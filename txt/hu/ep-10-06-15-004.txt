<CHAPTER ID="004">
A közúti fuvarozásban utazó tevékenységet végző személyek munkaidejének szervezése (vita) 
<SPEAKER ID="008" NAME="Elnök">
A napirend első pontja Bauer asszony a Foglalkoztatási és Szociális Bizottság nevében előterjesztett, a közúti fuvarozásban utazó tevékenységet végző személyek munkaidejének szervezéséről szóló 2002/15/EK irányelvet módosító európai parlamenti és tanácsi irányelvre irányuló javaslatról szóló jelentése - C6-0354/2008 -.
<SPEAKER ID="009" NAME="Edit Bauer">
előadó. - (HU) Az előterjesztett javaslat a 2002/15/EK irányelvet módosítaná a szociális védelem témakörében. A Bizottság javaslata három kérdést érint, a magánfuvarozók kivételét a törvényes szabályozás alól, az éjszakai munka fogalmának pontosítását és a törvény alkalmazásának elősegítését. Az irányelv maga, így a módosítás is kiegészítő jellegű és csupán a 3 és fél tonnán felüli járművekre vonatkozik, mint ahogy a közúti fuvarozásban érvényben levő többi jogszabály is, ezért nem is térhetett ki a kisebb haszonjárművek vezetőire. A törvénymódosítást a Foglalkoztatásügyi Bizottság 30 a 19 szavazat ellenében elutasította.
<P>
A törvény előkészítése folyamán több tévhit kelt szárnyra. Néhányra, melyek befolyásolhatták a képviselőket, szeretnék itt kitérni. Először. A szakemberek egybehangzó véleménye szerint, ha az irányelv a bizottsági javaslat elutasítása nyomán magánfuvarozókra is kiterjed, az nem fog javítani a közúti biztonságon. Hozzáférhető statisztikai adatok és a balesetekre vonatkozó vizsgálatok azt mutatják, hogy a teherfuvarozók csupán a balesetek 6%-ban hibáztak és a fáradtság a balesetek mindössze 0,06%-ban jelenik meg, miközben a vezetéssel töltött idő, ami valóban kihat a közúti biztonságra egy másik szabály témája, az 561/2006 rendelet szabályozza és ez vonatkozik a magánfuvarozókra is. A rakodással töltött idő kiegészítő jellegű és nem alkothatja a munkaidő nagy részét, hisz a jogszabály például nem vonatkozik a 100 km-en belüli fuvarokra. Másodszor. A szakszervezetek véleménye szerint a magánfuvarozók szabályozás híján akár 86 órát is dolgozhatnak.
<P>
A rendelet a vezetési időt szigorúan szabályozza. Kéthetes periódusban heti 45 órában határozza azt meg, ami egy héten belül nem haladhatja meg az 56 órát. Ezt a digitális tachográf pontosan rögzíti, és rendelet szabályozza a pihenőidőt is, így a 86 órás munkahét olyan esetleges feltételezés, amit semmilyen vizsgálat, sem felmérés, sem statisztikai adat nem támaszt alá. Harmadszor. A Bizottság javaslata az irányelv hatályát kizárólag az alkalmazottak és az ál-magánfuvarozók körére szűkítené. Ezidáig nem létezik olyan jogszabály, ami a magánvállalkozók munkaidejét szabályozná. A munkaidő korlátozása a munkavállalók szociális védelmének egyik fontos eszköze, de a magánfuvarozók esetében a munkaadó és a munkavállaló ugyanazon személy, ezért túlzott intézkedés a magánfuvarozók védelme önmagukkal szemben. Negyedszer. Ha az érvek elfogynak, előkerül a valódi indok, a szociális dömping. Senkit ne tévesszen meg a fogalom, a magánfuvarozók, a kisvállalkozók éppúgy lehetnek kellemetlen versenytársak a piacon, mint az új tagországból érkező magánfuvarosok.
<P>
Sajnos azt kellett tapasztalnom, hogy a lengyel vízvezeték-szerelő esete és szelleme újra kísért. A következő pontban azt szeretném elmondani, hogy a munkaerőpiacon valóban van egy elterjedt jelenség, melyet nem lenne szerencsés és nem is lehet kizárólag a közúti fuvarozás területén kezelni, ez az ál-magánvállalkozók kérdése, ami valós európai probléma, ami rontja a versenyszférát és a munkaerőpiacot. Ezért ezt kell kezelni, s ez az elvárás világosan került megfogalmazásra a módosító javaslatban.
<P>
A 30. módosító javaslat, melyet a Néppárt, az ALDE az ECR és az EFD nevében terjesztettünk be, a Bizottság javaslatára épül, melyet a Tanács is támogat, amiért külön köszönetet mondok, s amelyről részenként fogunk szavazni. Egy mondatot hadd mondjak még. Kompromisszumos megoldásként azt javasoljuk, hogy egy tagország, amennyiben azt jónak látja, kiterjeszthesse az irányelv hatályát a magánfuvarozókra is.
<SPEAKER ID="010" NAME="Siim Kallas">
a Bizottság alelnöke. - Tisztelt elnök asszony, a mai napon a Parlament rendkívül nehéz és kényes kérdést vitat meg. A kérdés az, hogy az önálló vállalkozó gépjárművezetőkre vonatkoznia kell-e az utazó munkavállalók munkaidejéről szóló irányelvnek.
<P>
Az önálló vállalkozóknak az irányelvbe való belefoglalása precedenst teremtene, és egyértelműen eltérést jelentene a munkaidő szervezéséről szóló általános irányelvtől. Ez az irányelv kizárólag az alkalmazottként foglalkoztatott munkavállalók munkaidejét szabályozza, az önálló vállalkozókét nem. Az önálló vállalkozó gépjárművezetők az irányelvbe való belefoglalásáról szóló viták már régóta folynak. Először a szociális partnerek közötti konzultációk zárultak eredménytelenül az 1990-es években. Majd a jogalkotó nem tudott megállapodásra jutni a négyévnyi, 1998 és 2002 között folytatott vitát követően, és ennélfogva kiterjedt hatásvizsgálat elvégzésére kérte a Bizottságot. A Bizottság időközben lefolytatta a vizsgálatokat, és elkészített egy hatástanulmányt, amely egyértelműen bizonyítja, hogy ez az irányelv nem megfelelő eszköz a közlekedéspolitikai kérdések, például a közlekedésbiztonság vagy a versenyfeltételek rendezésére, és bizonyítja azt is, hogy a nem önálló vállalkozók tekintetében a végrehajtás jelenti a valódi problémát. Ugyanez a lényege a bizottsági javaslatnak is.
<P>
Először szeretnék tisztelettel adózni az előadónak, Bauer asszonynak, aki kiváló munkát végzett. Nagy örömömre szolgál, hogy azt láthatom, az előadó osztja a Bizottságnak az előírások elégtelen végrehajtása és a kényszervállalkozás általános problémája miatti aggodalmát, és nagyra értékelem Bauer asszony konstruktív javaslatait. Úgy gondolom, hogy az előadó javasolt módosításai magukban hordozzák annak lehetőségét, hogy még hatékonyabb védelmet biztosítsanak a munkavállalóknak a munkáltatók általi esetleges kizsákmányolásukkal szemben.
<P>
Európának határozott fellépésre van szüksége az úgynevezett kényszervállalkozó gépjárművezetők tekintetében - vagyis az olyan gépjárművezetők esetében, akik formálisan függetlenek ugyan, de egyetlen vállalat foglalkoztatja őket, amely utasításokat ad nekik és kifizeti őket. Mind a bizottsági javaslat, mind pedig az előadó által javasolt módosítások világos üzenetet fogalmaznak meg az iparág számára: a kényszervállalkozás jelenségét nem fogjuk tűrni, és a jogalkotó éberen ügyel majd arra, hogy ez a szabály egész Európában gyakorlatilag is megvalósuljon.
<P>
Ami a közlekedésbiztonságot illeti, hadd hangsúlyozzam: a munkaidőt nem szabad összekeverni a vezetési idővel. Az utóbbival kapcsolatban a helyzet jelentős mértékben megváltozott 1998 óta. Amint azt tudják, a Parlament - a Tanáccsal együtt - a vezetési időre vonatkozó új szabályokat fogadott el, modern, megbízható digitális rögzítő készülékeket vezetett be, és végrehajtásra vonatkozó külön irányelvet fogadott el. A mai vita nem a közlekedésbiztonságról szól. A Bizottság által a Parlament rendelkezésére bocsátott statisztikák és tanulmányok egyáltalán nem utaltak arra, hogy az önálló vállalkozó gépjárművezetők irányelvbe való belefoglalása a közlekedésbiztonság javulásával járna.
<P>
Olyankor, amikor reményeink szerint megkezdhetjük a gazdasági válságból való kilábalást, nem lenne helyénvaló, ha további adminisztratív és pénzügyi terhet rónánk a gazdasági recessziót átvészelő kisméretű és törékeny vállalkozásokra. Ahelyett, hogy bürokratikus terheket róna a vállalkozókra, Európának inkább olyan, a munkaidőről szóló irányelvre van szüksége, amely valóban biztosítja a védelmet igénylő, alkalmazottként foglalkoztatott és függésben lévő gépjárművezetők védelmét.
<SPEAKER ID="011" NAME="Pervenche Berès" AFFILIATION="S&amp;D">
(FR) Tisztelt elnök asszony! Ügyrendi kérdésem a Parlament által a rendes jogalkotási eljárás tekintetében elfogadott magatartási kódexre vonatkozik. Nem értem, hogyan beszélhet a biztos úr a Parlamenttel való megállapodásról, ha csupán egyetlen képviselővel beszélt, akinek alapjában véve nincs megfelelő szakbizottsági felhatalmazása annak megvitatására, amelyet Ön megfelelő megállapodásnak nevez.
<P>
Biztos úr, Ön megsérti ennek az intézménynek a működési szabályait. Mindez felhatalmaz bennünket annak a kérdésnek a felvetésére, hogy miként működik az az intézmény, amelyhez Ön tartozik.
<SPEAKER ID="012" NAME="Elnök">
Ez nem ügyrendi kérdés volt. A vita későbbi szakaszában Ön úgyis felszólalóként szerepel majd.
<SPEAKER ID="013" NAME="Thomas Mann">
a PPE képviselőcsoport nevében. - (DE) Tisztelt elnök asszony! Az Európai Néppárt (Kereszténydemokraták) nevében szeretnék köszönetet mondani Bauer asszonynak a jelentésért és az elmúlt hónapok során végzett kiváló munkájáért.
<P>
Az alapvető kérdést az jelenti, hogy szabályozni kell-e első alkalommal a szállítási ágazatban tevékenykedő önálló vállalkozó munkavállalók munkaidejét. A Bizottság azt mondja, nem, majdnem valamennyi tagállam azt mondja, nem, és képviselőcsoportom tagjainak többsége szintén azt mondja, hogy nem. Ha az önálló vállalkozó gépjárművezetőket bevonnánk az irányelvbe, akkor az kizárólag a nagyvállalatok érdekeit szolgálná. Nekünk azonban a kis- és középvállalkozásokat kell megerősítenünk.
<P>
Meg kell mondanunk azoknak, akik a közúti biztonság hiányosságait az önálló vállalkozóknak az irányelvbe való belefoglalásának indokolásául használják fel, hogy a vezetési időre és a pihenőidőre vonatkozó szabályokat már nagyon rég megszigorítottuk. Valamennyi gépjárművezetőnek - úgy az önálló vállalkozóknak, mint a munkavállalóknak - legalább 11 órás pihenőt kell tartaniuk a 24 órás időtartamon belül. Ezért vannak a digitális tachográfok, amelyek automatikusan rögzítik a vezetési időt, a hatóságok pedig ellenőrzik az ennek az előírásnak való megfelelést.
<P>
Egy időben én voltam az Európai Parlamentnek a tachográfokkal foglalkozó előadója. Hálás vagyok Bauer asszonynak, amiért megakadályozta a rendeletnek a 3,5 tonnánál kisebb tömegű járművekre való kiterjesztését. Ha valamennyi haszongépjárműben digitális európai uniós ellenőrző készülékek lettek volna, az időigényes és költséges dokumentálási kötelezettségekkel járt volna. Mérsékelni akarjuk a bürokráciát, nem pedig növelni.
<P>
Ennélfogva azt javaslom, hogy a Parlament támogassa azt a kompromisszumot, amelyet az előadó alakított ki a többi képviselőcsoporttal.
<SPEAKER ID="014" NAME="Stephen Hughes">
az S&D képviselőcsoport nevében. - Tisztelt elnök asszony! Képviselőcsoportom álláspontja végig következetes volt; az én előadói álláspontom pedig 2002 óta következetes, amikor először javasoltuk az önálló vállalkozó és független gépjárművezetőknek az irányelvbe való belefoglalását. Továbbra is az marad a meggyőződésünk, hogy ennek így kell lennie, és nagyon remélem, hogy a Bizottság javaslatának elutasítására vonatkozó javaslatot a Parlament elfogadja a holnapi szavazáskor, ahogyan az a tavaly tavaszi plenáris ülésen és idén márciusban a Foglalkoztatási Bizottság keretében is történt.
<P>
Nagyon szomorúak vagyunk a miatt a zűrzavar miatt, amelybe a jelek szerint az előadó keveredett a feladatkörének ellátása során. Ahelyett, hogy az Európai Parlament Foglalkoztatási Bizottsága tagjainak egyértelműen többségi véleményét hangoztatta és mozdította volna előre, a Bizottság és a Tanács nézeteinek előmozdításához járult hozzá tevékenyen. A többi intézmény - ahogyan azt Berès asszony is mondta - egy szemernyi lojális együttműködést sem mutatott, hanem ehelyett letértek a számukra kijelölt útról, hogy feje tetejére állítsák a Foglalkoztatási Bizottság részéről a plenáris ülésnek tett nagyon egyértelmű javaslatot: a bizottsági javaslat elutasítását.
<P>
Tisztelt elnök asszony! A fáradt gépjárművezető - függetlenül foglalkoztatási státusától - veszélyes vezető; nem szabad a közúti közlekedést annál is nagyobb szerencsejátékká tennünk, mint ami. Ma délelőtt az előadó ismételten jelét adta annak, hogy keveri a vezetési idő és a munkaidő fogalmát. A jelenlegi keretek között elég nagy a valószínűsége annak, hogy egy önálló vállalkozói tevékenységet, kényszervállalkozói tevékenységet folytató gépjárművezető heti 86-95 órát vezessen; nem minden héten talán, de egyetlen hét is meglehetős veszélyt hordoz önmagában. Ha a biztos úr kételkedik a számadattal kapcsolatban, bármikor felkereshet: rendelkezésemre állnak az ágazatban tevékenykedők által részemre átadott adatok. Ez tény. El kell utasítanunk a Bizottság javaslatát.
<SPEAKER ID="015" NAME="Marian Harkin">
az ALDE képviselőcsoport nevében. - Tisztelt elnök asszony! Először szeretnék köszönetet mondani az előadónak, Bauer asszonynak a kemény munkáért.
<P>
Az e jelentéssel kapcsolatos kulcskérdés az, hogy bevonjuk-e, vagy kizárjuk-e az önálló vállalkozó gépjárművezetőket a munkaidő szervezéséről szóló irányelv hatálya alá, illetve hatálya alól. Kulcsfontosságú, hogy szem előtt tartsuk: valamennyi - alkalmazottként foglalkoztatott vagy önálló vállalkozó - járművezető a vezetési időről szóló, a járművezetők vezetési idejét, munkaközi szünetét és pihenőidejét szabályozó 2006. évi rendeletek hatálya alá tartozik. A közlekedésbiztonsággal kapcsolatos kérdéseket ennélfogva az említett irányelv megfelelőképpen rendezi, és amennyiben valaki úgy gondolja, hogy ez nem így van, akkor a vezetési időről szóló irányelvet kell megvizsgálnunk.
<P>
Nem állnak rendelkezésre olyan adatok, amelyek a baleseteket a hivatásos gépjárművezetők munkaidejéhez kapcsolnák, és nem állnak rendelkezésre az alkalmazottként foglalkoztatott és az önálló vállalkozó gépjárművezetők között különbséget tevő adatok sem. Ezért nem állnak rendelkezésünkre az önálló vállalkozó gépjárművezetőknek az irányelvbe való belefoglalásáról szóló döntéshez szükséges adatok. A jogszabálynak megfelelő és megbízható adatokon kell alapulnia, és a hetente 86 órát dolgozó, önálló vállalkozó gépjárművezetőkkel kapcsolatos pánikkeltés is csak az, ami: pánikkeltés, és nem megbízható adatokon alapszik.
<P>
Ez a jogszabály - amennyiben magában foglalja az önálló vállalkozókat - gyakorlatilag végrehajthatatlan lesz. Egy seregnyi ellenőrt szeretnénk, akik az önálló vállalkozók felett őrködve azt ellenőrzik, hogy a vállalkozók elvégzik-e a folyamatban lévő munkához kapcsolódó általános adminisztratív feladataikat vagy az adminisztrációt? A jogszabály szerint a munkaidőbe beletartozik az is, amikor egy önálló vállalkozó a munkahelyén tartózkodik. A jogszabály ezt a vállalkozás központi telephelyeként határozza meg, a vállalkozás további telephelyeivel együtt. Meghatározható-e az önálló vállalkozó gépjárművezető otthonának hálószobájában vagy padlásán található irodája munkahelyként, és ki felügyeli és hajtja majd végre a jogszabályt? Igen, az önálló vállalkozók tekintetében vannak versennyel kapcsolatos kérdések, de ez a jogszabály nem e kérdésekkel foglalkozik. Ami azt illeti, hazámban nagyon eltérő módon foglalkozunk e kérdéssel - az adórendszeren keresztül.
<P>
Végezetül: amennyiben elutasítjuk a bizottsági javaslatot, egy nagyon rossz jogszabályban lesz részünk. Aránytalan és nem éri el céljait, és további bürokratikus és adminisztrációs terhet ró a legtöbb országban, de különösen a hazámban, Írországban már most is küszködő kkv-k vállára. Végrehajthatatlan, és a végrehajthatatlansága oktalanná teszi a jogszabályt.
<SPEAKER ID="016" NAME="Emilie Turunen">
a Verts/ALE képviselőcsoport nevében. - (DA) Tisztelt elnök asszony, hölgyeim és uraim! A ma megvitatott témakör egy teljes mértékben alapvető fontosságú kérdéshez kapcsolódik: biztosítani kívánjuk-e Európai Parlamentként, hogy Európánk egy szociális Európa legyen, tisztességes versennyel és megfelelő munkakörülményekkel. Vagy pedig hagyjuk, hogy a piac és a véletlen uralkodjék az egyre nagyobb nyomás alá kerülő fuvarozási ágazatban? Számunkra, a Zöldek/Európai Szabadság Szövetség képviselőcsoportban és a Parlament Foglalkoztatási és Szociális Bizottságában ez egyáltalán nem kétséges. Azt kívánjuk, hogy az önálló vállalkozó gépjárművezetők is a munkaidő szervezéséről szóló irányelv hatálya alá kerüljenek. Ezért a következő három okból utasítjuk el a Bizottságnak az önálló vállalkozó gépjárművezetők kizárására vonatkozó javaslatát. Először is, a munkaidő szervezésére vonatkozó előírásoknak vonatkozniuk kell az önálló vállalkozó gépjárművezetőkre is, hogy biztosítani tudjuk az európai közlekedés biztonságát. Egy többtonnás teherautó esetében alapvető fontosságú, hogy a vezetők elfáradásának és a balesetek megelőzése érdekében korlátozzuk a gépjárművezetők munkaidejét. Tisztességes versenyt kívánunk továbbá biztosítani a fuvarozási ágazaton belül. Az elmúlt években a kényszervállalkozóként tevékenykedő gépjárművezetők számának jelentős mértékű növekedését tapasztalhattuk. Ez volt az iparág megoldása, amely lehetővé tette a munkaidő szervezéséről szóló előírások megkerülését. Jogalkotókként nem szabad azt ösztönöznünk, hogy még több önálló vállalkozó gépjárművezető legyen Európában. Ehelyett egységes szabályokat kell biztosítanunk, hogy egyenlő versenyfeltételeket teremthessünk. A harmadik ok továbbá, hogy mindenki számára jó munkakörülményeket kívánunk biztosítani. Az európai uniós tanulmányokból tudjuk, hogy az önálló vállalkozó gépjárművezetők gyakrabban betegek, és több stressz éri őket, mint az alkalmazottként foglalkoztatott gépjárművezetőket. Ésszerűnek tekinthető-e ez a helyzet az egészség és a biztonság szempontjából? Úgy véljük, nem.
<P>
Sokat beszéltek már erről az irányelvről, és sok pontatlanság hangzott már el. Két tévhitet kívánok eloszlatni. Az egyik az adminisztratív tevékenységgel kapcsolatos tévhit. Az irodai munka nem képezi részét az előírásnak, és ezt a tényt nagyon fontos leszögezni. Ezt a tévhitet el kell temetnünk. A második a végrehajtással kapcsolatos tévhit. Azt hallhattam képviselőtársaimtól, hogy ezt az irányelvet majd nem lehet végrehajtani. E képviselőtársaimnak csak annyit mondok, hogy rendelkezésre áll a digitális tachográf, amely elvégzi a méréseket. Jelenleg az alkalmazottként foglalkoztatott gépjárművezetők esetében végzi az adatrögzítést, de egyértelmű, hogy ezt az önálló vállalkozó gépjárművezetők esetében is el tudja végezni.
<P>
Végezetül Bauer asszonynak szeretnék néhány szót mondani. A Zöldek árnyékelőadójaként nagyot csalódtam a folyamat alakításával kapcsolatban. Bauer asszony a tárgyalás valamennyi jó szabályát megszegte, megszegte a Parlament magatartási kódexét is, és most olyasmivel áll elő, amelyet kompromisszumnak nevez. Ami az én véleményemet illeti, ez az ő felelőssége - nem olyan kompromisszumról van szó, amely a Parlamentre is érvényes volna. Egy tisztességtelen javaslattal állt elő, amelyet a Tanáccsal együtt, valamennyi szabályt áthágva állított össze.
<P>
Azzal szeretném befejezni, hogy ez nem Bauer asszony tárgyalási módszereiről szól; az emberekről van szó, és arról, hogy valóban tisztességes feltételeket kívánunk-e biztosítani az egyre nagyobb nyomás alá kerülő fuvarozási ágazatban. Olyasmiről van szó, amelyet - remélem - a holnapi szavazáskor mindenki támogat majd a Parlamentben.
<SPEAKER ID="017" NAME="Peter van Dalen">
az ECR képviselőcsoport nevében. - (NL) Tisztelt elnök asszony! Egyes képviselőtársaim azt állítják, hogy a 48 órás munkahétnek való megfelelés az önálló vállalkozó gépjárművezetők és a közlekedésbiztonság érdekeit szolgálja. Ez egy mocskos kampány, mivel az önálló vállalkozó gépjárművezetők továbbra is mindenképpen a vezetési és pihenési időről szóló rendelet hatálya alá tartoznak. A közlekedésbiztonságot egyáltalán nem fenyegeti semmi. A probléma az, hogy bizonyos dél-európai szakszervezetek attól tartanak, hogy az önálló vállalkozó román és bolgár gépjárművezetők szerzik majd meg az összes megbízást. Az ilyen képviselők csaholó ölebként követik a szakszervezeteket. Ez a probléma lényege.
<P>
Kallas úr, a közlekedésért felelős biztos, szeretné kizárni az önálló vállalkozó gépjárművezetőket az irányelv hatálya alól. Megérdemli, hogy támogassuk a holnapi szavazáskor. Ha nem kapja meg a támogatást, akkor június 16-a sötét folt lesz az Európai Parlament történetében. Azt jelenti, hogy belerúgunk a földön fekvő polgárokba, és még a bürokratikus terheket is rájuk zúdítjuk. És akkor még arról panaszkodunk, hogy a választói részvétel minden egyes választáskor tovább csökken.
<SPEAKER ID="018" NAME="Ilda Figueiredo">
a GUE/NGL képviselőcsoport nevében. - (PT) Tisztelt elnök asszony! Ismételten olyan vitára került sor, amely kulcsfontosságú a közúti fuvarozásban munkát vállalók jogainak védelme és a közlekedésbiztonság szempontjából. Elfogadhatatlan, ahogy a Bizottság 2008 októbere óta ragaszkodik a 2002. évi irányelv módosításához. A Bizottság most azt szeretné, ha az irányelv a továbbiakban nem vonatkozna az úgynevezett önálló vállalkozó gépjárművezetőkre, ami súlyosbítaná mindenki munkakörülményeit, különösen annak lehetősége miatt, hogy a munkaidő elviselhetetlen szintre növekedne, hogy még nagyobb jövedelmet tegyen lehetővé az ágazat fő munkáltatói számára.
<P>
Példa: az úgynevezett önálló vállalkozó gépjárművezetők végül 86 órát dolgoznának hetente, egész éven át. Ez nem csak az egészségüket és biztonságukat fenyegetné, de veszélyt jelentene a közlekedés valamennyi többi résztvevőjére nézve is. A magukat valótlanul önálló vállalkozóként beállító gépjárművezetők számának növekedése miatt ösztönözné a szociális dömpinget és a foglalkoztatás deregularizációját is.
<P>
Mivel fogékony az ilyen javaslat elfogadásának veszélyeit szemléltető érvekre és tanulmányokra, a Foglalkoztatási és Szociális Bizottság már kétszer elutasította a javaslatot, ám sajnos az előadó - a Bizottság és a Tanács támogatásával - ragaszkodott a kizárólag az irányelvről szóló tárgyalások folytatásához, mintha a Foglalkoztatási és Szociális Bizottság döntésére soha nem is került volna sor.
<P>
Ezért vagyunk most ebben a nagyon súlyos helyzetben. A kérdést határozottan ellenezni kell a Parlament többségének, ám a biztos most ezt veszélyezteti. Támogatjuk a javaslat elutasítását, hogy megakadályozzuk a munkavállalói jogokat és az Európai Unió valamennyi közúti közlekedőjének biztonságát érintő súlyos fenyegetés folytatódását.
<P>
Ezért mi a bizottsági javaslat elutasítására és a 2002-es irányelvnek való megfelelésre szólítunk fel, amelyet - 2009 óta - az önálló vállalkozó gépjárművezetőkre is alkalmazni kell a szociális dömping elleni küzdelem, az ágazatban tevékenykedő munkavállalók egészséghez és pihenéshez való jogának védelme, és a közúti közlekedés biztonsági feltételeinek javítása érdekében.
<SPEAKER ID="019" NAME="Mara Bizzotto">
az EFD képviselőcsoport nevében. - (IT) Tisztelt elnök asszony, hölgyeim és uraim! A biztonság várható javulása érdekében tervezzük az irányelvnek az önálló vállalkozó gépjárművezetőkre való kiterjesztését.
<P>
Az előterjesztett érvek azonban félrevezetőek, és kedvezőtlen hatást fejtenek ki. Félrevezetőek, mivel a biztonságot a 2006. évi rendelet már garantálja, és kártékonyak, mivel a független üzleti kisvállalkozások ezreinek - a gazdasági válság által már megtépázott - versenyképessége forog kockán.
<P>
Hölgyeim és uraim! Ne tegyünk úgy, mintha nem tudnánk: az irányelvvel kapcsolatos jogi és technikai viták valójában csak arra szolgálnak, hogy elrejtsék az üzleti vállalkozások vállára újabb veszélyes mértékű terhet róni készülő európai hivatalnokok és a polgáraink valódi igényeivel kapcsolatban álló, Európa emberi arcát támogatók közötti újabb hatalmi harcot.
<P>
Az önálló vállalkozó gépjárművezetők munkaidejének szervezésével kapcsolatos jogalkotásba való beavatkozás révén a Parlament veszélyes precedenst teremtene - jóváhagyná a vállalkozói készségek és a szabad vállalkozás európai zászló alatti átvételét.
<P>
Itt az ideje, hogy szavainkat tettekre váltsuk. A saját érdekünkben hagyjunk fel a kis- és középvállalkozások kizsigerelésével. Nagyon könnyű a széles körű vállalkozói készségeket éltetni, amikor a cél a válság leküzdésére alkalmas hatékony stratégiák kialakítása, majd feláldozni ezeket, amikor az európai uniós bürokrácia vissza akarja szerezni hatalmát. Ellenzem az elveknek a gyakorlattal folytatott utópisztikus háborúját. Európának nem szabad betolakodnia a magánvállalkozások szférájába, és tiszteletben kell tartania régióink kéréseit.
<SPEAKER ID="020" NAME="Elisabeth Morin-Chartier" AFFILIATION="PPE">
(FR) Tisztelt elnök asszony! Támogatom az önálló vállalkozó gépjárművezetőknek az irányelvre irányuló javaslatba való belefoglalását, és ezért elutasítom ezt a bizottsági javaslatot és a Bauer-jelentést is.
<P>
Felháborít, ahogyan ez a javaslat szembemegy a kis- és középvállalkozások érdekeivel annak révén, hogy ettől a naptól kezdve lehetővé teszi a kényszervállalkozó gépjárművezetők részéről a tisztességtelen versenyt. Ez a jelentés bevezeti a tisztességtelen verseny gyakorlatát, és lehetővé teszi a tisztességtelen verseny gyakorlatának a kényszervállalkozó gépjárművezetők számának növekedésével való továbbfejlődését.
<P>
A javaslat ellentétes a munkavállalók érdekeivel is. Akkor, amikor mindannyian a szociális Európa kialakítása érdekében tevékenykedünk, a jelentés megerősíti a tagállamok közötti szociális dömpinget. Ellentétes a munkavállalók érdekeivel, ellentétes Európa érdekeivel.
<P>
Röviden: a jelentés szembemegy a közlekedésbiztonsággal. Olyan régióban lakom, amelyben nagyon nagy az európai forgalom, súlyos balesetek következnek be, amelyek jogi intézkedéseket vonnak maguk után. E súlyos baleseteket nem hagyhatjuk figyelmen kívül. Döntéseinkről számot kell adnunk polgártársainknak. Ráadásul 2002-ben két európai uniós tagállam az Európai Unió Bíróságához fordult a 2002/15/EK irányelv hatályon kívül helyezését kérve, mivel az irányelv kiterjedt az önálló vállalkozó gépjárművezetőkre; a Bíróság a fellebbezést a közlekedésbiztonságra hivatkozva utasította el.
<P>
Végezetül, amire szükségünk van, az a valamennyi tagállam viszonylatában történő európai szabályozás, mivel manapság a közlekedés európai kérdés. A szakbizottságbeli szavazás egyértelmű volt. Remélem, ugyanilyen egyértelmű lesz a plenáris ülés alkalmával is.
<SPEAKER ID="021" NAME="Alejandro Cercas" AFFILIATION="S&amp;D">
(ES) Tisztelt elnök asszony, biztos úr! Bauer asszony - mindenekelőtt kötelességemnek érzem, hogy hangot adjak azzal kapcsolatos őszinte csalódottságomnak, hogy Ön a Parlamentet figyelmen kívül hagyó tárgyalást folytatott, és ahogyan Ön ismerteti ma ezt a vitát, amely nagyon takarékosan bánik az igazsággal.
<P>
Nem igaz, biztos úr, hogy a vita az önálló vállalkozási tevékenységet folytató gépjárművezetőknek az irányelv hatálya alá vonásáról szól: az önálló vállalkozó gépjárművezetők már 2009 óta a hatálya alá tartoznak. Ön az, aki ki akarja vonni az önálló vállalkozói tevékenységeket az irányelv hatálya alól.
<P>
Az sem igaz, biztos úr, hogy nem az egészségről és a közlekedésbiztonságról beszélünk: pontosan arról beszélünk, biztos úr! Másról sem beszélünk, mint az önálló vállalkozó gépjárművezetők és az utakon közlekedő európai nyilvánosság biztonságáról, erről beszélünk, és itt Ön az, aki hamis érvekkel hozakodik elő.
<P>
Ahogyan mindig, Ön hivatkozik a bürokráciára. Ez nem igaz. Ön megénekelte a tachográf dicsőségét, és azt az előrehaladást, amelyet a tachográf használata ért el az európai gépjárművezetés tekintetében. A tachográf a bürokrácia legcsekélyebb szükségessége nélkül alkalmazható. Amit Ön tesz, az nem más, mint hogy a kevesek gazdasági érdekeit a többség jogai elé helyezi; ez az, ami valójában történik. Még egyszer elmondom: saját maga cáfolja meg azt, amit az embereknek az üzleti vállalkozások elé való helyezéséről mond: az Ön számára az üzleti vállalkozások előbbre valók az embereknél.
<P>
Szeretném rögzíteni tiltakozásunkat, és remélem, hogy a Parlament ismételten azt mondja majd, hogy a nyilvánosság, a biztonság, a jog és az igazság a legfontosabb.
<P>
Tiltakozom, biztos úr! Nagyon csalódott vagyok.
<P>
Bauer asszony, nagyon csalódott vagyok azt illetően, ahogyan ezt a vitát és a tárgyalást folytatják.
<SPEAKER ID="022" NAME="Gesine Meissner" AFFILIATION="ALDE">
(DE) Tisztelt elnök asszony! Sok mindent hallhattunk eddig. Igaz az - ahogyan Figueiredo asszony is elmondta -, hogy ez az irányelv szándék szerint a munkavállalókra irányult. Ez így van. Ott vannak ugyanakkor az önálló vállalkozó személyek, akik nincsenek munkavállalóként besorolva.
<P>
Az európai emberek számára fontos, hogy dönteni tudjanak, hogyan kívánnak dolgozni - munkavállalóként vagy önálló vállalkozóként. Csak ez a helyes. Az önálló vállalkozónak természetesen szintén bizonyos szabályok szerint kell játszania. A digitális tachográf már valamennyi nehéz tehergépjárműben, és a vita során említett, ezekkel egyenértékű járműben megtalálható. Ha az önálló vállalkozókat most belefoglalnánk az irányelvbe, akkor az indokolatlanul korlátozná a választás szabadságát. Képviselőcsoportom ezért támogatja mindenáron az önálló vállalkozóknak az irányelv hatálya alól való kizárását. Úgy véljük, Bauer asszony javaslata és a Bizottság javaslata megfelelő. Ezt figyelembe kell venni. Védeni kívánjuk a kis- és középvállalkozásokat, és ezt most a javaslat elfogadásával tehetjük meg.
<SPEAKER ID="023" NAME="Eva Lichtenberger" AFFILIATION="Verts/ALE">
(DE) Tisztelt elnök asszony! Az előző felszólaló egy ideális világot festett meg, amelyben a gépjárművezetők maguk döntenek arról, hogy önálló vállalkozók vagy munkavállalók kívánnak lenni. A valóságban a gépjárművezetőknek erre nincsen lehetősége, ehelyett általában arra kényszerülnek, hogy önálló vállalkozók, de legalább színlelten önállóak legyenek. Ez az a nagy probléma, amely most előttünk tornyosul - és ha ez a kompromisszum egy parlamenti képviselő és a Tanács közötti, általános kompromisszumként tálalt egyéni kompromisszum, amely figyelmen kívül hagyja az említett problémát, akkor az európai szociális dömpingnek kedvezünk.
<P>
Menjenek, keressenek fel egy ellenőrző pontot, és nézzék meg, mi zajlik az utakon. Nézzék meg, mi történik valójában ebben az ágazatban. Menjenek, nézzék meg a baleseteket, és akkor majd rájönnek, hogy az Európai Parlament képviselőiként nem engedhetjük meg magunknak a szociális dömping előmozdítását.
<SPEAKER ID="024" NAME="Julie Girling" AFFILIATION="ECR">
Tisztelt elnök asszony! Alapvető fontosságú, hogy az önálló vállalkozók ne kerüljenek a munkaidő szervezéséről szóló irányelv szorításába. A munka e területét már szigorúan szabályozzák a vezetési időről szóló rendeletek, és teljes mértékben nevetséges, ha azokra hallgatunk, akik szerint az emberek belekényszerülnek az önálló vállalkozásba; az emberek által meghozott döntésről van szó. Valamennyi e témakörben folytatott vitában tetten érhető álságos dolgot az azoknak az embereknek a pánikkeltéssel kapcsolatos vádjai jelentik, akik szerint a kérdéshez a közlekedésbiztonságot fenyegető veszélyek kapcsolódnak.
<P>
Végtelen hosszan beszélünk a vállalkozók helyzetének előmozdításáról, arról, hogy lehetővé kell tennünk az európai unióbeli virágzásukat. Itt, a Parlamentben tevékenyen ösztönözzük a kisvállalkozásokat, a kisvállalkozók elbátortalanítása pedig nem lehet cél. Ezért arra kérem Önöket, szavazzanak Bauer Edit jelentésére.
<SPEAKER ID="025" NAME="Thomas Händel" AFFILIATION="GUE/NGL">
(DE) Tisztelt elnök asszony, hölgyeim és uraim! Hónapok óta vitatkozunk arról a kérdésről, amelyet a vezetési idő és a munkaidő jelent a közúti fuvarozásban. Azon kezdek tűnődni, vajon mi lesz a következő érv majd annak megmutatására, hogy mindaz, amiről már hónapok óta vitatkozunk, teljes képtelenség. A legutóbbi érv az, hogy valamit haladéktalanul módosítanunk kell, hogy ne változzon meg semmi. Bauer asszony, nem látja, mennyire abszurd lett ez az érv, hogy mennyire átszövik a hazugságok és a féligazságok?
<P>
Amiről itt vitázunk, az nem más, mint az önálló vállalkozó gépjárművezetők munkaidejének meghosszabbítása. Több mint 150 évig azonban a munkaidőről szóló jogszabályok elve az volt, hogy meg kell védeni az embereket a túl hosszú munkaidőtől. Ez ugyanúgy vonatkozik az önálló vállalkozókra, mint az alkalmazottakra. Nincs semmi különbség aközött, hogy egy önálló vállalkozó terheli-e túl önmagát, vagy hogy egy munkáltató terheli-e túl alkalmazottját. Arról van szó, hogy meg kell védeni az embereket saját maguktól és a túl hosszú munkaidőtől, valamint részben a munkáltatóktól és a megbízóktól.
<P>
A második dolog: a közlekedésbiztonság kapcsán azt mondják, hogy ezzel kapcsolatban nem lehet semmit tenni. Hölgyeim és uraim, mi nem amatőrök vagy önkéntesek vagyunk! Nem fogadhatunk el jogszabályokat a "lássuk, mi lesz!” alapján. Mindenki tudja, hogy a túl hosszú munkaidő növeli a balesetek kockázatát, különösen a közúti fuvarozásban, ahol a következmények nagyon súlyosak.
<P>
A harmadik észrevétel azzal a kérdéssel kapcsolatos, hogy ki tudná ellenőrizni útjainkon a javasolt differenciált szabályozás betartását? Bíróságaink a bizonyítékok hosszas tanulmányozása nélkül már most is nehezen tudják eldönteni, hogy valaki önálló vállalkozó-e, vagy csupán színlelten folytat önálló vállalkozói tevékenységet.
<P>
Hagyjuk már ezt a képtelenséget! A tisztességes versenyről van szó. Nem arról van szó, hogy ma délelőtt precedenst kellene teremtenünk a munkaidő meghosszabbításáról folytatott jövőbeni vita számára. Ne űzzenek ilyen játékot ezzel a Parlamenttel!
<SPEAKER ID="026" NAME="Derek Roland Clark" AFFILIATION="EFD">
Tisztelt elnök asszony! Alapvető fontosságú, hogy a 30. módosítást - különös tekintettel a (7) bekezdés a) pontjára - elfogadjuk. Ebben az esetben az önálló vállalkozó gépjárművezetők nem kerülnének e rendelkezések hatálya alá.
<P>
Nem közlekedésbiztonsági kérdésről van szó. Valamennyi gépjárművezetőt köti a tachográf által felügyelt vezetési idő és a kapcsolódó munka. Az önálló vállalkozó gépjárművezetőknek az irányelv hatálya alá vonása büntetést jelentene számukra, különösen azok számára, akik nem vesznek igénybe közvetítőt. A vállalatok alkalmazásában álló gépjárművezetők készen kapják az ütemezésüket, de a valódi függetlenek időt fordítanak saját ütemezésük előkészítésére és az újabb megbízásokkal kapcsolatos ajánlat elkészítésére. Ha a rendelkezés hatálya alá kerülnének, akkor az említett feladatok a munkahét részévé válnának, így a vállalati alkalmazásban álló gépjárművezetőkhöz képest kevesebb idejük lenne a vezetésre, a fel- és lerakodásra, az utasok ellátására. Ilyen módon elvesztenék az üzleti megbízásokat, a kisvállalkozói ágazatot pedig munkanélküliség sújtaná. A keresletet a nagyobb vállalatok elégítenék ki, és újabb példáját látnánk annak, hogy az EU a munkaerő felét foglalkoztató kkv-k rovására támogatja a nagy üzleti vállalkozásokat.
<P>
Ezért a 30. módosítás esetében támogatom az előadót, illetve ebben a tekintetben a Bizottságot. Ezt nem gyakran hallhatják a Parlamentnek ebből a szekciójából.
<SPEAKER ID="027" NAME="Veronica Lope Fontagné" AFFILIATION="PPE">
(ES) Tisztelt elnök asszony! Alapvető fontosságúnak gondoljuk az önálló vállalkozóknak az irányelvbe való belefoglalását, és hazámban ezen az állásponton vannak mind a szakszervezetek, mind pedig a munkavállalói szervezetek, amelyek kifejezetten kérték az önálló vállalkozóknak az ebbe az irányelvbe való belefoglalását.
<P>
Úgy véljük, hogy több oka is van az irányelvbe való belefoglalásuknak. Az első a munkavállalók biztonsága: az önálló vállalkozó fuvarozók a többi fuvarozóval azonos védelmet érdemelnek vezetés közben, de akkor is, amikor a közúti fuvarozási művelethez közvetlenül kapcsolódó egyéb feladatokat hajtanak végre.
<P>
A második ok a tisztességes verseny, mivel ha visszahozzuk az önálló vállalkozók és az alkalmazottként foglalkoztatottak közötti megkülönböztetést, az mind a munkaerőpiacot, mind pedig a közlekedési piacot eltorzítja.
<P>
Végezetül számomra helytelennek tűnik, hogy mindegyik tagállam legyen képes arra, hogy amennyiben úgy kívánja, alkalmazza az irányelv rendelkezéseit a gépjárművezetőkre. Az egész EU-ra vonatkozó általános szabálynak kell lennie, mivel a fuvarozók többsége saját országa határain kívül dolgozik; e nélkül csorbulna a tisztességes verseny.
<SPEAKER ID="028" NAME="Pervenche Berès" AFFILIATION="S&amp;D">
(FR) Tisztelt elnök asszony! Ismételten az eljárásról kívánok beszélni. Mindenki egyetért azzal, hogy támogatnunk kell a kkv-kat, és mindenkinek foglalkoznia kellene a biztonsággal, a munkavállalókkal, a közlekedés résztvevőivel, valamint a szabad és torzítatlan verseny feltételeivel kapcsolatos kérdésekkel.
<P>
Miután azonban a Parlament 2009 tavaszán elutasította ezt a szöveget, azon a nyáron az Ön elődje, Tajani úr, aki akkor biztosként való újrajelöléséért kampányolt a kormányánál, azt mondta, hogy új javaslatokkal állna elő. Ezek az új javaslatok soha nem kerültek megfontolásra az illetékes parlamenti szakbizottság elé. Ráadásul Bauer asszony jelentését a szakbizottság tagjai közül többen utasították el, mint az előző jelentést.
<P>
Bauer asszonynak nem volt felhatalmazása arra, hogy a Parlament nevében a megállapodás első olvasatáról tárgyaljon a Tanáccsal. A Bizottság és a Tanács tudatosan vette semmibe az intézmények közötti működési szabályokat. Bauer asszony semmibe vette ennek az intézménynek a magatartási kódexét. A Parlament többszörösen is megkérdőjelezi a megállapodás első olvasatának jellegét, mivel csökkenti a tárgyalási lehetőségeinket. Most, ebben az esetben, amennyiben Bauer asszony módosításait jóváhagyják, akkor lesz egy olyan első olvasatban meglévő megállapodás, amelyet a Parlament testületei nem vizsgáltak meg.
<P>
Akkor, amikor a Lisszaboni Szerződésnek köszönhetően az intézmények közötti egyensúly helyreállítását láthatjuk, a Parlament hátat fordít a kollektív értelem használatának. Azt kérem, hogy - és ez a minimum - Bauer asszony javaslatai - amelyek szakbizottsági vizsgálatára még nem került sor - kerüljenek vissza az illetékes bizottság elé, hogy megvizsgálhassa őket.
<SPEAKER ID="029" NAME="Dirk Sterckx" AFFILIATION="ALDE">
(NL) Tisztelt elnök asszony, én támogatom a biztos urat. Az önálló vállalkozók maguk szervezik meg munkaidejüket, és ennek így is kell maradnia. Különbségek vannak az önálló vállalkozók és az alkalmazottként foglalkoztatott munkavállalók között, és ez így helyes és megfelelő. Ennek semmi köze nincs a közlekedésbiztonsághoz, mivel a vezetési idők és a pihenési idők azonosak, függetlenül attól, hogy a munkavállaló önálló vállalkozó, vagy pedig alkalmazott. Az említett időket az erre és nem más célra szolgáló tachográf figyeli. Ettől nem tekinthetünk el az alkalmazottak és az önálló vállalkozók közlekedésbiztonsági helyzetének figyelemmel kísérése érdekében.
<P>
A második észrevételem ahhoz kapcsolódik, amit nagyon problematikusnak érzek az önálló vállalkozókat az irányelv hatálya alá vonni kívánók javaslataiban: hogy a csudában fogják ezt ellenőrizni? Hogyan tervezik felkeresni az önálló vállalkozókat, hogy megkérdezzék, mikor, merre és mennyit dolgoztak? Ez a fajta ellenőrző rendszer megvalósíthatatlan volna, és következésképpen elfogadhatatlannak minősülne. Nem szabad ilyen jogszabályt alkotnunk, nem szabad az önálló vállalkozókat az alkalmazottként foglalkoztatott munkavállalókra vonatkozó irányelv hatálya alá vonnunk.
<SPEAKER ID="030" NAME="Timo Soini" AFFILIATION="EFD">
(FI) Tisztelt elnök asszony! Az én hazám Finnország, ahol kevesen élnek, nagyok a távolságok, és sok önálló vállalkozó van. Nincs szükségünk arra, nem tűrjük, és nem törődünk bele abba, hogy további korlátozásokat vessenek ki az önálló vállalkozó gépjárművezetőkre. Örülök annak, hogy az északi országok sajátosságait jól ismerő észt biztos is tudja ezt, és ez vonatkozik a szlovák előadóra is. Ezért köszönetet mondok nekik.
<P>
Fontos elvi kérdésről van szó. Nem alkalmazhatunk Európa egészére vonatkozó korlátozásokat a kisvállalkozásokra. Ez precedenst teremthet, ami nagyon veszélyes. Hogyan reméli Európa elérni a növekedést és a foglalkoztatást, ha adminisztratív döntései elpusztítják a foglalkoztatást és a növekedés előfeltételeit, és kiirtják azokat?
<P>
A finn gépjármű-tulajdonos gépjárművezetők oldalán állok, és ebben az esetben ez egész Európa kisvállalkozóinak oldalát is jelenti. Európában nem lesz növekedés vagy nagyobb a prosperitás, ha az adminisztratív döntések megakadályozzák a kisvállalkozókat a munkavégzésben.
<P>
(Taps)
<SPEAKER ID="031" NAME="Sari Essayah" AFFILIATION="PPE">
(FI) Tisztelt elnök asszony, hölgyeim és uraim! A vezetési időn kívül az önálló vállalkozó gépjárművezetők munkaideje semmilyen körülmények között nem korlátozható mással.
<P>
A közlekedésbiztonság kérdését a vezetési idő korlátozása és a kötelező pihenési idő beiktatása rendezi, amelyekkel kapcsolatban a közúti fuvarozásra és a vezetési időre vonatkozó európai parlamenti és tanácsi rendelet van hatályban, amely valamennyi - igen, valamennyi - tehergépjármű- és buszvezetőre vonatkozik, ideértve az önálló vállalkozókat is. A fáradtság miatt bekövetkező balesetek megelőzésének sokkal jobb módszere lehetne az önálló vállalkozók munkaidejének korlátozása helyett a hatályos vezetési idők és pihenési idők hatékonyabb ellenőrzése.
<P>
Felvetették, hogy az olyan tevékenységek, mint a járműtakarítás, a műszaki karbantartás és a fuvarokmányok kitöltése is kerüljön be az önálló vállalkozó gépjárművezetők munkaidejére vonatkozó korlátozások hatálya alá. Hogyan ellenőrizhetjük, hogy az önálló vállalkozó gépjárművezető a felesége kocsiját, vagy pedig a saját vontatóját mossa-e a kertjében? Ez teljességgel érthetetlen, hiszen nincsenek a vállalkozók munkaidejére vonatkozó korlátozások. Súlyos precedenst teremtene, ha ebbe az irányba mozdulnánk el.
<P>
Ahogyan azt az előző felszólaló igen helyesen mondta, az északi országokban - például hazámban, Finnországban - a fuvarozási ágazatot a kisvállalkozók uralják, és az főként csak egy vagy két járművel rendelkező vállalkozókból áll. A vállalkozók munkaidejének korlátozása a nagy, nemzetek feletti fuvarozó társaságoknak kedvezne, és megnehezítené az új fuvarozó vállalatok elindítását. Az ágazat természetesen nem keltené fel a fiatalok érdeklődését, ha megkezdenénk a megélhetési lehetőségek mesterséges korlátozását. Ez kapacitáshiányt és a költségek növekedését hozná magával. A logisztikai költségek az északi elhelyezkedés és az alacsony népsűrűség miatt átlagban már most is magasabbak az északi országokban, mint Európa többi részén.
<P>
(Taps)
<SPEAKER ID="032" NAME="Saïd El Khadraoui" AFFILIATION="S&amp;D">
(NL) Tisztelt elnök asszony, hölgyeim és uraim! Azonnal a téma közepébe vágok, azaz rátérek az önálló vállalkozó munkavállalókra. Nem hiábavaló, ha arra emlékeztetem Önöket, hogy tavaly március óta a hatály valamennyi önálló vállalkozó gépjárművezetőre kiterjed. Ez a dolgok jelenlegi állása, az a kiindulási pont, amelyet az előadónak figyelembe kellett volna vennie.
<P>
Következésképpen nincs szó arról a Bizottság állítása szerint meglévő precedensről. Sokkal pragmatikusabb megközelítés lehetett volna lehetséges, mégpedig az önálló vállalkozóknak az előírás hatálya alá vonása, de ugyanakkor az önálló vállalkozó gépjárművezetők sajátos jellegének figyelembevételével és a bürokráciának az abszolút minimumon való tartásával.
<P>
Ahogyan azt a Közlekedési és Idegenforgalmi Bizottság előadója is tudja, számos javaslatot készítettem elő. Javasoltam például, hogy a digitális tachográf ne csak a vezetési időt és a pihenési időt mérje, de a be- és kirakodási műveleteket is, amelyeket a számos egyéb tevékenységre - például az adminisztratív feladatokra, de a takarításra és a hasonló tevékenységekre - vonatkozóan is megadott, ellenőrizetlen és meghatározott időkeret egészítene ki. Az előadó azt is nagyon jól tudja, hogy az olyan tevékenységek, mint például az ügyfélkapcsolat fenntartása, nem tartoznak az ellenőrzés hatálya alá, és a munkaidőbe se számítanak bele.
<P>
Ezért sajnálom, hogy sem a Bizottság, sem pedig az előadó nem volt hajlandó semmilyen módon figyelembe venni mindezt. Azt a javaslatot, amely szerint hagyni kellene a tagállamokat, hogy eldöntsék, az önálló vállalkozó munkavállalóknak a hatály alá kell-e tartozniuk, nem különösebben tartom jónak. A célkitűzésnek annak kell lennie, hogy közös, egységes, európai szintű alapszabályokat alakítsunk ki annak érdekében, hogy mindenkire ugyanazok a szabályok vonatkozzanak.
<SPEAKER ID="033" NAME="Raffaele Baldassarre" AFFILIATION="PPE">
(IT) Tisztelt elnök asszony, hölgyeim és uraim! A bizottsági javaslat és az előadó által elfogadott álláspont szabad választást enged a tagállamoknak annak tekintetében, hogy az irányelv hatálya alá vonják-e az önálló vállalkozókat.
<P>
Ez a választható eljárás elfogadhatatlan, és ellentétes az EU versenyjogi szabályaival. Azzal, hogy a tagállamok választási lehetőséget kapnak, az előző 2002/15/EK irányelvet már átültető egyes országokban tevékeny önálló vállalkozó gépjárművezetők közvetlen versenyben találják magukat azokkal a más európai uniós társaikkal, akikre nem ugyanazok a szabályok vonatkoznak.
<P>
Az önálló vállalkozók eltérő hatályos jogszabályokkal rendelkező országokba mehetnek át, ahol kevesebbet ellenőrzik őket, ami súlyos dömpingproblémát, és ilyen módon jelentős versenytorzulást okozhat. Az üzleti vállalkozások nagyobb mértékben alkalmazhatják az önálló vállalkozókat, mivel ők rugalmasabban és kisebb költségek mellett kínálhatják szolgáltatásaikat. Mondani sem kell, hogy a kisebb költség gyakran egyenlő a minőség, és - mindenekelőtt - a biztonság romlásával, ami a fuvarozási ágazatban a közúti közlekedés kockázatainak jelentős mértékű növekedését eredményezi.
<P>
Ennek fényében úgy vélem, hogy a javaslat elfogadhatatlan, és ellentétes egyik jogalapjával, konkrétan a Szerződés 153. cikkével, mivel nem javítja a munkakörülményeket, és nem védi a munkavállalók egészségét és biztonságát sem.
<SPEAKER ID="034" NAME="David Casa" AFFILIATION="PPE">
(MT) Úgy vélem, a Parlament egyetértene azzal, hogy az európai gépjárművezetők számára a legjobb feltételeket kell biztosítani, hogy biztosítanunk kell útjaink biztonságosságát, és hogy mindent meg kell tennünk annak érdekében, hogy ezt az ágazatot az európai versenyképesség veszélyeztetése nélkül szabályozzuk. Eltérőek azonban a nézetek azt illetően, hogy mindebbe bele kell-e vonnunk az önálló vállalkozókat.
<P>
Úgy hiszem, hogy nem volna szabad magunkévá tenni az azzal kapcsolatos illetékességet, hogy a vállalkozók miként használják fel idejüket. Ha visszaélés tapasztalható az önálló vállalkozók körében, akkor a visszaéléssel kell foglalkoznunk, nem pedig az önálló vállalkozók közötti azon tisztességes emberekkel, akik igyekeznek mindent megtenni az ágazat helyzetének javítása érdekében.
<P>
Úgy vélem, hogy bürokrácia bevezetésekor nagy gonddal kell eljárnunk, mivel a túl sok bürokrácia kárt okozhat, az ágazat romlását okozhatja, különösen olyankor, amikor egy valamennyi európai ágazatot súlyosan érintő válsággal van dolgunk. Ezért gratulálok Bauer asszonynak a jelentéséhez és az általa javasolt kompromisszumhoz. Szeretném valamennyiünktől azt kérni, hogy legyünk nagyon óvatosak, amikor magukat az önálló vállalkozókat kívánjuk szabályozni.
<SPEAKER ID="035" NAME="Georges Bach" AFFILIATION="PPE">
(DE) Tisztelt elnök asszony, biztos úr! Az irányelv fontos lépést jelent az ágazati munkavállalók egészségének és biztonságnak javítása, de a közlekedésbiztonság javítása és a tisztességes verseny biztosítása felé is. Ezek magának a Bizottságnak a szavai voltak akkor, amikor az irányelvet 2005. március 23-án bevezették.
<P>
A Bizottság azóta 180 fokos fordulatot tett, és az önálló vállalkozók kizárására javaslatot nyújtott be. Ez precedenst teremt, én pedig nem tudom védelmembe venni az ilyen szakpolitikát. Több különböző indoka is van annak, hogy ne támogassuk a javaslatot, amely - véleményem szerint - szociális visszalépést, a közlekedésbiztonság szintjének csökkenését és a tisztességtelen verseny ösztönzését jelenti. A javaslat nem szolgál a kis- és középvállalkozások támogatására sem.
<P>
Számomra a 180 fokos fordulat az európai szakpolitika végrehajtására való képtelenséget demonstrálja. Noha a Foglalkoztatási és Szociális Bizottság kétszer, a plenáris ülés pedig egyszer utasította el, az Európai Gazdasági Térségről szóló jelentés és az Európai Bíróság ítélete ellenére az irányelvet - az uniós jogot - egyszerűen egy olyan pont irányába módosítják és irányítják, ahol kizárólag a gazdasági érdekek számítanak.
<SPEAKER ID="036" NAME="Proinsias De Rossa" AFFILIATION="S&amp;D">
Tisztelt elnök asszony! Egykori önálló vállalkozó gépjárművezetőként támogatom az önálló vállalkozóknak az irányelv hatálya alá való vonását. Az önálló gépjárművezetőkre - ezt nagyon jól tudom - óriási nyomás nehezedik, hogy éjjel-nappal dolgozzanak. Kallas biztos úr, az Ön javaslata szégyenletes. A gépjárművezetők egészségét és biztonságát teszi kockára. A közlekedés többi résztvevőjét veszélyezteti. A kkv-kat a tisztességtelen verseny kockázatának teszi ki, és még nagyobb nyomást gyakorol a tisztességes munkáltatókra, hogy munkavállalóikat az önálló vállalkozás felé ösztökéljék.
<P>
A gépjárművezetők ötven százaléka vallotta be, hogy már aludt el a kormánykeréknél. A balesetek húsz százaléka következik be a kimerültség miatt. A gépjárművezetők munkaidejének harminc százalékát teszi ki a be- és kirakodás, és az utasoknak való segítségnyújtás. Harkin asszony - ha még itt van: kizárólag rájuk tartozik, hogy mit csinálnak a padlásszobájukban. Ennek a Parlamentnek a polgárok biztonsága érdekében, és azokkal szemben kell fellépnie, akik szabályozatlan fuvarozási ágazatot szeretnének. Kallas biztos úr! Kezdje elölről az egészet!
<SPEAKER ID="037" NAME="Elisabeth Schroedter" AFFILIATION="Verts/ALE">
(DE) Tisztelt elnök asszony! Szeretném kifejezni Morin-Chartier asszonnyal való egyetértésemet. Nem szabad elfelejtenünk, hogy ebben a kérdésben az Európai Bíróságot követjük, amely elég egyértelművé tette, hogy elsőbbséget kell adni a közlekedésbiztonságnak, és ez a munkaidőről és a pihenési időről szóló hatályos irányelvhez kapcsolódik.
<P>
Valóban a közlekedésbiztonságra vonatkozó közös európai szabályozást szeretnénk megkérdőjelezni? Miért tennénk ezt? Abszurd és érthetetlen volna. Ha az önálló vállalkozókat ismételten kizárnánk az irányelv hatálya alól, akkor az 56 órás vezetési idejük mellett még 28 órát tölthetnének be- és kirakodással. Ennek eredményeként a közutak rémeivé válhatnának. Én biztosan nem szeretnék ilyen gépjárművezetőkkel találkozni Európa útjain.
<P>
Hogyan fordulhat elő, hogy hirtelen - mindannyiunk egészségének kárára - síkra szállunk a verseny torzulása mellett? Hogyan tudjuk ezt elmagyarázni polgárainknak? Ezért sürgetem Önöket a bizottsági javaslat elutasítására.
<SPEAKER ID="038" NAME="Dieter-Lebrecht Koch" AFFILIATION="PPE">
(DE) Tisztelt elnök asszony! Ahogyan sok-sok éve, most is a közlekedésbiztonsággal, a hivatásos gépjárművezetők munkakörülményeinek javításával és a róluk kialakult szakmai kép jobbításával foglalkozom.
<P>
Nyilvánvaló, hogy amiről a mai napon vitatkozunk, az nem a vezetési időre és a pihenési időre vonatkozó rendelkezésekről szól, amelyek hatással vannak a közlekedésbiztonságra és valamennyi - akár alkalmazottként, akár önálló vállalkozóként tevékenykedő - hivatásos gépjárművezetőre vonatkoznak; a mai vita inkább a munkaidő szabályozásáról szól. Elsősorban a munkavállalók védelmére szolgáló szabályozás - másként fogalmazva, kizárólag a gépjárművezetők szociális védelmére szolgál, és semmiképpen nem a közlekedésbiztonság érdekeit szolgálja. Nincs arra szükség, hogy megvédjük az önálló vállalkozókat önmaguktól. Hogyan ellenőriznénk a nehéz tehergépjárművek és a buszok önálló vállalkozó gépjárművezetőinek munkaidejét jelentős mértékű bürokrácia nélkül, és milyen alapon ellenőriznénk egyáltalán?
<P>
Az önálló vállalkozó hivatásos gépjárművezetők - és a jövőben talán az önálló vállalkozó iparosok, építészek vagy európai parlamenti képviselők - megengedett munkaidejének ilyen módon való korlátozása nem a megfelelő üzenetet közvetítené. A tagállamoknak ehelyett a gépjárművezetők körében elterjedt, színlelt önálló vállalkozói tevékenység problémája elleni küzdelemmel kellene foglalkozniuk. Támogatom az Európai Bizottság és Bauer asszony által előterjesztett javaslatot.
<SPEAKER ID="039" NAME="John Bufton" AFFILIATION="EFD">
Tisztelt elnök asszony, a munkaidő szervezéséről szóló irányelvnek az önálló vállalkozó gépjárművezetőkre való kiterjesztése értelmetlen. Az irányelv a munkavállalók jogainak védelmére van kistafírozva, és ennélfogva semmi keresnivalója nincs az önálló vállalkozók keretrendszerében. Az emberek szabadságainak az otthonokban elvégzett ellenőrzések révén való megsértése nélkül végrehajthatatlan.
<P>
Itt nem a közlekedésbiztonságról van szó. Az 561/2006/EK rendelet már kiterjed a vezetési időre, és a nagyvállalatokra, kisvállalkozásokra és az önálló vállalkozói tevékenységeket folytatókra egyaránt vonatkozik. Ha valaki önálló vállalkozói tevékenységet folytat, akkor a munkavégzéshez továbbra is üzemeltetői engedélyre van szüksége, és ilyen módon az engedély nyilvántartásba vett jogosultja lesz. Ezért minden, ami az engedélyt veszélyezteti, ennélfogva az engedély jogosultjának egész megélhetését is veszélyezteti. Mindezt szem előtt tartva helyénvaló azt feltételezni, hogy az önálló vállalkozó gépjárművezetőknek alapos oka van arra, hogy még igényesebbek legyenek, mint a nagy cégek. Minden, ami közvetlenül kapcsolódik a szolgáltatáshoz, a munkaidő részének minősülne - így például a papírmunka, a karbantartás és az általános adminisztráció. A nagy cégeknél e feladatokra külön embereket foglalkoztatnak, ennélfogva az adminisztrációval töltött idő nincs hatással a vezetési időre. A saját adminisztrációjukat ellátó önálló vállalkozóknak - az irányelv feltételei alapján - kevés idejük maradna magára a vezetésre.
<P>
Mellékesen megjegyzem, hogy véleményem szerint az éjszakai korlátozások érvénybe lépése előtti kétórás türelmi idő bevezetésével a Bizottság az éjszakai munkavégzésre vonatkozó korlátozások enyhítését is javasolta. Ritkán értek egyet a Bizottsággal, de ez helyénvaló módosítás lenne. Teljes mértékben támogatom az előadót, Bauer asszonyt.
<SPEAKER ID="040" NAME="Jutta Steinruck" AFFILIATION="S&amp;D">
(DE) Tisztelt elnök asszony, hölgyeim és uraim! Szeretnék ismételten a konzervatívokhoz és a liberálisokhoz fordulni azzal, hogy nem helyezhetjük az önálló vállalkozók érdekeit az európai emberek biztonsága elé.
<P>
A vállalkozói szabadság kétségtelenül nagyon jó dolog, de gyermekeink, valamint valamennyi közlekedő biztonsága még ennél is fontosabb - és véleményem szerint Európa ekkor cselekszik felelősségteljesen. A holnapi szavazás lehetőséget biztosít ahhoz, hogy megmutassák, nem a szociális dömping mellett állnak.
<P>
Amit ez a vita az elmúlt hónapok során szintén megmutatott, az az, hogy az Európában tapasztalható színlelt önálló vállalkozásról szóló vita már régóta esedékes. Egyre több és több rendes foglalkoztatási viszonyt vált fel színlelt önálló vállalkozás, ami miatt haladéktalanul el kell végeznünk a helyzet elemzését, és javaslatot kell előterjesztenünk arra vonatkozóan, hogy mit tehetünk ezzel kapcsolatban. A biztos ezt ma már elég egyértelműen megfogalmazta. Több szándéknyilatkozatunk is volt már ezzel a kérdéssel kapcsolatban. Itt az idő, hogy végre cselekedjünk.
<SPEAKER ID="041" NAME="Andrzej Grzyb" AFFILIATION="PPE">
(PL) A következőt szeretném kérdezni: hogyan ösztönözhető a vállalkozókészség válság idején? Hogyan ösztönözhető a kis- és középvállalkozások számának növekedése? Hogyan ösztönözhető például a gazdasági tevékenység, ha ez a hely - az Európai Parlament - olyan hellyé válik, ahol a vállalkozókészséget korlátozó új jogszabályokat fogadunk el? Végül is, ha az emberek saját üzleti vállalkozást, például fuvarozó vállalkozást kívánnak indítani, akkor ehhez joggal kell rendelkezniük. Nem kezelhetjük őket egyfelől üzletemberként úgy, hogy közben másfelől azt mondjuk, meg kell felelniük a munkavállalókra vonatkozó kritériumoknak. Ugyanezt tehetnénk az egyedül és a családjukkal éttermet üzemeltető emberekkel, vagy a boltot fenntartó emberekkel. E két dolgot nem szabad összekevernünk.
<P>
A jogalkotás kissé túlzásba esik, és ehhez az Európai Parlament is hozzájárult. Tudom, hogy az 1990-es évek elején nekünk, Lengyelországban voltak a gazdasági tevékenységre vonatkozó legjobb előírásaink. Most megnöveltük a szabályozási terhek számát, és az eredmény az, hogy ezt kritikus fogadtatásban részesül. Kiknek a részéről? Az üzleti vállalkozást fenntartó emberek részéről.
<P>
Elfogadom, amit Bauer asszony mondott, noha természetesen nem merülök bele azokba a kérdésekbe, amelyek akkor vetődtek fel, amikor a kompromisszum tárgyalása folyt.
<SPEAKER ID="042" NAME="Diane Dodds" AFFILIATION="NI">
Tisztelt elnök asszony! A gazdasági válság idején a Parlament mandátumát a vállalkozókészség és a versenyképesség ösztönzésére használja fel, de ugyanakkor nekilátunk az önálló vállalkozó tehergépjármű-vezetők munkához való jogának korlátozásához is. Azt kell mondanom, hogy a ma délelőtt ebben a Parlamentben elhangzott azon állításokat, hogy mindez az egészségről és a biztonságról szólna, mint teljes mértékben hamis állításokat utasítom el. Valamennyiünket foglalkoztat az egészség és a biztonság, és nem szeretnénk több balesetet látni útjainkon.
<P>
Észak-Írországot képviselem. Észak-Írország pontosan Európa peremén fekszik. A közúti fuvarozó iparág nagyon fontos a gazdaság számára, és az önálló vállalkozó tehergépjármű-vezetőknek az irányelv hatálya alá vonása csak kedvezőtlen hatást gyakorolna a versenyképességre. Olyan iparágról van szó, amelyet jelentős mértékben szabályoznak a tachográffal kapcsolatos előírások, a további bürokratikus teher pénzügyi kihatásai pedig pusztítóak lennének. Nagyon kártékonyan érintené azokat is, akik független gépjárművezetőként remélnek vállalkozást indítani.
<SPEAKER ID="043" NAME="Karin Kadenbach" AFFILIATION="S&amp;D">
(DE) Tisztelt elnök asszony, biztos úr! Az előadó, Bauer asszony hiányos demokráciafelfogásról tett tanúbizonyságot akkor, amikor a bizottság döntése ellenére - felhatalmazás hiányában - folytatta a tárgyalást. Ha az Európai Parlamentet ténylegesen foglalkoztatja a növekedés és a jólét megteremtése, akkor nekünk, parlamenti képviselőknek el kell utasítanunk a Bizottság javaslatát.
<P>
Az önálló vállalkozó gépjárművezetők nem zárhatók ki a munkaidő szervezéséről szóló irányelv hatálya alól. Ez visszalépést jelentene, mivel ugyanazoknak a szabályoknak kell vonatkozniuk az önálló vállalkozó autóbuszvezetőkre és a távolsági fuvarozásban részt vevő tehergépjármű-vezetőkre, mint a vállalatok munkavállalóira. Nem lehet az a célunk, hogy egyre kevesebb és kevesebb ember dolgozzon minél többet - és általában egyre kevesebb pénzért. Nem lehet az a célkitűzésünk, hogy a buszvezetők és a távolsági fuvarozásban részt vevő tehergépjármű-vezetők saját egészségüket és a közlekedés többi résztvevőjének biztonságát veszélyeztessék.
<SPEAKER ID="044" NAME="Paul Rübig" AFFILIATION="PPE">
(DE) Tisztelt elnök asszony! Úgy vélem, hogy az európai kis- és középvállalkozások most különösen fontosak, mivel az igazság az, hogy csak akkor találhatjuk meg a hitelválságból kivezető utat, ha egyre többet dolgozunk. Teljesen szükségtelen még több bürokráciával és papírmunkával terhelni az önálló vállalkozókat. Egész egyszerűen ahhoz, hogy Európában biztosíthassuk a szociális biztonságot, nagyon fontos, hogy növeljük a termelékenységet és a versenyképességet. Következésképpen a tachográfok által jelenleg garantált vezetési és pihenési idők teljes mértékben elégségesek. Szeretném a mindenkire vonatkozó irányelv mellett síkra szálló képviselőket arra kérni, hogy vonatkoztassák az irányelvet saját magukra, szereltessenek tachográfot a saját autójukba - és ne használják az autójukat, csütörtök este, amikor 15 órányi itteni munkavégzés után hazamennek.
<P>
A biztonság biztosítása fontos ugyan, de másfelől meg kell védenünk az önálló vállalkozókat is.
<SPEAKER ID="045" NAME="Siim Kallas">
a Bizottság alelnöke. - Tisztelt elnök asszony! Nagyon köszönöm a vitát! Valamennyi hozzászólást nagy-nagy érdeklődéssel hallgattam. Nagy a csábítás, hogy belemerüljek a részletekbe, és vitát folytassak e megbeszélésekről, de csak annyit szeretnék mondani, hogy továbbra is a Bizottság állásfoglalását támogatom, amely tényeken alapul. Nem állnak rendelkezésünkre azok az említett tanulmányok, amelyek szerint az önálló vállalkozó gépjárművezetők rendszeresen heti 90 órát dolgoznak, és úgy véljük, hogy a munkaidő szervezéséről szóló rendelet - amelyet szeretnénk végrehajtani - harmonizálja a tagállamok körében meglévő gyakorlatot és betölti a közlekedésbiztonság biztosításával és javításával kapcsolatos szerepet.
<P>
A vezetési időről szóló irányelv alkalmazásának köszönhetően a közlekedésbiztonság jelentős mértékben javult. Nem áll rendelkezésünkre az arra vonatkozó információ, hogy betegebbek lennének, és miért gondoljuk néha, hogy a kis- és középvállalkozások felelőtlenül járnak, hogy nem törődnek a közlekedésbiztonsággal vagy saját egészségükkel, ezért aztán a többieknél határozottabban kellene őket szabályozni?
<P>
A Bizottság nem támogathatja a közúti fuvarozási ágazat vállalkozóinak a saját munkaidejük megszervezéséhez való szabadságát korlátozó jogszabályt, míg más ágazatokban a vállalkozókra nem vonatkoznak a munkaidővel kapcsolatos hasonló korlátozások. Mindazonáltal amennyiben a parlamenti szavazás a bizottsági javaslat elutasítását erősíti meg, a Bizottság felülvizsgálja valamennyi esetleges lehetőséget, így a javaslat visszavonását is, és ha a Parlament az önálló vállalkozó gépjárművezetőknek az irányelvbe való foglalása mellett dönt, végrehajtjuk a képviselők akaratát. Azonnal érdeklődni fogunk a tagállamoknál arról, hogy miként alkalmazzák a munkaidőre vonatkozó szabályokat az önálló vállalkozó gépjárművezetőkre, és hogy miként ellenőrzik az ezeknek a szabályoknak való megfelelést.
<SPEAKER ID="046" NAME="Edit Bauer">
előadó. - (HU) Öt kérdésre szeretnék röviden kitérni. Az eljárási szabályzat. Én úgy tudom idáig, az eljárási szabályzatot gondosan áttanulmányozva, hogy a képviselő szabadon végezheti a mandátumát, tehát azzal konzultál, akivel akar. A parlamenti bizottság az eljárási szabályzat szerint nem kötelezi a képviselőt, hogy a bizottság álláspontját képviselje. A plénum álláspontja az, amelyik kötelező. Az eljárási szabályzat pontosan így szól. Én sem kérdőjelezem meg, hogy milyen alapon kivel konzultálva terjesztette elő a szocialista frakció a saját módosító indítványát.
<P>
Megegyezéssel a shadow-raportőrökkel én is úgy informálisan beszéltem a Bizottság és a Tanács képviselőivel, ahogy azt fontosnak tartottam. Az ál-magánvállalkozók kérdése szerintem valós európai probléma és ezt a javaslatban - amiben végülis azokkal a kollégákkal, akik a magánvállalkozók kizárását tartották fontosnak, - meg is fogalmaztuk. Tehát ezzel a kérdéssel foglalkozni kell, de ez nem szektorspecifikus kérdés.
<P>
Van egy tévedés, ami itt ismételten elhangzott, mégpedig az, hogy ennek a jogszabálynak a betartása nemzetközileg ellenőrizhető. Ez a jogszabály nemzeti ellenőrzést tételez fel, és szeretném elmondani, 4%-os merítésnél drágábba kerülne az inspekció, mint a Parlament költöztetése Brüsszelből Strasbourgba. Kérem a kollégákat, hogy majd ezt is mérlegeljék. Ha ezt a javaslatot elutasítjuk, azt is szeretném a kollégáknak elmondani, hogy a harmadik országbeli fuvarozókat hozzuk előnyös helyzetbe. Arra kérem a kollégákat, hogy vegyék figyelembe azt, hogy ez a javaslat, amit a Bizottság jóváhagyott. Ha elutasítjuk a Bizottság javaslatát, tehát az Európai Bizottság javaslatát, értelmetlen, drága és végrehajthatatlan.
<SPEAKER ID="047" NAME="Elnök">
A vitát lezárom.
<P>
A szavazásra 2010. június 16-án, szerdán kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="048" NAME="Vilija Blinkevičiūt" AFFILIATION="S&amp;D">
írásban. - (LT) Jóváhagyom a Foglalkozási és Szociális Bizottság által a bizottsági javaslat elutasításával kapcsolatban elfogadott javaslatot, és egyetértek azzal, hogy a Parlamentnek a Bizottsággal közösen kell lépéseket tennie annak érdekében, hogy a Bizottság a jövőben egy új, továbbfejlesztett javaslatot terjeszthessen elő. Szeretném hangsúlyozni, hogy az önálló vállalkozó gépjárművezetőknek az irányelv hatálya alóli kizárásra vonatkozó bizottsági javaslat jelentős visszalépést jelentene az EU szociálpolitikája és a fuvarozás terén. Szeretném felhívni a figyelmet arra, hogy a kényszervállalkozó gépjárművezetők gyengítik a munkaerőpiac egészét, a fő problémát pedig az jelenti, hogy a gyakorlatban nehéz bizonyítani a kényszervállalkozást. Amennyiben nem teszünk konkrét lépéseket és nem hozunk jogszabályi intézkedéseket, akkor a gépjárművezetők kényszervállalkozóként végzett munkája a munkaerőpiac egyik legnagyobb problémájává válik, és nem tudjuk majd elkerülni a tisztességtelen versenyt. A valamennyi gépjárművezető munkakörülményeinek javítása, szociális jogaik és garanciáik biztosítása és a közlekedésbiztonság javítása, továbbá az európai közúti fuvarozási piacon megnyilvánuló tisztességtelen verseny elkerülése érdekében a Bizottság javaslatát jelen formájában nem tudjuk elfogadni.
<SPEAKER ID="049" NAME="Pascale Gruny" AFFILIATION="PPE">
írásban. - (FR) A ma megvitatott irányelv az Európai Parlamentben két cikluson keresztül folytatott, igen hosszú tárgyalások eredményét képezi. Nagyon érzékeny kérdésről van szó, mivel mostani és jövőbeni munkánkkal kapcsolatos. A közlekedésbiztonsághoz és a tagállamok táraságai között folyó tisztességes versenyhez kapcsolódik. Nem fogadom el a magán az Unión belüli szociális dömpinget.
<P>
Dolgozhat-e úgy egy független vezető napi 14, heti 84 órát, hogy nem jelent veszélyt a közlekedés többi résztvevőjére? A vállalati alkalmazásban álló gépjárművezetővel összevetve ez tisztességtelen verseny. Ez ahhoz vezet, hogy egyes társaságok azt javasolják munkavállalóiknak, hogy nyilvánítsák magukat önálló vállalkozónak. Meg kell védenünk polgártársainkat és vállalatainkat.
<P>
Ezért felkérem az Európai Bizottságot, hogy vonja vissza javaslatát, és amennyiben e felkérésnek nem tesz eleget, felkérem az európai parlamenti képviselőket, hogy a holnapi plenáris szavazáson szavazzanak az önálló vállalkozóknak a munkaidő szervezéséről szóló jogszabály hatályán belül való tartása mellett.
<SPEAKER ID="999" NAME="Sirpa Pietikäinen" AFFILIATION="PPE">
írásban. - (FI) Nem alaptalan az egyes európai országokban a szakszervezeti mozgalmak részéről a munkaidő szervezéséről szóló irányelvvel és az önálló vállalkozó gépjárművezetőkkel kapcsolatban a színlelt önálló vállalkozói tevékenységgel kapcsolatban felmerülő aggodalom. A kiszervezés és - ennek következményeként - a felelősség alól kitérő munkáltatók egyre nagyobb problémát jelentenek. A probléma megoldásának javasolt módja, azaz az önálló vállalkozó gépjárművezetőknek az irányelvbe való belefoglalása azonban helytelen. A színlelt önálló vállalkozói tevékenységhez kapcsolódó problémák helyes megoldása az lenne, ha a munkavállalói és munkáltatói szervezetek között európai szinten jönne létre megegyezés az önálló vállalkozói tevékenység meghatározását illetően. Jelenleg az ártatlannak kell szenvednie.
<P>
Ami ezt a kérdést illeti, a többek között a Wortmann-Kool asszony, a jobbközép Európai Néppárt (a Kereszténydemokraták) alelnöke által kialakított kompromisszumos megoldás szerint kell továbbhaladnunk. A kompromisszumnak megfelelően a szabadúszó gépjárművezetők az irányelv hatályán kívül maradnak, ám a tagállamok - amennyiben úgy óhajtják - alkalmazhatják a teljes munkaidő szabályozását a saját országukban tevékenykedő szabadúszó gépjárművezetőkre. A javaslat valószínűleg azt jelentené, hogy a Parlament és a Tanács első olvasatban megállapodásra jutna az irányelvet illetően.
<P>
Sajnálatos, hogy a Parlament szemernyi lehetőséget sem hagy a kompromisszumnak. Noha inkább a vállalkozók helyzetének javítására kellene összpontosítanunk, ehelyett az a lehetőség áll fenn, hogy korlátozódik az igazi vállalkozók munkaideje. Ez aggasztó, mivel a kisvállalkozók megélhetése általában kizárólag az általuk befektetett munkától függ.
