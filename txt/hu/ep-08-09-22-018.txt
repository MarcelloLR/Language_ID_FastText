<CHAPTER ID="018">
Egyperces felszólalások a politikailag fontos kérdésekben
<SPEAKER ID="028" NAME="Elnök">
Következő napirendi pontunk: egyperces felszólalások politikailag fontos kérdésekben.
<SPEAKER ID="029" NAME="Rareş-Lucian Niculescu" AFFILIATION="PPE-DE">
(RO) A múlt héten itt, Brüsszelben, került sor a "Romák integrációjával foglalkozó első európai csúcstalálkozóra”. E bonyolult kérdéskörnek, a romák beilleszkedésének uniós napirendre tűzését Románia mindenkor támogatta. Magam úgy vélem, e találkozót üdvözölnünk kell. Az Európa Tanács, amely 1990 óta foglalkozik e témával, a romákat igazi európai kisebbségként említette. Tehát a roma ügy európai, és nem nemzeti kérdés. Hiszem, hogy az Európai Parlamentnek teljes támogatásáról kell biztosítania az Európai Bizottságot e kezdeményezésében.
<P>
Hiszem, hogy az Európai Parlamentnek ki kell állnia amellett, hogy az oktatás kerüljön a romákkal foglalkozó európai politika homlokterébe, mivel az elmúlt évek tapasztalatai igazolták, hogy mind a romák, mind szomszédaik számára az oktatás jelenti a beilleszkedéshez és az akadályok sikeres leküzdéséhez vezető legbiztonságosabb utat.
<SPEAKER ID="030" NAME="Csaba Sándor Tabajdi" AFFILIATION="PSE">
(HU) Elnök úr! A piaci diszkrimináció tilalma súlyos megsértésének lehetünk tanúi ma a német és osztrák áruházláncok részéről, amelyek a magyar baromfitenyésztő és -feldolgozó ipar ellen bojkottot alkalmaznak.
<P>
A REWE, a SPAR, a METRO és a Kaufland áruházakról van szó, amelyek egy osztrák állatvédő szervezet bojkottja nyomán nem veszik át a magyar termékeket. Ennek következtében a magyar baromfiágazatnak mintegy 2 milliárd forint kárt okoztak, nemzeti megkülönböztetést alkalmaznak a magyar termékekkel szemben, ezzel megsértik az európai uniós versenyjogot.
<P>
Ezért az Európai Bírósághoz fognak fordulni az érintettek, mert két uniós alapelvet is megsértenek: a nemzeti alapon való megkülönböztetés tilalmát és a verseny egyenlőségét és szabadságát. Köszönöm a figyelmet.
<SPEAKER ID="031" NAME="Filiz Hakaeva Hyusmenova" AFFILIATION="ALDE">
(BG) Elnök úr, tisztelt képviselőtársak, a 112-es nemzeti segélyhívó rendszer 2008. szeptember 30-tól lép működésbe, az Európai Parlament és a Tanács 2002/22/EK irányelvével összhangban. A rendszer a nemzeti területek bármely pontjáról hívható, és a szolgáltatásokhoz gyors és ingyenes hozzáférést biztosít. A 112-es rendszer bulgáriai megoldása a legkorszerűbb technológiára épül, és a hívásvonal beazonosítását is lehetővé teszi. A rendszer kiépítésére és működtetésére vonatkozóan a bolgár Rendkívüli Helyzetek Minisztériuma az Európai Parlament minden tagját részletes tájékoztatással látta el.
<P>
Szeretném kifejezni köszönetemet azért, hogy halasztást nyert a törvénysértési eljárás, továbbá azért az értékelésért, amelyet az Európai Bizottság készített a bolgár kormány számára a segélyhívó rendszerrel kapcsolatban. Ezt az értékelést annak bizonyítékának tekintem, hogy a Közösség szem előtt tartja az európai polgárok biztonságát és egészségét.
<SPEAKER ID="032" NAME="Monica Frassoni" AFFILIATION="Verts/ALE">
(IT) Elnök úr, hölgyeim és uraim, az elmúlt hét eseményei miatt különösen szomorú és nehéz hetet tudnak maguk mögött azok, akiknek a szabadság és a rasszizmus fontos kérdést jelentenek. Múlt csütörtökön az olaszországi camorra hat, különböző afrikai országokból érkezett bevándorlót gyilkolt meg. Eredetileg kábítószer-terjesztéssel és bűnelkövetéssel vádolták őket, majd kiderült, hogy teljesen alaptalanul. Egy fekete fiút Milánóban ütöttek agyon.
<P>
Ugyanakkor hasonló ügyekben, a rasszizmushoz és megkülönböztetéshez kapcsolódó kérdésekben, hihetetlen reakciót tapasztaltunk Kölnben.
<P>
Úgy vélem, Európa ma két, igen különböző arcát mutatja fel. Azt is gondolom, hogy Parlamentünknek az elmúlt időszakban tanúsítottnál jóval aktívabb szerepet kellene vállalnia a rasszizmust illetően, hiszen számos országban - beleértve hazámat is - a fajgyülőlet szélsőségesen tragikus visszatértét érzékelhetjük.
<SPEAKER ID="033" NAME="Elnök">
Köszönöm. Minden embernek azonos értékű a méltósága.
<SPEAKER ID="034" NAME="Eoin Ryan" AFFILIATION="UEN">
Elnök úr, szeretném felvetni annak a 4,6 millió etiópnak a kérdését, akiket a szárazság következtében fellépő súlyos élelmiszerhiány miatt éhínség fenyeget. Az etióp kormány állítja, hogy nincs éhínség, de az UNICEF szerint az ország egyes körzeteiben érzékelhető az éhínség, és az az embereket közvetlenül fenyegeti. Noha ez csak az ország bizonyos területein tapasztalható, úgy hiszem, hogy a nemzetközi közösségnek és az Uniónak gyorsan kellene cselekednie, és ha el akarjuk kerülni a teljeskörű éhínséget, kísérletet kell tennünk mintegy félmillió tonna élelmiszer leszállítására. Ezt prioritásnak tartom, és miután az Európai Unió a legnagyobb tengerentúli segélyező, alapvetőnek ítélem az azonnali cselekvést.
<P>
Elnök úr, mint ír képviselő, hadd fejezzem ki egyetértésemet az Ön által a Libertasszal és az ír népszavazással kapcsolatban mondottakkal. Mi az "igenért” küzdöttünk, nyílt siksakkal, és a forrásainkról átláthatóan beszámolva. A Libertas pedig közölt velünk valamit, majd most látjuk, hogy a valóság valami teljesen más. Szeretném Önt, de mindenki mást is bátorítani, hassanak oda, hogy a Libertas sokkalta nyitottabb és átláthatóbb legyen pénzforrásainak eredetét illetően. Az emberek tudni szeretnék a választ.
<SPEAKER ID="035" NAME="Mary Lou McDonald" AFFILIATION="GUE/NGL">
Elnök úr, miközben az Európai Központi Bank elnöke, Jean Claude Trichet, többször is aggodalmát fejezte ki a munkabérek inflációs indexálása miatt, említés nélkül hagyta a munkások, mindenekelőtt az alacsony keresetűek, az emelkedő megélhetési költségekkel küszködők szorult helyzetét. S miközben biztosítjuk, hogy a beavatkozás minimális inflációs hatással járjon, szükséges a kényszerhelyzetbe került, alacsony fizetésűek bérének emelése is. Az infláció európai visszaszorítására irányuló lépések nem szűkithetők le arra, hogy elejét vesszük a jogos béremelési követelések teljesítésének. Miközben a magasabb bérben részesülők képesek elviselni a bérkorlátozásokat, az alacsony jövedelműeknél más a helyzet. A nemzeti kormányok és a nemzeti bankok vannak a legkedvezőbb helyzetben ahhoz, hogy a megváltozott gazdasági körülényekhez igazodjanak. Ezért is elleneztem mindenkor a gazdasági szuverenitást aláásó lépéseket. Írországban, ami kis ország, nagyon is tudatában vagyunk annak, hogy gazdasági helyzetünk marginális jelentőségű az EKB döntéshozói számára, és így gyakran, a Bank által elfogadott álláspontok nincsenek összhangban az ír gazdaság igényeivel és érdekeivel.
<P>
Magam is pártolom a pénzügyi támogatások terén az átláthatóságot. Miként pártolom a demokratikusan elért eredmények tiszteletben tartását is. E Háznak is tudnia kell, hogy mindazon mozgalmak, amelyek a "nem” szavazatokért küzdöttek és nyertek, egyetlen kivétellel, teljeskörűen és becsületesen közzétették pénzügyi beszámolóikat. S nem vetődnek fel kérdések e csoportok, köztük saját pártom kiadásainak és bevételeinek hátterét illetően.
<SPEAKER ID="036" NAME="Gerard Batten" AFFILIATION="IND/DEM">
Elnök úr, holnap olyan jelentésről szavazunk, amely látszólag az Europol tisztviselőinek mentességét korlátozná. A valóságban ez csak ködfüggöny, a mentességeket 2010 utánra is kiterejesztő majdani jogalkotás tekintetében. Itt nincs vita. A szavazás nem más, mint szimpla konzultációs lépés. A döntést az Európai Tanács hozza majd meg.
<P>
Az Europol tisztviselői igen széleskörű jogosítványokkal bírnak majd a tagállamokban, amelyek feladataik elvégzése során mentességet biztosítanak mindenre, amit tesznek vagy amit mondanak. Ezt a kiváltságot még az NKDV sem élvezte Sztálin "nagy terrorja” idején sem.
<P>
Ez igencsak újítást jelent Angliában, ahol egyetlen tisztviselő sem élvez mentességet a bűnvádi eljárások alól. A Lisszaboni Szerződés keretein belül a tagállami parlamentek nem képesek korlátozni az Europol - tanácsi határozatok által módosított - hatalmának kiterjesztését. Ez az első lépések egyike az európai rendőrállam létrehozásához vezető úton.
<SPEAKER ID="037" NAME="Philip Claeys" AFFILIATION="NI">
(NL) Elnök úr, határozottan kérem, forduljon panasszal Köln polgármesteréhez, amiért a múlt hétvégén megtiltotta, hogy EP-képviselők és más válaszott személyiségek békésen hangot adjanak nézeteiknek, és részt vegyenek egy társadalmilag és politikailag fontos kérdésről, az Európa iszlamizálódásáról szóló kongresszuson!
<P>
Baloldali szélsőségesek embereket támadtak meg, utcai berendezéseket gyújtottak fel, és az egész városközpontot megbénították, csak hogy megakadályozzák embereknek egy békés kongresszuson való részvételét. Schramme polgármester úr nemcsak, hogy nem ítélte el ezt az erőszakot és megfélemlítést, de bátorította is azt, sőt, odáig elment, hogy azt állította, Köln lakossága volt az, amely spontán módon tiltakozott a kongresszus megrendezése ellen.
<P>
Rengeteg tanú akadt az esetre. Szégyenteljes, hogy megtörténhet az, embereket akadályozhatnak meg a véleménynyilvánításban egy olyan országban, amely magát demokráciának nevezi.
<SPEAKER ID="038" NAME="Colm Burke" AFFILIATION="PPE-DE">
Elnök úr, szeretném a Fehéroroszország által elrendelt utazási tilalom kérdését felvetni, mivel ez megakadályozza a csernobili nukleáris katasztrófában érintett gyermekek külföldre utazását.
<P>
Minden nyáron és karácsony alkalmával, több mint 1.000 ír család lát vendégül fehérorosz gyermekeket pihenés és megerősödés céljából. Esetenként ez összekapcsolódik egészségügyi vizsgálatokkal és kezeléssel is. Kétoldalú megállapodás van érvényben Olaszország és Fehéroroszország között, amely azt jelenti, hogy Olaszországot nem érinti a tiltás. Tudom, hogy az ír külügyminiszter is megállapodásra törekszik Fehéroroszországgal. Magam üdvözlöm e megbeszéléseket.
<P>
Szeretném kiemelni egy EU-Fehéroroszország megállapodás szükségességét. Az európai szomszédsági politika keretében az Unió 2007-2010 között 20 millió euró értékben nyújt pénzügyi segítséget Fehéroroszországnak. Az EU-nak a támogatás nyújtásának előfeltételéül kellene szabnia az utazási tilalom visszavonását!
<P>
Egy EU-fehérorosz megállapodást kellene kötni, amely lehetővé tenné fehérorosz gyermekek pihenés és gyógyulás céljából történő utazását uniós tagállamokba. Ez biztosíthatná hosszú távon a gyermekek utazási jogait.
<SPEAKER ID="039" NAME="Maria Badia i Cutchet" AFFILIATION="PSE">
(ES) Elnök úr, az ENSZ az emberkereskedelmet az emberek méltóságával és értékével ellentétesnek tekinti. Ennek ellenére minden évben félmilliónyian válnak az emberkereskedelem áldozatává. Köztük 80%-nyi a nő és leány. Mintegy ötven százalékuk pedig, kiskorú, és többségük a szexuális kizsákmányolás áldozata.
<P>
A Nemzetközi Migrációs Szervezet szerint egyébként, évente az emberkereskedelem áldozatává vált nők közül sokan az Európai Unióba kerülnek.
<P>
Holnap, szeptember 23-án lesz a Nők Szexuális Kizsákmányolása és Kereskedelme Elleni Fellépés Nemzetközi Napja. Úgy vélem, ez jó alkalmat teremt e Ház számára, hogy elkötelezzük magunkat az oly sok ember jogait lábbal tipró veszéllyel szemben hozott bármely intézkedés támogatása mellett. Különösen érvényes ez az emberkereskedők és a szegénység elleni küzdelemre, amelyhez az oktatási és foglalkoztatási lehetőségek fokozásával, továbbá a célországokban problémaazonosítási stratégiák végrehajtásával járulhatunk hozzá, célként tűzve ki emellett a téma közvélemény általi megvitatását is.
<SPEAKER ID="040" NAME="Harald Ettl" AFFILIATION="PSE">
(DE) Elnök úr, szakszervezeti kötődésem okán ma azokról a tragikus eseményekről szólnék, amelyek Isztambul Tuzla kerületének hajógyárában történtek. Csak az elmúlt három évben, több mint 90 munkás vesztette életét Tuzlában az életveszélyes munkakörülményeknek betudhatóan. A legutóbbi tragikus esemény augusztus 11-én következett be, és ezt magam bűnesetként írnám le. Három ideiglenesen foglalkoztatott munkás halt meg egy mentőcsónak tesztelése közben. 16-an pedig megsebesültek. Miközben a csónakot leeresztették a hajóról, a sodronyok szétpantak és a munkások a vízbe zuhantak.
<P>
A tragédia sajátosságát az adja, hogy ezeket a próbákat rendszerint homokzsákokkal hajtják végre. Azt mondhatnám, itt az embereket élő homokzsáknak használták. Azokat a munkásokat, akik sztrájkolni akartak a gyászos biztonsági megoldások ellen, az alvállalkozó társaságok azonnali kirúgással fenyegették meg.
<P>
A Bizottság már 2006-os országjelentésében kimutatta, hogy Törökországban a munkások és szakszervezetek jogai nem kielégítőek. Felkérem tehát, sürgesse a török hatóságokat, hogy e döbbenetes állapotok felszámolása keretében, az iparban tekintsék egyenjogú partnereknek a szakszervezeteket, és teremtsenek már emberséges munkafeltételeket, hozzanak szigorúbb biztonsági előírásokat a tuzlai munkaerő védelmében.
<SPEAKER ID="041" NAME="Magor Imre Csibi" AFFILIATION="ALDE">
Elnök úr, az Unió alapját a képviseleti demokrácia képezi. Nekünk, európai parlamenti képviselőknek kötelességünk biztosítani, hogy az európai politikák az állampolgárok akaratát tükrözzék. Ezért fejezném ki aggodalmamat a növekvő számú GMSZ-felhatalmazás miatt. Amikor ezt teszem, az uniós állampolgárok többsége nevében beszélek. Az év márciusában kiadott Eurobarometer azt jelzi, hogy az európaiak 58%-a GMSZ-ellenes. Harmaduk úgy véli, hogy nem kapnak megfelelő tájékoztatást a mezőgazdasági felhasználású GMSZ előnyeiről és kockázatairól.
<P>
Ezek az adatok aggodalommal kellene, hogy eltöltsenek bennünket. Ehelyett a Bizottság folyamatosan és növekvő számban ad ki engedélyeket GMSZ-ek uniós agrárpiaci megjelentetéséhez. A szeptember 8-án kiadott, újabb géntechnológiával módosított szójababhoz kötődő engedélyezés csak a legutolsó példát jelenti.
<P>
Tisztelt képviselőtársak, e tényeket szem előtt tartva, javaslom, hogy kérjük fel a Bizottságot az Unió egészére kiterjedő tájékoztatási kampány beindítására, és annak keretében ismertesse a GMSZ-eknek az emberekre és környezetre gyakorolt kockázatát, illetve előnyeit. Mindaddig, amíg az európai polgárok nem lesznek megfelelően tájékozottak, és nem nyilvánítják ki véleményüket e rendkívül kényes témában, kérem a Bizottságot, hogy szüneteltesse minden új GMSZ engedélyezését.
<SPEAKER ID="042" NAME="Milan Horáček" AFFILIATION="Verts/ALE">
(DE) Elnök úr, az Unió legfőbb pillérei - a demokrácia, az emberi jogok és a törvényesség - szolgáljanak az Oroszországgal kialakítandó új partnerségi megállapodás alapjául. Oroszország grúziai magatartása ismét azt jelezte, hogy ez az ország még Dimitrij Medvegyev alatt sem áll készen a törvényesség és a nemzetközi megállapodások betartására. A Grúziával kapcsolatos 6 pontos terv az augusztus 7-i állapotok helyreállítására szólít fel. Ez az orosz csapatoknak a dél-oszétiai ellenségeskedések kitörése előtt elfoglalt vonalakig történő visszavonását írja elő, és nem újabb 3.800 fős csapategység bevetését.
<P>
Emellett az emberi jogokat is sárba tiporják. A politikai foglyok helyzete elviselhetetlen, amint azt Mihail Hodorkovszkij esete is tanúsítja. Ugyanez vonatkozik az Energiachartára, amelyet Oroszországnak, mint az aláírók egyikének, be kellene tartania.
<SPEAKER ID="043" NAME="Ewa Tomaszewska" AFFILIATION="UEN">
(PL) Elnök úr, Indiában keresztények esnek a hindi fundamentalisták által ösztönzött pogromok áldozatául. Ez egy hindu vezető halálához kötődik, amely bűnténnyel a rendőrség a maoistákat vádolja. Keresztény településeken és iskolákban gyújtogatnak. A hindu fundamentalisták a keresztényeket teszik felelőssé e gyilkosságért, alaptalanul. Orisszában mintegy 40.000 keresztény keresett a dzsungelben menedéket. Mintegy 15 ezren élnek menekülttáborban, rendőri védelem alatt. Több mint húsz ember esett gyilkosság áldozatául. Tangia és Rupagaon faluban keresztények saját házukban szenvedtek tűzhalált. Kandhamal körzetben legalább nyolc embert gyilkoltak meg. Legalább tíz templomot porig égettek. A delhi egyházmegye érseke, Vincent Concessao szerint hatékonyabb intézkedéseket kellene hozni az erőszak megfékezésére. A helyi hatóságok azonban nem teszik meg a szükséges lépéseket. A keresztényekkel szembeni gyülőletet a türelmetlenség más szélsőséges formáihoz hasonlóan kell kezelni.
<SPEAKER ID="044" NAME="Pedro Guerreiro" AFFILIATION="GUE/NGL">
(PT) Elnök úr, António Guerreiro, Fernando González, Gerardo Hernández, Ramón Labańino és René González, öt kubai állampolgár ül igazságtalanul amerikai börtönben 1998. szeptember 12. óta. Azaz 10 éve. Pusztán azért, mert hazájukat és honfitársaikat védelmezték, megakadályozva azt, hogy áldozatul essenek a Miamiban székelő csoportok által szervezett terrorista akcióknak. E tíz év folyamán az öt kubai állampolgárt számtalan jogsértés érte, elfogadhatatlan és embertelen büntetésben, kényszerintézkedésben, zsarolásban, a legalapvetőbb emberi jogok megsértésében volt részük, beleértve azokat a durva akadályokat és korlátozásokat is, amelyek révén az amerikai kormányzat megakadályozta, hogy családtagjaik felkeressék őket. Elizabeth Palmeiros, Ramón Labańino felesége, két éve vár vízumra. António Guerreirót másfél éve nem nem kereste fel családtagja, és ugyanez érvényes Fernando Gonzálezre is, több mint egy éve. Az amerikai hatóságok 1998. szeptember 12-e óta akadályozzák, hogy Adriana Perez felkeresse férjét, Gerardo Hernándezt. Olga Salanueva 2000 augusztusa óta nem láthatja férjét, René Gonzálezt. Igazságot követelünk! Követeljük az öt kubai hazafi szabadonbocsátását!
<SPEAKER ID="045" NAME="Kathy Sinnott" AFFILIATION="IND/DEM">
Elnök úr, esős ír éghajlatunk ellenére az árvíz meglehetősen ritka jelenség volt a múltban. Az elmúlt időszakban a romboló áradások évente visszatérő eseménnyé váltak.
<P>
Számos tényező közrejátszik ebben: az árterületek beépítése, a csatornák nem megfelelő karbantartása, stb. Az egyik meghatározó tényező - a megfelelő erdőtelepítés - elmaradását viszont az elmúlt évtizedek uniós pénzügyi gyakorlata is előmozdította, és ez alaposabb vizsgálatot érdemel.
<P>
A fenyvesek telepítése, különösen, ha erre felvidéki területeken került sor, jelentős mértékben megváltoztatta az ír folyami rendszer vízelvezetési mechanizmusát. Eközben a pénzügyi alapok múltbeli felhasználási módszereinek következtében a hagyományos ír fafajták és erdőségek telepítése háttérbe szorult.
<P>
Igen sajnálatos, hogy az Új Fejlesztési Programban Írország az erdészet ágazatát kizárta a tervekből. Azzal, hogy az őshonos ír erdőségek helyreállítását - ebben e kritikus időszakban, amikor pedig szükség lenne rájuk - megfosztják a pénzügyi forrásoktól, egyértelműen katasztrófát idézünk elő: szaporodó árvízekkel, a vízszennyeződés fokozásával, CO2-tartalmának fokozásával, a talaj fokozott eróziójával.
<P>
Megjelennek jelképes, őshonos fajtákkal kapcsolatos projektek is a programban, de nem tagadható, hogy elvesztettük annak lehetőségét, hogy a forrásokat a majdani árvízekkel szemben segítséget nyújtó fajták telepítésére használjuk fel.
<SPEAKER ID="046" NAME="Kinga Gál" AFFILIATION="PPE-DE">
(HU) Elnök úr, képviselőtársaim! Ne csak hirdessük a kultúrák közötti párbeszédet, de védjük is meg, ha támadják. Különösen, ha az etnikai együttélést itt a szomszédunkban, az Unió egyik tagállamában kezdik ki nap mint nap.
<P>
Már eddig is voltak és sajnos szomorú következményei lehetnek az egyik szlovák kormánypárt elnöke, Ján Slota uszító, durva kijelentéseinek, a YouTube internetes videóoldalon azon játékoknak, amelyeken arra hívnak fel, hogy a szlovákiai magyar kisebbségi párt politikusait meg kell ölni, majd most legújabban a szlovák oktatási miniszter nyilatkozatának, amely a magyarok nyelvhasználatát tiltaná Szlovákiában közterületen, vagy éppen azért támadja a kisebbségi magyar képviselőket, mert egy magyar képviselőket tömörítő fórumon vettek részt Budapesten.
<P>
A következményei a szélsőséges kijelentések tolerálásának, az uszításnak máris jól érezhetőek. A legutóbbi közvélemény-kutatások szerint a 15 évesek több mint 60%-a a magyarokat gyűlöli a legjobban és egyetért az elképesztő, uszító vádakkal, amelyek szlovák vezető politikusoktól hangzottak el az évek folyamán. A magyarok pedig félni kezdtek. Mindez napjainkban történik, mi pedig széttárjuk karjainkat, a következmények elmaradnak, a Parlament, a Bizottság, a Tanács elfoglalt, és ünnepeljük a kultúrák közötti párbeszéd évét. Köszönöm, hogy meghallgattak.
<SPEAKER ID="047" NAME="Silvia-Adriana Ţicău" AFFILIATION="PSE">
(RO) Megközelítőleg 60 millió európai polgárt, az uniós lakosság 15 %-át fenyegeti a szegénység. A szegénység felszámolása érdekében a következő prioritások kerültek meghatározásra: a foglalkoztatás arányának növelése, az iskolákból való kibukás megelőzése, a gyermekszegénység megszüntetése, a társadalombiztosítási rendszer korszerűsítése, a megkülönböztetés felszámolása. Az oktatásügyi beruházásoknak elsőbbséget kell biztosítani. A minőségi oktatás megteremtésének előfeltétele a korszerű oktatási infrastruktúra biztosítása, a képzés szakmai szintjének, az oktatói gárda fizetésének és helyzetének javítása.
<P>
Napjainkban az EU-ban az iskolából való kibukás átlaga 16 % fölötti. A kibukó fiatalok közül sokan vidékiek, és iskoláztatásuk befejezését kényes pénzügyi helyzetük kényszeríti ki. Azt igénylem a tagországoktól, hogy az oktatási infrastruktúra fejlesztését, a munkahelyteremtést - különösen a vidéki területeken - kezeljék prioritásként. A jobb oktatás a fiatalabb nemzedék számára is elfogadható életszinvonalat biztosít, és ezzel az Európai Unión belüli szociális és gazdasági kohéziót erősíti. Az Unió jövője a mostani és elkövetkező nemzedék erejétől, értékétől és minőségétől függ.
<SPEAKER ID="048" NAME="Pál Schmitt" AFFILIATION="PPE-DE">
(HU) Köszönöm, elnök úr! Tisztelt elnök úr! Szeptember 15-én megtartotta alakuló ülését az Európai Innovációs és Technológiai Intézet Budapesten. Magyarország és az intézmény központjául választott város, Budapest nagy hagyományokkal rendelkezik a tudományos kutatás terén. Gondoljunk csak arra, hogy 12 Nobel-díjjal kitüntetett magyar tudós volt, akik a 20. század kulcsfontosságú találmányaiban tevékenyen részt vettek.
<P>
Az új intézmény legfontosabb célja, hogy elősegítse és koordinálja az együttműködést az európai tudományos központok között, hálózatot hozzon létre az egyetemek, kutatóintézetek, az innovációban részt vevő privát szféra között. Ez a cél egybevág a lisszaboni stratégia alapelvével, a tudásalapú társadalom létrehozásának gondolatával, amelynek középpontjában a versenyképesség javítása, a gazdasági növekedés és munkahelyteremtés áll.
<P>
Kérem, engedje meg, elnök úr, hogy megköszönjem a döntéshozóknak, hogy e fontos intézmény helyszínéül Budapestet, Magyarországot választották. Meggyőződésem, hogy jó házigazdái leszünk ennek az intézménynek. Szeretném felhívni a figyelmet az ez ügyben megnyilvánuló példátlan politikai egyetértésre Magyarországon. Őszintén remélem, hogy az intézet elő fogja segíteni a jövő év sikerét, amelyet az Európai Unió a kreativitás és innováció évének nyilvánított. Köszönöm a szót.
<SPEAKER ID="049" NAME="Marian Harkin" AFFILIATION="ALDE">
Elnök úr, nincs még két hete, hogy az Európai Bíróság megállapította, hogy Írország - szennyvízkezelési rendszerének egyes elemeit tekintve - megsértette a vízkeretirányelvben foglaltakat. Elmondhatom, hogy személyesen én igen örülök annak, hogy a Bizottság aktív szerepet vállal Írország tiszta ivóvízhez juttatásában. Most lehetőség nyílik arra, hogy a Bizottság folytassa megkezdett, hasznos munkáját. Ezt úgy érheti el, hogy meghosszabbítja a mezőgazdasági hulladékgazdálkodási terv határidejét. A munkálatok befejezésének határideje ugyanis 2008 decembere, de váratlan körülményeknek betudhatóan a határidőt nem lehet tartani. Amennyiben nem történik hosszabbítás, akkor - mint említettem - a munka nem fejeződik be, és ennek mindenki kárát látja.
<P>
A terv meghosszabbításával mindenki jól jár: az írországi vízminőség javul, a környezetvédelem, az agrártermelők nyernek, és a bizottsági politika teljesül. A Bizottság részéről ésszerű és megértő lépés volna a határidő kiterjesztése, biztosítva ezzel a Nátriumnitrát-irányelvnek való megfelelést. Egyben a Bizottság igazolná, hogy képes gondolatilag ráhangolódni az uniós politika végrehajtására.
<SPEAKER ID="050" NAME="Árpád Duka-Zólyomi" AFFILIATION="PPE-DE">
(SK) Szlovákia, az Európai Unió egyik tagállamaként elfogadta az Unió értékrendszerét. Így azt is, hogy tiszteletben kell tartania a Közösség kulturális és nyelvi sokszinűségének elvét.
<P>
A Nyílt Társadalom Alap legutóbbi felmérése viszont azt jelzi, hogy fokozódott a szlovák diákok körében a magyar kisebbséggel szembeni gyűlölet. 63 százalékuk azt vallja, hogy nyilvánosan a magyarok is csak szlovákul beszéljenek, a magyart kizárólag otthon használják. Az különösen felháborító, hogy ezt a nézetet még az oktatásügyi miniszter is támogatta a parlamentben.
<P>
A helyzet riasztó. A miniszter álláspontja alkotmányellenes, ellentmond a szlovák törvényeknek, azoknak az elveknek, amelyekre a demokratikus Európa épül. Amióta Róbert Fico koaliciós kormánya hatalomra került, valami elromlott Szlovákiában. A magyarellenes, rasszista és idegengyülőlő megnyilvánulások száma megszaporodott, mindenekelőtt a kormányzó párt elnökének, Ján Slotának köszönhetően. Nyugtalanító, hogy sem a miniszterelnök, sem a koalíciós pártok képviselői nem tiltakoznak, és nem ítélik el ezt a káros, veszélyes trendet.
<SPEAKER ID="051" NAME="Slavi Binev" AFFILIATION="NI">
(BG) Elnök úr, tisztelt Képviselőtársak, szeretném figyelmüket ráirányítani azokra a legutóbbi botrányokra, amelyek Bulgáriában a Belügyminisztérium által speciális megfigyelő eszközökre fordított 49 millió euróval kapcsolatban kitörtek. A kiadásokat igazolná az, ha legalább egyetlen bűnözőt is felderítettek és elítéltek volna a lehallgató és követő eszközök segítségével. Ráadásul eközben a Belügyminisztérium tisztviselői folyamatosan azzal érvelnek, hogy még a legalapvetőbb felszerelések is hiányoznak a bűnözők sikeres bulgáriai üldözéséhez.
<P>
Kiderül, hogy miután 15 felderítő repülőgépre elegendő pénzt elköltöttünk, a bolgár rendőrök mindössze arról számolhatnak be, hogy képtelenek beazonosítani a főváros központjában lévő titkos nyilvánosházba telepített bomba elhelyezőjét. A tényekből mindössze az a következtetés vonható le: a Belügyminisztérium, - korántsem visszafogottan - egyes magántársaságokkal összefogva, megkárosítja, meglopja a bolgár adófizetőket. Azon szolgálatok, amelyeknek a bűnmegelőzés volna a feladata, kizárólag a politikai és gazdasági zsarolást, az ellenzékkel való leszámolást szolgálják.
<SPEAKER ID="052" NAME="Iuliu Winkler" AFFILIATION="PPE-DE">
(HU) Köszönöm szépen, elnök úr! Az Európai Unió gazdaságainak fenntartható fejlődése az elkövetkező években csak úgy valósítható meg, ha megerősítjük az Unióban lévő 23 millió kis- és közepes vállalkozást, hiszen ezek az Unióban újonnan teremtett munkahelyek mintegy 4/5-ét biztosítják.
<P>
A Bizottság által júniusban közzétett európai kisvállalkozási intézkedéscsomag, a "small business act”, elismeri a kisvállalkozások által az európai gazdaságokban betöltött központi szerepet, valamint általános keretet ad az Unió és a tagállamok szakpolitikáinak. Ez a dokumentum új szabályozások elfogadását javasolja olyan kulcsfontosságú területeken, mint például az állami segélyek egyszerűsített szabályozása vagy a pénzügyi fegyelem növelése.
<P>
Az európai kisvállalkozásoknak viszont többre van szükségük, mint a Bizottság, a Parlament vagy akár a tagállamok puszta politikai akaratára. A kisvállalkozásoknak az új szabályozások gyors megalkotására és ezek hatékony alkalmazására van szükségük. Az Európai Parlamentnek kulcsszerepet kell vállalnia ennek a folyamatnak a felgyorsításában. Köszönöm.
<SPEAKER ID="053" NAME="Katalin Lévai" AFFILIATION="PSE">
(HU) Elnök úr! Azt tapasztaljuk, hogy terjednek a szélsőséges eszmék és az erőszakos megnyilvánulások emberek, társadalmi csoportok, etnikumok, nem ritkán népek, nemzetek között. Megállításának vannak politikai eszközei, bevethetők igazgatásrendészeti és rendőri eszközök.
<P>
A távlatokban gondolkodó politikus azonban a párbeszédet hívja inkább segítségül: nemcsak a gyakran konfliktusokhoz vezető politikai, hanem a kulturális párbeszédet. Ahhoz, hogy párbeszédet folytathassunk valakivel a kultúráról, először a saját kultúránkat kell megismernünk.
<P>
A kulturális párbeszéd évének lényege, hogy nemcsak országok között, de országon belül is megismerjük társadalmunk különböző rétegeit, a kisebbségek, etnikumok, nemzetiségek talán első látásra idegennek tűnő életét és a múltjukat. Ez a fajta ismeret segíti, hiánya gátolja egy nemzet egységét, népek, népcsoportok, nemzetek jó viszonyát.
<P>
A kulturális párbeszéd évében különösen fontosnak tartom valamennyi európai társadalomban a többség és kisebbség közötti valóban érdemi párbeszéd fenntartását, mert csak így alakulhat ki valós kapcsolat az európai országok kultúrái között. Európai jelenségről van szó, amelyet európai szinten kell kezelnünk. Köszönöm szépen.
<SPEAKER ID="054" NAME="Dragoş Florin David" AFFILIATION="PPE-DE">
(RO) Együtt úgy döntöttünk, hogy az európai energiapolitika megkísérli csökkenteni az EU energiafüggőségét, megpróbálja garantálni az ellátás biztonságát, az árak átláthatóságát. Ma azt látjuk, hogy az európai gázpiacot minden tekintetben tekintélyes dinamizmus jellemzi. Ez érvényes az energiapolitikára, a műszaki eszközökre, magára a gáz üzletágra és az árak átláthatóságára, miközben az ár az európai fogyasztók védelmének egyik kulcseleme.
<P>
Ebben az összefüggésben, a végfelhasználókhoz kapcsolódva a gáz mérése és számlázása megköveteli olyan szabványok kialakítását, amelyeket az Unió területén mindenütt elismernek, amelyek egységes számítási módszerként alkalmazhatók, és ezáltal a mérések átláthatók, azaz tisztességesek, szabályozottak és pontosak lesznek.
<P>
Felszólítom az Európai Parlamentet, tegyen meg minden szükséges intézkedést a gáz mérése és számlázási módszere ellenőrzésének javítására. Magunk ugyanis Romániában azt tapasztaltuk, hogy a gázszállítók és -elosztók nem teljesítik az elvárásokat. Ők a gázt köbméterben mérik, de kilowatt/órában számlázzák. A polgárok pedig képtelenek a valós fogyasztást mérni, hiszen ráadásul a számításoknál a szolgáltatók olyan matematikai képletet alkalmaznak, amelynek paraméterei megkérdőjelezhetők.
<SPEAKER ID="055" NAME="Proinsias De Rossa" AFFILIATION="PSE">
Elnök úr, polgáraink széles táborában megemelkedett a düh és a félelem a pénzügyi intézmények globális csődje miatt, s hogy ez milyen hatással járhat ez a nyugdíjakra, a megtakarításokra és a munkahelyekre nézve.
<P>
Örülök annak, hogy McCreevy biztos úr csatlakozik hozzánk az elkövetkező vitában. Úgy vélem, hogy neki gyorsan kell cselekednie azon parlamenti javaslatot illetően, amely a bennünket a gazdasági szakadék szélére sodró "kaszinókapitalizmus” feletti ellenőrzést szorgalmazza.
<P>
Biztos úr, amennyiben Önt a neoliberális ideológiához való kötődése megakadályozza ebben, akkor le kellene mondania, és lehetővé tenni valaki olyannak a kinevezését, aki hajlandó szembenézni a piaci hiénákkal. Igen gyorsan a pénzügyi- és a bankrendszer új, szigorú szabályozására van szükségünk, és az Ön korábbi harcos kiállását az úgynevezett "enyhe szabályozás” mellett, amely az esetek egy részében a szabályozás teljes hiányát jelentette, azonnal fel kell adni.
<P>
Mielőtt leülnék, szeretnék utalni a Sinn Féin képviselőjének, McDonald asszonynak megjegyzésére, amellyel igazolni próbálta a Lisszaboni Szerződéssel szembeni kampányukat, és e globális pénzügyi válság közepette gazdasági szuverenitást követelt Írország számára. Úgy vélem, megjegyzése a "nem”-kampányolók butuska hozzáállását tükrözi.
<SPEAKER ID="056" NAME="Marek Aleksander Czarnecki" AFFILIATION="ALDE">
(PL) A pénzügyi válság azt jelenti, hogy az Európai Parlamentnek fontos kérdésként kell kezelnie a másodlagos befektetések által érintett alapok átláthatóságát is. Jogi eszközökkel, prioritásként kezelve a kérdést, fokozni kell az érintett társaságok átláthatóságát, különös tekintettel a fedezeti alapok és a magán tőkealapok közötti kapcsolódásokra, továbbá azon társaságokra vonatkozóan, amelyekben ezek az alapok részesedéssel bírnak.
<P>
Az úgynevezett helyes gyakorlat kódexe talán modellként szolgálhat ehhez, de a helytelen gyakorlat esetében az nem válthatja ki a jogalkalmazási intézkedéseket. A vállalatok jelenlegi vezetési struktúrájának egyensúlya helyreállítási módszerére vonatkozóan elengedhetetlen a leghelyesebb gyakorlat kódexének kialakítása.
<P>
Az új jogi szabályozásban kötelezni kell a fedezeti alapokat és a magán tőkealapokat, hogy az egyéni és intézményi befektetők, valamint a biztosítási brókerek és a felügyeleti testületek számára mutassák be és magyarázzák el beruházáspolitikájukat, a kockázatokat.
<SPEAKER ID="057" NAME="Milan Gaľa" AFFILIATION="PPE-DE">
(SK) Engedjék meg, hogy legmélyebb sajnálatomat fejezzem ki, és pár szót szóljak egy szlovák busznak a horvátországi Gospič közelében közelmúltban bekövetkezett tragikus balesete kapcsán.
<P>
Nyaralásukra utaztukban, tizennégyen vesztették életüket, mások pedig megsérültek. Szeretném együttérzésemet kifejezni a hozzátartózoknak, és egyben köszönetemet a horvát hatóságoknak azért a kivételes magatartásért, amellyel a tragédia hatását mérsékelték és honfitársaimat megsegítették. Horvátország, a problémák kezelésével és megoldásával, ismét azt tanúsította, hogy sorsa az Európai Unióval kötődik össze.
<SPEAKER ID="058" NAME="Emmanouil Angelakas" AFFILIATION="PPE-DE">
(EL) Elnök úr, az elmúlt hetekben különleges érdeklődéssel és aggodalommal figyeltük az amerikai pénzügyi szektor alakulását.
<P>
Az amerikai kormány döntése, hogy 85 milliárd dolláros mentőövet dob a legnagyobb biztosító társaságnak, államosít két vezető jelzáloggal foglalkozó csoportosulást, továbbá a negyedik legnagyobb beruházási bank csődje, pánikhangulatot keltett az USA-ban, de tekintélyes nyugtalanságot váltott ki az európai polgárok között is.
<P>
Mindennek oka az, hogy a globalizált gazdasági környezetben a válság, nagy valószínűséggel, eléri Európát is - hacsak már el nem érte - és érinti majd a bankrendszert, de az európai polgárok jövedelmét is.
<P>
A Tanács és a Bizottság jelenlétében az Európai Parlamentben szerdán lefolytatandó vitában a következő kérdésekre kell konkrét válaszokat találni:
<P>
mennyire felkészült az európai gazdaság a már megkezdődött válság lehetséges következményeinek leküzdésére?
<P>
milyen akcióprogrammal rendelkezünk, milyen konkrét intézkedések születtek az európai polgárok pénzügyi helyzetének védelmében?
<P>
végül, milyen politikát kíván az Európai Központi Bank folytatni az európai pénzügyi intézmények támogatása érdekében?
<SPEAKER ID="059" NAME="Marie Panayotopoulos-Cassiotou" AFFILIATION="PPE-DE">
(EL) Elnök úr, az EU szeptember 26-án ünnepli nyelvi sokszínűségét. Az esemény azon gondolatot állítja a középpontba, hogy a nyelv híd a kultúrák között, és az idegen nyelvek tanulását és a nyelvi határokat átlépő kommunikáció képességének erősítését támogatni kell.
<P>
Az események kapcsán és a Bizottság közleményeiben, semmiféle utalás nem történik arra, hogy Európa egészében az ógörög és latin nyelvet oktatni kellene. Európa valamennyi nyelvében találunk szavakat és kifejezéseket, amelyek forrását ezek a klasszikus nyelvek képezik.
<P>
Ugyanakkor a "Migráció és mobilitás: kihívások és lehetőségek az EU oktatási rendszerek számára” c. zöldkönyvről konzultációk folyhatnak. A Zöldkönyv utal a 77/486/EGK, a migráns munkások gyermekeinek oktatásával foglalkozó tanácsi irányelvre, és kritikus véleményt formál az irányelv alapján az elmúlt 30 évben megvalósított, összehangolatlan lépésekről.
<P>
Most lehetőség nyílik arra, hogy megerősítsük az európai migráns munkások nyelvének oktatását.
<SPEAKER ID="060" NAME="Zita Pleštinská" AFFILIATION="PPE-DE">
(SK) Az Ukrajnában végbemenő, egymást követő harmadik válság okozhatta, hogy a szeptember elején Párizsban ülésező, történelmi jelentőségű második EU-Ukrajna csúcstalálkozó nem vont le jelentősebb következtetéseket az orosz-grúz konfliktust illetően.
<P>
Nagyra értékelem, hogy az EU ismét kinyilvánította azt, támogatja az ukrajnai civil társadalom építését és a demokratikus változásokat. Ugyancsak kedvező a véleményem a hosszabb távon a két fél közötti vízummentességhez vezető "vízumpárbeszéd” elindítását célzó megállapodásról, továbbá azon tényről, hogy az új politikai válság ellenére Ukrajnának az uniós tagsághoz vezető útja nyitva maradt.
<P>
Ma senkinek nem lehet kétsége afelől, hogy a Narancsos Forradalom történelmi irányváltásokat idézett elő Ukrajna fejlődésében. Most azonban Ukrajnán a sor, hogy igazolja stabilitását és egységességét. Ez az egyetlen lehetősége európai céljának eléréséhez.
<P>
Meggyőződésem, hogy belső szabadságunk csak akkor erősíthető meg, ha az Unió határain túl is védelmezzük azt. Ezért is veszek részt az Európai Parlament Ukrajnával foglalkozó küldöttségének, 2008. október 2-3-án Kijevben és Jaltán megrendezendő 11. ülésszakán.
<P>
Úgy vélem, az Európai Parlament képviselőinek ukrajnai jelenléte közrejátszhat a helyzet lecsillapításában, az ország politikai stabilitása elérésében.
<SPEAKER ID="061" NAME="Mikel Irujo Amezaga" AFFILIATION="Verts/ALE">
(ES) Elnök úr, csak csatlakozni kívántam azokhoz, akik elítélték a hazámban megtapasztalt terrorista támadást vagy támadásokat, így egy gyilkosságot is. A baszk népnek az a balsors jutott, hogy jelenleg az egyetlen uniós ország, amely kénytelen a már évtizedek óta tartó terrorizmust elszenvedni. Magam olyan családból származom, amely 40 évig, a Franco-éra alatt mindvégig száműzetésben volt, és ha valamit megtanultunk az az, hogy nincs olyan politikai cél, amely felér egyetlen ember életével is. Végül hadd mondjam el, hogy mi mindannyian, akik hiszünk a baszk nép döntéshozatali jogában, egyértelműen tudjuk, hogy az élethez való jog mindenek között a legalapvetőbb jog.
<SPEAKER ID="062" NAME="James Nicholson" AFFILIATION="PPE-DE">
Elnök úr, mindannyian tudjuk, hogy az emelkedő olaj- és gázárak jelentősen negatív hatást gyakorolnak gazdaságunk számos ágazatára, és a fogyasztókra is.
<P>
Szeretném felhívni a figyelmet arra, hogy ez a válság milyen súlyosan érinti az agrárszektort, a halászatot, és a kisvállalkozásokat. A magas üzemanyagköltségeket most áthárítják a gazdákra: a kiadások növekednek és a gazdák nem kapnak kiegészítést a magas energia- és gázárak költségnövekményének ellensúlyozására.
<P>
A tüzelőanyag válság aláássa a kis- és közepes vállalkozások növekedését és versenyképességét, a vásárlóerő mérséklődése súlyosbítja a helyzetet, és elnök úr, borzalommal gondolok arra, mi történik a télen, ha emberek milliói nem lesznek képesek felmelegedni.
<P>
Mindannyian láttuk, az árak emelkedésekor mi történt a benzinkutaknál: naponta elhaladva a töltőállomás mellett érzékelhettük az árak emelkedését. Azonban most, hogy az olajárak estek, a benzin ára korántsem süllyed olyan ütemben, amint emelkedett. A benzinkutaknak most alkalmazkodniuk kellene: hatalmas nyereséghez jutottak, és most itt az ideje, hogy a mérséklést az alacsonyabb fogyasztói árakban érvényesítsék.
<SPEAKER ID="063" NAME="Csaba Sógor" AFFILIATION="PPE-DE">
(HU) Elnök úr! Magyarország önmagával határos, az ország az I. világháború után területének 2/3-át vesztette el, ezeken a területeken, ma már hét államban, az összesen több mint 3 milliós lélekszámú magyarság politikai érdekképviselete az elmúlt évszázadban csak békés eszközökkel küzdött jogaiért.
<P>
A közel 20 politikai szervezet hatodik éve a Kárpát-medencei képviselők fóruma keretén belül vitatja meg továbbra is a békés érdekérvényesítés lehetőségeit: identitás, anyanyelv, gazdasági kapcsolatok, autonómiák. Ennek a fórumnak jómagam is tagja vagyok. Idén úgy döntöttünk, hogy az EU adta lehetőségek kihasználása érdekében közös lobbiirodát nyitunk Brüsszelben.
<P>
Érthetetlen és elfogadhatatlan, hogy a magyar közösségek békés törekvéseit egyes EU-s tagállamok politikusai szélsőséges jelzőkkel illetik, miközben az országukban élő magyar kisebbséget kollektív bűnösséggel vádolják, anyanyelvének használatában korlátozni akarják.
<P>
Ezúttal szeretném felhívni az Európai Parlament figyelmét ezekre a kirohanásokra, és ismét emlékeztetni arra, hogy a nemzeti kisebbségeknek közösségi jogokat kell biztosítani, nem pedig kollektív bűnösség vádjaival illetni őket. Az EU-nak ebben kezdeményező és megelőző szerepet kell vállalnia. Köszönöm.
<SPEAKER ID="064" NAME="Ioannis Gklavakis" AFFILIATION="PPE-DE">
(EL) Elnök úr, a Bizottság próbál segíteni a fejlődő országoknak az élelmiszerárak emelkedéséből fakadó problémák kezelésében. 1 milliárd eurót szán az érintett országok finanszirozására.
<P>
A forrásokat vetőmagok és a mezőgazdasági termelést elősegítő más eszközök beszerzésére, a lakosság élelmezésére, az infláció leszorítására, az élelmiszerárak mérséklésére fordítják.
<P>
Politikailag és erkölcsileg helyes, ha támogatjuk a fejlődő országokat, de ugyancsak bölcs volna, ha hasonló kezdeményezéssel élnénk az európai gazdák megsegítése érdekében. Őket ugyanúgy érintette az élelmiszerárak emelkedése, sőt még rosszabbul jártak, hiszen a fenti összeget úgy is tekinthetjük, mint a közös agrárpolitika (KAP) költségeinek mérséklődéséből fakadó megtakarítást.
<P>
Javaslom tehát, hogy az 1 milliárd euró jelentős részét fordítsuk a nagyon sok problémával küszködő európai gazdálkodók megsegítésére.
<P>
Végül, hadd jelezzem komoly aggodalmamat az érintett országoknak adott források megfelelő felhasználásával összefüggésben. Az afrikai, karibi és csendes-óceáni (AKCS-) országok nem ismernek vidékfejlesztési modelleket, nincsenek felügyeleti rendszereik. Félek, hogy a pénz - bármiféle haszon nélkül - elveszik a nemzetközi szervezetek bürokráciájának útvesztőiben.
<SPEAKER ID="066" NAME="Elnök">
Ezzel a napirendi pontot lezárom.
