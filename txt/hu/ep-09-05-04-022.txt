<CHAPTER ID="022">
A tudományos célokra felhasznált állatok védelme (vita)
<SPEAKER ID="185" NAME="Elnök">
A következő napirendi pont a Parish úr által a Mezőgazdasági és Vidékfejlesztési Bizottság nevében a tudományos célokra felhasznált állatok védelméről szóló európai parlamenti és tanácsi irányelvre irányuló javaslatról - C6-0391/2008 - készített jelentés.
<SPEAKER ID="186" NAME="Neil Parish">
előadó. - Elnök asszony! Először is köszönetet szeretnék mondani az árnyékelőadóknak, akik készségesen együttműködtek velem ezen az igen szakmai jellegű és nehéz aktán végzett munka során. Az együttműködésnek köszönhetően véleményem szerint kedvező kompromisszum született. Köszönetet mondanék a Bizottságnak is az együttműködésért, akikkel e kérdésben a jövőben is örömmel folytatjuk majd a közös munkát. Köszönettel tartozom Patrick Baragiolának, a Mezőgazdasági Bizottság titkársági tagjának, és tanácsadómnak, Dan Daltonnak is.
<P>
Az állatkísérletek területe igen ellentmondásos, és erkölcsi dilemmára ad okot. Elfogadhatók-e az állatkísérletek csupán azért, mert ezzel esetlegesen emberéleteket menthetünk meg? Úgy gondolom, hogy ha a kísérletek tudományos és etikai szempontból egyaránt megfelelően indokoltak, akkor a válasz igen.
<P>
Ugyanakkor mindent meg kell tennünk annak érdekében, hogy mind a kísérletek számát, mind pedig az állatok szenvedését minimálisra csökkentsük. A Bizottság jelentése jó kiindulópont volt. Megmutatta, hogy ahol csak lehetséges, a Bizottság kész beszüntetni az állatkísérleteket. A javaslat azonban sok helyen nem volt egyértelmű, aminek következtében a Bizottság szándékaival éppen ellentétes hatást érhet el.
<P>
A súlyossági kategóriák meghatározásának kihagyása az egész javaslatnak nyilvánvaló hiányossága volt. A Bizottság így valójában arra kérte a Parlamentet, hogy anélkül döntsön a besorolásokra vonatkozó előírásokról, hogy pontosan tudná, mik is ezek a besorolások. Ezenkívül néhány rendelkezés, különösképpen az állatok többszöri felhasználására és a kizárólag F2-főemlősök (második nemzedék) felhasználását célzó javaslatra vonatkozó ajánlások azt eredményezhetik, hogy a korábbiaknál jóval több állat kerül felhasználásra.
<P>
Az F2-főemlősök esetében nem készült megvalósíthatósági tanulmány arra vonatkozóan, vajon kivitelezhető-e a Bizottság javaslata. A Bizottság hatástanulmánya kizárólag a számadatokra koncentrál; az állatjóléti következményeket nem vizsgálja. A Parlament ezért sürgősen módosította a javaslatot: nem azért, hogy gyengítse azt, hanem hogy egyértelművé tegye, pontosan milyen esetekben és milyen körülmények között engedélyezhetők az állatkísérletek.
<P>
Úgy gondolom, hogy a Mezőgazdasági Bizottság jelentése kompromisszumos megoldást kínál, amennyiben biztosítja az Unión belüli kutatások folytatását, és javítja az állatjólét minőségét. Állatjóléti szempontból ez előrelépést jelent. Az intézkedés lényege, hogy pénzügyi vállalások révén alternatívákat kínáljunk az állatkísérletekre, nagyobb hangsúlyt helyezzünk a "három R” elvére (Replacement - helyettesítés, Reduction - csökkentés, Refinement - tökéletesítés), és megerősítsük az Alternatív Módszerek Validálásával Foglalkozó Európai Központ (ECVAM) szerepét.
<P>
Javaslatot tettem a főemlőskísérletek rendszeres tematikus felülvizsgálatára is annak érdekében, hogy meg lehessen határozni, majd fokozatosan meg lehessen szüntetni a szükségtelen kísérleteket.
<P>
Az irányelv az orvosi kutatások szempontjából is előrelépést jelent. Felváltja majd a jelenlegi idejétmúlt jogszabályt, és lehetővé teszi az orvosi kutatások folytatását, amint és amikor az tudományos és etikai szempontból indokolt. Úgy gondolom, ez alapvető fontosságú. Szeretnénk elérni az állatkísérletek számának csökkentését is. Az európai polgárok azonban jogosan várják el, hogy rendelkezésükre álljanak a legjobb és leghatékonyabb gyógyszerek.
<P>
A megbízható európai kutatás és fejlesztés nélkülözhetetlen. A gyermekbénulás, a rózsahimlő, a hepatitis B, a diftéria, a kanyaró, a mumpsz, a rubeola és az agyhártyagyulladás elleni védőoltások, valamint a HIV-vírus elleni kombinált kezelési gyógyszerek, az asztma elleni gyógyszerek, a koraszülött csecsemők lélegeztetőgépei és a Parkinson-kór kezelésére használt mély agyi stimuláció kifejlesztése mind állatokon, elsősorban főemlős állatokon végzett kísérleteken alapult. Ezeknek köszönhetően több millió ember életét lehetett megmenteni, vagy életminőségükön javítani.
<P>
Amíg nem rendelkezünk megfelelő alternatívákkal, úgy gondolom, nem lenne bölcs dolog egy hiányosan megszövegezett jogszabály révén közvetlenül vagy közvetetten betiltani az ilyen jellegű kísérleteket. Az irányelv megteremti az ahhoz szükséges jogszabályi keretet, hogy az alternatív módszerek megjelenésekor azonnal el lehessen kezdeni az állatkísérletek leállítását. Jelentős mértékben erősíti az alternatívák kutatását, és határozottan elindít bennünket a helyes úton, amelynek végére érve megszüntethetők lesznek az állatkísérletek. A Mezőgazdasági Bizottságban kedvező kompromisszumot sikerült kialakítanunk. Úgy tűnik azonban, hogy a Liberálisok képviselőcsoportja megpróbálja tönkretenni ezt a megállapodást. Arra biztatnám őket, ne utasítsák el a jelentést, mert azzal több évvel visszavetik az állatjólét kérdését, ami teljesen helytelen lenne részükről.
<SPEAKER ID="187" NAME="Stavros Dimas">
a Bizottság tagja. - (EL) Elnök asszony! Örömmel fogadom a lehetőséget, hogy ma este megvitathatjuk a tudományos célokra felhasznált állatok védelméről szóló irányelv felülvizsgálata iránti javaslatot. Köszönetet szeretnék mondani az előadónak, Parish úrnak és a jelentést megvizsgáló három parlamenti bizottságnak az általuk tett erőfeszítésekért és meglátásaikért. Biztos vagyok benne, hogy ezt követően építő jellegű párbeszédre kerül majd sor.
<P>
Számos tagállamban már jóval korábban elfogadták a tudományos célokra felhasznált állatok védelmére vonatkozó nemzeti jogszabályokat. Ennek eredményeképpen Európában a védelem szintje országonként eltérő. A felülvizsgálat nyomán a Közösségen belül megtörténhet majd a védelem szintjének harmonizációja, és biztosítani lehet a belső piac zavartalan működését is. A Bizottság javítani szeretné az állatkísérleteket érintő európai uniós jogszabályokat. Az irányelv egyrészt korlátozza a kísérleti állatok számát, másrészt pedig az Európai Közösséget létrehozó szerződéshez csatolt, az állatok védelméről és kíméletéről szóló jegyzőkönyv előírásainak megfelelően biztosítja a kísérletben részt vevő állatok megfelelő ellátását és védelmét.
<P>
A felülvizsgálat célja, hogy jelentősen javítsa az Európai Unión belül a kísérletbe bevont állatok jólétét. Az állatjóléti követelmények mostantól hivatalosan is az Európai Közösséget létrehozó szerződés részét képezik, és a belső piachoz hasonló egyéb ágazatokat érintő politikák meghatározásánál figyelembe kell venni őket. A javaslat kidolgozásába átlátható eljárások révén és kizárások nélkül bevontuk az állatkísérleti szakembereket és specialistákat, a kutatók közösségét, a közvetlenül érdekelt ágazatot és a polgárokat is. A javaslat elkészítésében emellett jól megalapozott hatástanulmány nyújtott segítséget, és több tudományos ügynökség is jelentős mértékben hozzájárult a folyamat előbbre viteléhez. Összehasonlító költség-haszon elemzést végeztünk a fellépésre, illetve a fellépés elmulasztására vonatkozóan, amelyet a javaslat kidolgozása során figyelembe vettünk. A javaslat kellően kiegyensúlyozott; egyrészt elősegíti az európai versenyképességet és kutatást, másrészt pedig maradéktalanul figyelembe veszi az állatjóléti követelményeket. A Bizottság körültekintően megvizsgálta a különböző felek által felvetett aggodalmakat, amelyek szerint az egyes állatjóléti követelményekkel kapcsolatos állítólagos adminisztratív terhek, illetve költségek miatt a javaslat kiszorítaná az európai kutatást Európából. Nincs azonban bizonyíték rá, hogy a kutatók tömegesen Unión kívüli országokba vándorolnának. A javaslatban található állatjóléti előírások, valamint a szigorúbb engedélyezési eljárások nagy részét a kutatásban világszinten is vezető szerepet betöltő tagállamokban már jelenleg is alkalmazzák. Továbbá a javaslat az adminisztratív terhek minimalizálását célzó intézkedésekről is rendelkezik. A szigorú állatjóléti előírások elfogadása és a magas szintű tudományos kutatás előmozdítása között valójában nincs ellentmondás. Éppen ellenkezőleg, a két elképzelés egymással összefügg.
<P>
A Bizottság javaslata szerint a még öntudatuknál lévő állatokon végzett kutatások engedélyezéséhez szisztematikus, független etikai értékelésre van szükség. Ezzel a gyakorlatban is megvalósulhat az állatok felhasználására vonatkozó helyreállítás, csökkentés és tökéletesítés elve. A felülvizsgálat alapvető célkitűzései e rendelkezésekben találhatók. E célkitűzéseket nem érhetjük el, ha az engedélyezés helyett hallgatólagosan hozzájárulunk a különböző típusú kutatásokhoz, vagy lehetővé tesszük, hogy az etikai értékeléseket a kutatási projektben érdekelt felek készítsék el.
<P>
Végezetül, a Bizottság el szeretné kerülni, hogy a jelenleg folyamatban lévő tudományos kutatásokat meg kelljen szakítani, és minimálisra kívánja csökkenteni az adminisztratív terheket. Ezért teszi lehetővé a rugalmas alkalmazást, és ahol csak lehet, szorgalmazza a meglévő tagállami infrastruktúra használatát.
<P>
Hölgyeim és uraim! Az átdolgozott javaslat visszaállítja a belső piac zavartalan működését, javítja az állatjóléti követelményszintet, és támogatja a kutatást. A jelenlegi jogszabályt kellően kiegyensúlyozott módon sürgősen szigorítani és javítani kell, és a Bizottság javaslata éppen ezt teszi.
<SPEAKER ID="188" NAME="Marios Matsakis">
a Környezetvédelmi, Közegészségügyi és Élelmiszer-biztonsági Bizottság véleményének előadója. - Elnök asszony! Korunkra jellemző szükséges rossz, hogy az ember- és állat-egészségügyi kutatásokhoz sajnálatos módon mindenképpen szükség van az állatkísérletekre. Szilárd meggyőződésem, hogy egyetlen igazi tudós sem élvezetből végez állatkísérleteket, illetve nem is tesz ilyet, ha másfajta kutatási módszerek is rendelkezésére állnak. Az effajta kutatás során természetesen minden esetben a lehető legemberibb bánásmódban kell részesíteni az érintett állatokat.
<P>
Ennek érdekében a tárgyalt irányelv - véleményem szerint helyesen - kísérletet tesz rá, hogy jelentős mértékben és meghatározó módon javítsa a körülményeket. A leglényegesebb területek az etikai felülvizsgálat és az engedélyezés elvének biztosítása, valamint a folyamat egészére vonatkozó fokozott nemzeti vizsgálatok és nagyobb átláthatóság elképzelése. Hangsúlyozni kell, hogy a tudományos és politikai világnak minden esetben arra kell törekednie, hogy ha és amikor az állatok használatának mellőzését lehetővé tevő alternatív és hatékony módszerek rendelkezésre állnak, megszüntethető legyen az állatok kutatási célokra történő felhasználása.
<SPEAKER ID="189" NAME="Esko Seppänen">
az Ipari, Kutatási és Energiaügyi Bizottság véleményének előadója. - (FI) Elnök asszony, biztos úr! A Mezőgazdasági és Vidékfejlesztési Bizottság által készített jelentés kompromisszum, amely kiegyensúlyozott módon veszi figyelembe az érintett felek nézeteit. A Bizottság javaslatát az Ipari, Kutatási és Energiaügyi Bizottság javaslatával összhangban sikerült javítani.
<P>
Mivel a gyógyszerek és védőoltások kifejlesztésének egyelőre nincs más módja, szükség van az állatkísérletekre. A mi felelősségünk biztosítani az Unió polgárai számára, hogy betegség esetén vigaszt jelenthessen számukra a tény: Európában is folyik a gyógyulásukhoz szükséges gyógyszerek előállítása.
<P>
Az állatkísérleteket végzők ugyanakkor kötelesek megfelelő bánásmódban részesíteni a kísérleti állatokat, és a lehető legkevesebb fájdalmat okozni nekik. Az állatjólét terén az irányelv egyértelmű előrelépést jelent, és a Mezőgazdasági Bizottság által előterjesztett legtöbb módosítás igen hasonló az általunk, az Ipari Bizottság által javasoltakhoz. Ennek megfelelően a Mezőgazdasági Bizottság jelentését a lehető legkevesebb változtatással kell elfogadni.
<SPEAKER ID="190" NAME="Elisabeth Jeggle" LANGUAGE="DE">
Elnök asszony, Biztos úr, hölgyeim és uraim! Az állatkísérletekről szóló irányelv a "három R” elvén alapul. Célunk az állatkísérletek helyettesítése, csökkentése és tökéletesítése. Ennek elérése érdekében szükség van az alternatív módszerek kidolgozására és népszerűsítésére. Harmadszor, meg kell találnunk az egyensúlyt az állatjóléti és a kutatási igények között, miközben elsősorban az emberi egészségre helyezzük a hangsúlyt. Biztos úr, Ön is kiemelte, hogy minden tagállamban azonos követelményekre van szükség.
<P>
A jelenlegi jogalkotási javaslat alapját az állatjólétért és az állatok védelméért folytatott közösségi cselekvési terv, valamint az állat-egészségügyi stratégia képezi. Az Európai Unióban és világszerte is magas szintű védelmet és magas követelményszintet kívánunk biztosítani. Megfelelő helyettesítést jelentő egyéb elérhető módszerek híján azonban az állatkísérletek teljes körű eltörlése gyakorlatilag ellehetetlenítené az Európai Unióban zajló legtöbb állatkísérlettel végzett kutatást. A kutatási projektek így kivonulnának az Unióból, hatalmas tudásbázist veszítenénk el, amely jelenleg rendelkezésünkre áll, és teljesen kiszolgáltatnánk magunkat más országoknak. Éppen ezért fontos a kompromisszumos megoldás, a Mezőgazdasági és Vidékfejlesztési Bizottság által kidolgozott kompromisszum pedig megfelelő. Mindez kétségkívül nem könnyű zsonglőrmutatvány, a beteg emberek számára azonban a túlélést jelentheti.
<P>
A Mezőgazdasági és Vidékfejlesztési Bizottság március 31-i szavazásának eredménye megfelel ezen követelményeknek. Támogatnunk kell a bizottságban 72 százalékos többséggel elfogadott kompromisszumot. Ezért felkérem a Parlament minden képviselőjét, hogy utasítsák el a túlzott elvárásokat tartalmazó módosításokat, és az Európai Néppárt (Kereszténydemokraták) és az Európai Demokraták Képviselőcsoportja, valamint az Európai Szocialisták Képviselőcsoportja által benyújtott módosításokat támogassák.
<P>
Őszinte köszönetemet fejezem ki nem csupán az előadónak, hanem számos képviselőtársamnak is.
<SPEAKER ID="192" NAME="Roselyne Lefrançois" LANGUAGE="FR">
Elnök úr, Biztos úr, hölgyeim és uraim! Először is gratulálni szeretnék az előadónak, Parish úrnak az általa végzett magas színvonalú munkáért, és azért, hogy különös hangsúlyt fektetett az árnyékelőadókkal való együttműködésre.
<P>
A holnapi első olvasatban történő szavazás előtt felsorolnám a jelentés legfőbb pontjait. Az a negatív kép, amely napjainkban az állatkísérletekről a közvéleményben él, megerősíti e kérdés vitathatatlan fontosságát. Az elmúlt hetek során hozzám hasonlóan bizonyára Önök is számtalan levelet kaptak az aggódó polgároktól.
<P>
Míg azonban kötelességünk olyan szöveget javasolni, amely figyelembe veszi a közvélemény félelmeit, ezzel együtt sem hanyagolhatjuk el a kutatók igényeit. Hangsúlyoznám, nem szabad elfelejtenünk, hogy a kutatók nem csupán jogos képviselői e közvéleménynek, hanem olyan személyek, akik nélkülözhetetlen szerepet játszanak társadalmunkban.
<P>
Bizonyára Önök is tisztában vannak azzal, hogy az elmúlt 20 évben a tudományos célokra felhasznált állatok száma annak ellenére sem változott, hogy az orvosbiológiai tudományos publikációk száma kétévente megduplázódott. Annak érdekében, hogy maradéktalanul megérthessem az irányelv felülvizsgálata során felmerülő kihívásokat, magam is számos, az ügyben különböző nézeteket valló érintett féllel találkoztam.
<P>
Meglátásom szerint az Európai Bizottság által eredetileg javasolt szöveg lényegesen eltávolodott az állatok felhasználásának alapvető céljától, amely a kutatás elősegítése. Ezért fontos volt, hogy ismét az emberi egészség kérdése kerüljön a megbeszélések középpontjába.
<P>
Egyértelmű, hogy az állatkísérletekre vonatkozó rendelkezéseket módosítani kell, az európai kutatás azonban nem kerülhet hátrányos helyzetbe az új jogszabály miatt. Az általam kialakított és az előadó által is átvett stratégia során helyreállítottuk a javaslat egyensúlyát annak érdekében, hogy az ne érintse kedvezőtlenül a kutatókat.
<P>
A Mezőgazdasági és Vidékfejlesztési Bizottság által elfogadott jelentés alapján úgy gondolom, következetes és ésszerű szöveget tudunk létrehozni, amelyet reményeim szerint a Parlament nagy többséggel támogatni fog.
<SPEAKER ID="193" NAME="Jorgo Chatzimarkakis" LANGUAGE="DE">
Elnök úr! Mahatma Gandhi szerint "egy nemzet nagysága és erkölcsi fejlettsége híven tükröződik abban, ahogyan az állatokkal bánik”. A laboratóriumi állatok jóléte fontos és kényes kérdés, amelyet sokan figyelmen kívül hagynának. Ugyanakkor igen érzékeny területről van szó, főként a majmok, és különösen az emberszabású majmok felhasználását illetően. A közvéleménytől származó reakciókból tudjuk, hogy ez a helyzet.
<P>
A Bizottság igen nagy nyomásnak volt kitéve. Különösen hálás köszönetemet fejezem ki Dimas biztos úrnak. Kiváló előkészítő munkát végzett, és fontos javításokat eszközölt a laboratóriumi állatok jólétének védelmében; ilyen például az egyes kísérletek előzetes engedélyezésére és utólagos ellenőrzésére vonatkozó követelmény. Az irányelv hatályát az emlősökön túl kiterjesztette az összes állatfajra. A Bizottság hatékonyan oldotta meg főemlős állatokon végzendő kísérletek rendkívül ellentmondásos kérdését is. Ezek a kísérletek kizárólag az életet veszélyeztető és az agyi betegségek kutatásában használhatók.
<P>
Sajnálatos módon a bizottságok szavazásai során az európai bizottsági javaslat számos részletét módosították. Az imént említett előírásokat például a Mezőgazdasági és Vidékfejlesztési Bizottság teljesen megváltoztatta. Hogy egy példát mondjak, a Mezőgazdasági és Vidékfejlesztési Bizottság szavazását követően, amennyiben egy kísérlet 60 napon belül nem kap hivatalos engedélyt, az engedélyezés automatikusan megtörténik. Ez a helyzet számunkra itt Európában megbocsáthatatlan.
<P>
Ezért arra kérem képviselőtársaimat, hogy olvassák végig, miről szavaznak holnap, és ne csupán a szavazási irányelveket kövessék. Hálás vagyok előadónknak, hogy az utolsó pillanatban kész volt elfogadni néhány kompromisszumot. Örömömre szolgál, hogy Parish úr holnap szóbeli módosítást kíván benyújtani a projektek engedélyezési időszakára vonatkozó előírások egyértelműbbé tétele érdekében.
<P>
Sajnálatos azonban, hogy a 15. cikket elutasították. A 15. cikk lehetővé tenné néhány tagállam számára a szigorúbb szabályozás fenntartását, amely Hollandiában például jelenleg is érvényben van. Miért csökkentenénk a Hollandiában meglévő igen magas követelményszinteket? Közös célunk kell, hogy legyen megtalálni az egyensúlyt a magas szintű állatjóléti előírások és az intenzív kutatási igények között. Eleget hallottam már az ütőkártyaként állandóan előhúzott érvelést, amely szerint a kutatás kivonul majd az EU-ból. Ez nem minden esetben feltétlenül igaz.
<P>
Schopenhauer úgy fogalmazott: "Bármelyik buta kölyök el tud taposni egy bogarat, de a világ összes professzora sem lesz képes arra, hogy újat teremtsen”. Biztosítanunk kell egy értékrendet, mert ez a feladatunk.
<SPEAKER ID="194" NAME="Kartika Tamara Liotard" LANGUAGE="NL">
Örömmel tölt el, hogy a Bizottság kezdeményezte a tudományos célokra felhasznált állatok védelméről szóló irányelv felülvizsgálatát. A laboratóriumi állatok felhasználását és szenvedéseit is jelentős mértékben csökkenteni kell, mégpedig azáltal, hogy elősegítjük az azonos hatékonyságú vagy hatékonyabb tudományos módszerek kidolgozását, mindezt azonban úgy, hogy nem hátráltatjuk ok nélkül a gyógyszerek fejlesztését.
<P>
Fejtörést okoz azonban számomra, hogy számos olyan módosítás is benyújtásra került, amelyek jelentősen gyengítik a javaslatot. Nem szabad szem elől tévesztenünk a javaslat célkitűzését. A kérdés a laboratóriumi állatok védelme, nem pedig az üzleti nyereség. A legfontosabb a "súlyos” kategóriába sorolt eljárások betiltása, amelyeknek során a laboratóriumi állatok hosszú szenvedésnek vannak kitéve. Az ilyen eljárás etikátlan és embertelen.
<P>
Végül pedig a főemlős állatok kísérleti felhasználását teljes mértékben meg kell szüntetni - mégpedig gyorsan. A Parlament 2007-ben elfogadott egy írásbeli nyilatkozatot e témában, és úgy gondolom, itt az ideje, hogy a szavakat most tettek kísérjék.
<SPEAKER ID="195" NAME="Bastiaan Belder" LANGUAGE="NL">
Elnök úr! A magas állatjóléti követelményszintek a civilizáltság és a más teremtményekkel szembeni tisztelet kifejeződése. Ott, ahol rendelkezésre áll megfelelő alternatíva az állatkísérletek helyett, ezeket kell használni, hiszen célunk az állatkísérletek csökkentése. Ez az olyan hatékony eljárásokra is vonatkozik, amelyek kevesebb szenvedést okoznak az állatoknak, vagy kevesebb laboratóriumi állat felhasználását teszik szükségessé, hiszen az állatok szenvedését is csökkenteni szeretnénk.
<P>
Úgy gondolom, a javasolt kötelező etikai felülvizsgálat előrelépést jelent. Az irányelv célja természetesen nem lehet az, hogy rákényszerítse a tagállamokat az emberi embriókon végzett kísérletek alternatív megoldásként történő alkalmazására. Ez ügyben az etikai döntés a tagállamoké.
<P>
A Bizottság végső célja az, hogy teljesen eltörölje az állatkísérleteket. Jóllehet ezzel egyetértünk, sajnálatos tény, hogy egyelőre nem nélkülözhetjük az állatkísérleteket, és még csak meg sem tudjuk mondani, pontosan mikor lesz erre lehetőség. Nem lenne tanácsos máris végső határidőt szabni az állatkísérletek eltörlésének, ez ugyanis akár még emberéleteket is veszélyeztethet; ebben egyetértek az előadóval.
<SPEAKER ID="196" NAME="Françoise Grossetête" AFFILIATION="PPE-DE">
(FR) Elnök asszony! Polgártársaink igénylik a további kutatásokat, elsősorban az orvosbiológia terén, annak érdekében, hogy jelenleg gyógyíthatatlannak számító betegségekre gyógymódot találhassunk. Ez a helyzet többek között az összes degeneratív idegrendszeri betegség, például a Parkinson- és az Alzheimer-kór esetében is. Azzal is tisztában vagyunk, hogy szükség van az állatkísérletekre, és hogy az elmúlt évben e kísérletek száma szerencsére csökkent, ugyanis célul tűztük ki az alternatív megoldások keresését.
<P>
Sajnálatos módon azonban tudjuk, hogy néhány esetben nincsenek ilyen megoldások, és folytatnunk kell az állatkísérleteket, elsősorban a főemlős állatokon. Ez esetben valóban minden tőlünk telhetőt meg kell tennünk azért, hogy biztosítsuk, az európai kutatás európai területen marad, mert csak így garantálhatjuk a maximális védelmet. Ha figyelembe vesszük az állatok által a kísérlet során átélt szenvedés mértékét, az mindenképpen garanciát kínál arra vonatkozóan, hogy a kísérletek jó eredménnyel járnak.
<P>
Őrizzük tehát meg kutatóinkat, és különösen az állatkísérleteket. Mindenekelőtt gondoskodjunk arról, hogy a kutatási tevékenység ne helyeződjön át Európán kívülre.
<SPEAKER ID="197" NAME="Luis Manuel Capoulas Santos" AFFILIATION="PSE">
(PT) Elnök úr, Biztos úr, hölgyeim és uraim! Az állatok tudományos célokra történő felhasználása igen kényes kérdés, amely ellentmondásos és kibékíthetetlen érzelmeket kelt, ha csupán egy oldalról közelítjük meg. Nem lehet kizárólag az állatok érdekeinek és jogainak védelme szempontjából tárgyalni ezt az ügyet. Hasonlóképpen nem lehet csak a tudomány érdekeit szem előtt tartva tárgyalni, illetve az eredmények leginkább költséghatékony elérésének logikájával megközelíteni azt.
<P>
Senki sem maradhat közömbös más élőlények szenvedése iránt, még kevésbé akkor, ha az állatok közel állnak hozzánk, főemlősökhöz. Ugyanakkor érzékenységünk tovább fokozódik, ha embertársaink háború, baleset vagy betegségek okozta szenvedését látjuk. A fájdalom kiküszöbölése érdekében nem tagadhatjuk meg a tudománytól a számára szükséges eszközöket, köztük a tengerimalacokat sem.
<P>
A jelentés reális egyensúlyt teremt az értékek és érzelmek általunk tapasztalt ellentmondásossága között, és kompromisszumkészségről tanúskodik, ami csak dicséretére válhat a Parlamentnek és legelkötelezettebb képviselőinek. Gratulálni szeretnék ezért azoknak, akikkel a megbeszélések során a legtöbbet dolgoztam együtt - az előadónak, Neil Parish-nek, és az Európai Parlament Szocialista Képviselőcsoportjából érkezett árnyékelőadónak, Roselyne Lefrançois-nak - az általuk végzett kiváló munkáért és e nehéz és ellentmondásos kérdésben elért konszenzusért.
<P>
Képviselőcsoportom, az Európai Szocialisták Képviselőcsoportja ezért támogatni fogja a jelentést és a módosításokat, amelyekkel tovább kívántuk javítani azt. Ezt abban a meggyőződésben tesszük, hogy ezáltal elősegíthetjük az állatok szenvedésének csökkentését, miközben a tudományos haladásnak sem vetünk gátat, hiszen ez az emberi egészség és az európai kutatás életképessége szempontjából is érdekünk.
<SPEAKER ID="198" NAME="Zuzana Roithová" AFFILIATION="PPE-DE">
- (CS) Elnök úr, Biztos úr, hölgyeim és uraim! Magam sem vagyok közömbös a laboratóriumi állatok szenvedése iránt, ugyanakkor orvosként tudom, mindent meg kell tennünk annak érdekében, hogy a lehető leghamarabb pácienseink rendelkezésére bocsáthassuk az új és már ismert betegségek kezelését biztosító védőoltásokat, illetve gyógyszereket. Köszönetet szeretnék mondani képviselőtársaimnak, amiért igazán kiegyensúlyozott kompromisszumot sikerült kialakítaniuk, amely elismeri és tiszteletben tartja az állatokkal szembeni bánásmódra vonatkozó etikai megfontolásokat, miközben lehetővé teszi a kutatási projektek folytatását is. Az irányelv mindenekelőtt egyértelmű politikai jelzés arra vonatkozóan, hogy szeretnénk, ha tudósaink alternatív módszereket keresnének az új gyógyszerek kutatási eredményeinek ellenőrzéséhez annak érdekében, hogy minimálisra csökkenthessük a felhasznált állatok és a kísérletek számát, miközben természetesen az összes lehetséges etikai megfontolásnak is eleget teszünk, hogy elkerüljük az állatok szenvedését. Köszönetet mondok Önöknek ezekért az eredményekért.
<SPEAKER ID="199" NAME="Caroline Lucas" AFFILIATION="Verts/ALE">
Elnök úr! Nem titkolom, a jelentés nagy csalódás volt mindannyiunk számára, akik úgy gondoltuk, hogy az állatjóléttel foglalkozó frakcióközi munkacsoport elnökeként is tevékenykedő előadó talán lelkiismeretesebben is képviselhette volna jelentésében az állatok sorsa iránti elkötelezettségét.
<P>
Ezért elengedhetetlen, hogy a szavazáskor elfogadásra kerüljön néhány lényeges módosítás. A legfontosabb az, hogy az engedélyezés érvényét az összes projektre ki kell terjeszteni, nem csupán a súlyos és a mérsékelt kategóriákba tartozókra. Ha ezt elmulasztjuk, az azt fogja jelenteni, hogy számos fájdalmat, stresszt és szenvedést okozó eljárás esetében nem lesz szükség központilag ellenőrzött etikai felülvizsgálatra, ami pedig ténylegesen aláássa majd a javaslat egészében előírt intézkedések végrehajtását is.
<P>
Ha azonban elfogadjuk a módosításokat, új lendületet adunk a kutatásnak és az állatkísérletekkel szembeni alternatív módszerek kidolgozásának, amely az alap- és az orvosi kutatásokban egyaránt különös jelentőséggel bír. A jelenlegi erőfeszítések a törvényileg előírt vizsgálatokra összpontosítanak, amelyek csupán az állatok felhasználásának 10 százalékát érintik. Az állati és az emberi egészség védelme érdekében nélkülözhetetlen, hogy amint lehet, minél több korszerű, hatékony, nem állatkísérleten alapuló vizsgálatot vezessünk be a gyakorlatban.
<SPEAKER ID="200" NAME="Stavros Dimas">
a Bizottság tagja. - (EL) Elnök úr! Köszönetet szeretnék mondani a felszólalóknak a mai vitában elhangzott, kifejezetten építő jellegű hozzászólásaikért. Egyes módosításokhoz néhány rövid megjegyzést fűznék. A Bizottság teljesen, részben vagy elvben számos módosítással egyetért. E módosítások között találjuk az állatokkal foglalkozó építményekkel, illetve személyekkel kapcsolatos adatok titkosítására vonatkozó javaslatokat. Ide tartoznak továbbá a főemlős állatok felhasználását érintő rendszeres uniós szintű felülvizsgálatra vonatkozó javaslatok is.
<P>
Aggodalmak merültek fel a súlyossági kategóriákkal kapcsolatban is. Tájékoztathatom Önöket, hogy a nyári ülésszünet előtt a Bizottság szakértői munkacsoportot fog összehívni, amely megvizsgálja majd az Európai Unión belüli felhasználásra vonatkozó megfelelő feltételek meghatározását. Kétségtelen, hogy meg kell őriznünk a közvetlenül érintett felekkel folytatott részletes tárgyalások eredményeként elért egyensúlyt az ágazati igények és a kutatás elősegítése, illetve más részről az állatok jóléte között. Következésképpen fenn kell tartanunk a főemlős állatok felhasználására vonatkozó korlátozásokat, csakúgy, mint az összes kutatási forma esetében alkalmazandó engedélyezés és független etikai értékelés elvét, amelyek e javaslat alapvető elemei. Rövid összefoglalásként tehát a Bizottság a 202 javasolt módosításból 83-at teljesen, részben vagy elvben támogat. A Parlament Titkársága meg fogja kapni tőlem az egyes módosításokra vonatkozó részletes bizottsági álláspontok listáját.
<P>
Végezetül hozzátenném, hogy a javaslaton túl, amely igen fontos, és amelyben meg kell őrizni a tudományos kutatási igények és az emberi egészség minőségének javítása, valamint az állatokat kímélő módszerek használata közötti egyensúlyt, megjegyezném, hogy amióta európai biztosként tevékenykedem, a Bizottság számos intézkedést hozott az állatok védelmében. Emlékeztetném Önöket a fókákról szóló előző vitánkra, a bálnavadászatra vonatkozó drasztikus intézkedésekre és fellépésre, a nem fenntartható, elsősorban a tavaszi vadászattal kapcsolatos problémákra, és azon intézkedésekre, amelyeket Bizottságként először hoztunk meg éppen az ilyen esetek megelőzését célzó biztonsági előírásokkal együtt.
<P>
Fel nem foghatom, hogyan egyeztethetők össze napjaink kultúrájával az olyan tevékenységek, mint a rókavadászat, a bika- vagy kakasviadalok.
<SPEAKER ID="201" NAME="Neil Parish">
előadó. - Elnök úr! Köszönetet szeretnék mondani a képviselőknek és a biztos úrnak is a kifejtett véleményekért.
<P>
Helyesen járunk el, hogy felülvizsgáljuk a jogszabályt. Ahol csak lehet, tökéletesíteni, csökkenteni és helyettesíteni kell az állatkísérleteket. Meg kell őriznünk a kezdeti lendületet. Az ágazati és az állatjóléti szervezetek szerint ez egyaránt szükséges.
<P>
Olyan ügyről van szó, amely véleményem szerint jóval túlmutat a politikán, és alapvetően egy megoldásra váró erkölcsi kérdés. Jómagam rendkívül csalódott vagyok, amiért Graham Watson - ha itt lenne, világosan tájékoztatnám erről - saját régiómban személyes támadást intézett ellenem, és politikai kérdéssé tette ezt az ügyet. Sajnálatos, hogy így történt, végül ugyanis mindenképpen ésszerű javaslattal kell előállnunk.
<P>
A jelentés figyelemreméltó szakértői közreműködéssel készült. Nem vesszük félvállról a feladatot. Komoly munkát fektettünk bele, és kedvező kompromisszumokat dolgoztunk ki. Igyekeztem közelíteni egymáshoz a különböző érdekeket, hogy olyan jelentés jöhessen létre, amely a Parlament, a kutatás és az ágazat, valamint az állatok jóléte szempontjából is elfogadható. Minden képviselőt arra biztatok, támogassa a jelentést, ha ugyanis nem fogadjuk el, az többéves késést eredményez majd, ami pedig az ágazatra és az állatjólétre nézve katasztrofális következményekkel járna.
<P>
Ha egyes képviselőcsoportok úgy döntenek, hogy a jelentés ellen szavaznak, azzal úgy gondolom, hosszú távon nem tesznek mást, mint késleltetnek egy ésszerű javaslatot, amely biztosítja, hogy az Európai Unión belül legyen járványellenes intézkedéseket segítő és új gyógyszerek fejlesztését célzó kutatás, miközben csökkenti a felhasznált állatok számát, és segíti az Alternatív Módszerek Validálásával Foglalkozó Európai Központot (EVCAM) az alternatívák keresésében. Ezért minden képviselőt arra biztatok, szavazzanak a javaslat mellett, holnap délelőtt ugyanis igazán átütő eredményt szeretnénk elérni.
<SPEAKER ID="202" NAME="Elnök">
A vitát lezárom.
<P>
A szavazásra holnap, 2009. május 5-én, kedden kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="203" NAME="Šarūnas Birutis  " LANGUAGE="LT">
A bizottsági jelentéstervezet határozottan támogatja a tudományos kísérletekben használt állatok ügyével szembeni állatközpontúbb megközelítés kialakítását. Ez jelzi, hogy a Bizottság elkötelezett az állatkísérletek eltörlésének célkitűzése iránt.
<P>
Az Európai Uniónak e cél megvalósításáért kell dolgoznia. Az Európai Parlament nyilvánvalóvá tette, hogy véleménye szerint többet kell tennünk a végső cél, vagyis az állatok tudományos kísérletekből történő teljes kivonásának elérése érdekében.
<P>
Míg azonban a végső cél továbbra is ez, az állatkísérletek teljes megszüntetésére egyelőre nincs mód. Az alternatív, nem állatkísérleteken alapuló módszerek kidolgozása terén továbbra is súlyos hiányosságokkal küzdünk. Amíg ez a helyzet, ésszerűtlen és akár az emberi egészséget veszélyeztető lépés lenne meghatározni azt az időpontot, amelyen túl bizonyos állatfajtákon, például a főemlős állatokon tilos lenne kísérletet végezni. A közvélemény-kutatások zöme is ezt a megközelítést támasztja alá, amit pedig nem hagyhatunk figyelmen kívül.
<SPEAKER ID="997" NAME="Daciana Octavia Sârbu  " LANGUAGE="RO">
Mindenekelőtt gratulálni szeretnék az Európai Bizottságnak a 86/609/EGK irányelv felülvizsgálata iránti javaslatához, sajnálattal vettem azonban tudomásul, hogy az előadó nem terjesztett elő ambiciózusabb célkitűzéseket.
<P>
Úgy gondolom, több forrást kell szánnunk az állatok tudományos célokra történő felhasználását helyettesítő alternatív módszerek kutatására. Köteleznünk kell a laboratóriumokat, hogy a lehető legkevesebbszer használjanak fel állatokat, főként vadon élő állatokat, a kísérletekben.
<P>
Határozottan ellenzem a főemlős állatok orvosbiológiai kutatási célokra történő felhasználását, kivéve és kizárólag az emberi életet veszélyeztető vagy súlyos egészségkárosodással fenyegető állapotok vizsgálatát célzó kísérletek esetén.
<P>
Etikai megfontolásból meg kell állapítani a fájdalom, a szenvedés és a stressz felső határát, amely felett már nem szabad az állatokat kísérleti eljárásnak kitenni. Ezt szem előtt tartva be kell tiltani azokat a kísérleteket, amelyek súlyos fájdalommal, szenvedéssel vagy stresszel járnak, illetve feltehetőleg hosszabb ideig elhúzódnak.
<P>
Tisztában vagyok azzal, hogy a közegészség kérdése kiemelt fontosságú, de nem megengedhető, hogy a kezelések vizsgálata érdekében az állatokat rendkívüli szenvedésnek tegyék ki.
<P>
Támogatom azt a módosítást is, amelynek értelmében az irányelvnek lehetővé kell tennie a tagállamok számára szigorúbb nemzeti intézkedések alkalmazását vagy elfogadását, amelyeknek célja a tudományos célokra felhasznált állatok nagyobb jólétének és védelmének biztosítása.
