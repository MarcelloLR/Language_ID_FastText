<CHAPTER ID="014">
Az EU kapcsolata Mongóliával (vita) 
<SPEAKER ID="717" NAME="Elnök">
A következő napirendi pont az EU Mongóliával való kapcsolatáról Paolo Bartolozzi, Vito Bonsignore, Mario Mauro, Gabriele Albertini, Roberta Angelilli, Aldo Patriciello, Lara Comi, Giovanni Collino, Salvatore Iacolino, Raffaele Baldassarre, Cristiana Muscardini, Barbara Matera, Erminia Mazzoni, Sergio Paolo Frances Silvestris, Carlo Fidanza, Iva Zanicchi, Alfredo Pallone, Licia Ronzulli, Antonio Cancian, Alfredo Antoniozzi, Giovanni La Via, Marco Scurria, Sergio Berlato, Amalia Sartori, Elisabetta Gardini, Potito Salatto, Alfreds Rubiks, Bart Staes, Britta Thomsen, Piotr Borys, Joachim Zeller, Niccolò Rinaldi, Bogdan Kazimierz Marcinkiewicz, Jaromír Kohlíček, Hannes Swoboda, Vilja Savisaar-Toomast, Herbert Dorfmann, Jarosław Kalinowski, Kyriacos Triantaphyllides, Béla Kovács, Inese Vaidere, Elisabeth Jeggle, Ivari Padar, Vilija Blinkevičiūtė, Rolandas Paksas, Ivars Godmanis által a Bizottsághoz intézett szóbeli választ igénylő kérdésről - B7-0410/2011) szóló vita.
<SPEAKER ID="718" NAME="Paolo Bartolozzi" LANGUAGE="IT">
Elnök asszony, biztos úr, hölgyeim és uraim, a Közép-Ázsiával és Mongóliával fenntartott kapcsolatokért felelős küldöttség, melynek elnöke lehetek, éppen három héttel ezelőtt járt Mongóliában az Európai Unió és Mongólia nyolcadik parlamentközi találkozója alkalmából. Nagyon hasznos és érdekes tapasztalat volt. Mongólia egy olyan ország, amit érdemes közelebbről megismerni, és itt a Parlamentben nincs sok lehetőség arra, hogy az országnak a neki kétségtelenül kijáró figyelmet szenteljük.
<P>
Az országot többpárti parlamentáris rendszer, a hatalmi ágak szétválasztása, viszonylag szabad közvélemény jellemzi, illetve hogy az emberi jogok védelmének szintje kiemelkedő a térség több más országának helyzetéhez képest. Az ország számos fejlődési problémával is küzd, ilyen a nehéz környezetvédelmi helyzet és a folyamatos elsivatagosodás. A közelmúltban szélsőséges időjárási viszonyok is sújtották. Ugyanakkor nagyon gazdag természeti erőforrásokban - rézben, aranyban, urániumban és ritka földfémekben - melyek jelentős mértékű tőkebeáramlást vonzhatnak a nem túl távoli jövőben.
<P>
A fenti okok miatt fontosnak tartom, hogy fejlődésének e kulcsfontosságú szakaszában jelezzük, hogy támogatjuk Mongóliát, és elősegítsük a demokrácia, a jogállamiság, valamint a parlamenti ellenőrzés megerősítését annak érdekében, hogy a Mongólia rendelkezésére bocsátott pénzügyi erőforrásokat az emberek jólétének növelésére lehessen a jövőben használni.
<P>
Bátorítanunk kell Mongóliát azon szándékában, hogy szorosabb kapcsolatokat építsen ki az Európai Unióval, és ösztönöznünk kell arra, hogy átvegye normáinkat és ipari előírásainkat. Segítenünk kell a piacgazdaság kiépítésében és a sokkal szorosabb gazdasági és kereskedelmi kapcsolatok kialakításában, amire csak akkor van lehetőség, ha jogbiztonság van, és a jogállamiság fejlődik. Az együttműködési és partnerségi megállapodásnak, melynek megkötésén az Európai Unió és Mongólia jelenleg dolgozik, meghatározó szerepe lesz ebben.
<P>
Mindezen okokból kifolyólag nyújtottam be ezt a szóbeli kérdést további 45 képviselővel együtt. Ebben a kérdésben azt kérjük a Bizottságtól, hogy további részletekkel szolgáljon a megállapodás főbb jellemzőiről és ratifikációjának előre látható ütemtervéről. Szeretném felhívni a figyelmet, hogy a megállapodást parafálták már, de aláírása körül jelenleg patthelyzet alakult ki, a jelek szerint amiatt, hogy egy tagállam néhány rendelkezésnél alkalmazott jogalappal kapcsolatos kételyeket fogalmazott meg.
<P>
Ezen túlmenően, szeretnénk megkérdezni a Bizottságtól, hogy milyen lehetőség van egy ulánbátori uniós küldöttség közeljövőbeni létrehozására? Valójában egy ilyen kezdeményezés, jelentős mértékben hozzájárulhat az országgal való politikai és gazdasági együttműködésünk további elmélyítéséhez.
<SPEAKER ID="719" NAME="Štefan Füle">
a Bizottság tagja. - Elnök asszony, örülök, hogy a tisztelt Ház előtt beszélhetek az EU-Mongólia közötti kapcsolatokról.
<P>
Nagyon időszerű, hogy Mongóliáról beszéljünk. A világ tizenkilencedik legnagyobb országaként Mongólia stratégiai keresztutat foglal el Kína és Oroszország gyorsan növekvő piacai között. Ez egy fiatalos és élénk nemzet, amely hosszú és büszke hagyományokkal és történelemmel rendelkezik. Mongólia jól halad a demokrácia irányába kijelölt útján. Gratulálni szeretnék Mongóliának a békésen megtartott választásaihoz, az élénk társadalmához és a szabad médiához. Ezek valóban mérföldkövek Mongólia politikai pluralizmus felé vezető útján.
<P>
Az Európai Unió különösen üdvözli Mongólia elnökének azon bejelentését, miszerint moratóriumot vezetnek be a halálbüntetésre, amit az országon belül bizonyos körök elleneztek.
<P>
Mint ahogy azt Mongólia kérte, az Európai Unió kész megosztani tapasztalatait, különösen az európai alapelvek, normák és szabályok átvételét és közvetítését illetően. Éppen ezért örömmel erősítem meg, hogy Mongólia is bekerült azon kísérleti országok körébe, ahol az Európai Unió támogatja a demokrácia építését. Ez azt jelenti, hogy több pénzügyi és technikai támogatást fogunk az országnak nyújtani.
<P>
Szeretném megragadni ezt az alkalmat, hogy gratuláljak Mongóliának demokratikus mozgalmának idén százéves évfordulójához és a Demokráciák Közösségében betöltött elnökségéhez.
<P>
Engedjék meg, hogy most rátérjek a mongol gazdasági fejlődés kilátásaira. Mongólia gazdasági válaszút elé érkezett, amikor a nagyrészt legeltető gazdálkodás és nomád társadalom irányából elmozdul egy ásványi anyagokon alapuló gazdaság irányába. A hatalmas ásványkincsek szó szoros értelemben "arany lehetőséget” kínálnak Mongólia számára, hogy nagyobb jólétet és boldogulást biztosíthasson polgárai számára. Reméljük, hogy ezek a kiaknázatlan ásványi erőforrások sokkal inkább áldásnak, mintsem átoknak bizonyulnak majd, mint ahogy az néhány ország esetében történt.
<P>
A nemzetközi kapcsolatokat érintve nagyra értékeljük, hogy mongol csapatok világszerte részt vettek az ENSZ békefenntartó misszióiban. Mongol csapatok szolgálnak Sierra Leonéban, a Kongói Demokratikus Köztársaságban, Szudánban, Nyugat-Szaharában és Csádban. Hangsúlyozni szeretném, hogy nagyra értékeljük Mongólia Afganisztán stabilizálásának elősegítése érdekében tett erőfeszítéseit.
<P>
Ami Mongólia Európai Unióval való kapcsolatainak alakulását illeti, különösen örülök annak, hogy az 1993. évi kereskedelmi és együttműködési megállapodás helyébe lépő partnerségi és együttműködési megállapodásról nem egész egy év alatt lezártuk a tárgyalásokat, majd pedig 2010. december 20-án Ulánbátorban parafáltuk. Ez a megállapodás stratégiai fejezetet nyit kapcsolatunkban.
<P>
A főképviselő és alelnök Ashton bárónő üdvözölte a partnerségi és együttműködési megállapodást, mint amely az Európai Unió és tagállamai részéről "további előrelépésnek minősül a fokozott politikai és gazdasági szerepvállalásuk tekintetében” Mongólia vonatkozásában.
<P>
A partnerségi és együttműködési megállapodással egyenlő partnerekként fogunk számos területen együttműködni: kezdve a politikai ügyektől, mint amilyen a terrorizmus elleni küzdelem és az emberi jogok előmozdítása, egészen a kulcsfontosságú területekig, például a nyersanyagokat érintő kereskedelemig és beruházásokig.
<P>
Mihelyt a szöveget a tagállamok elfogadták, reméljük, hogy Mongólia miniszterelnöke ellátogat majd Brüsszelbe, hogy Ashton bárónővel aláírja a megállapodást.
<P>
Tekintettel politikai és gazdasági kapcsolataink további elmélyítésére és a Lisszaboni Szerződés hatálybalépésére, egy európai uniós küldöttség létrehozása Ulánbátorban egy valós lehetőség. A külügyi szolgálat jelenleg vizsgálja a világ különböző pontjain működő európai uniós képviseleteket. Remélem, hogy sikerül majd elhárítani a pénzügyi és személyzeti vonatkozású akadályokat annak érdekében, hogy egy teljes körű európai uniós küldöttséget hozhassunk létre Ulánbátorban.
<P>
Nagyon köszönöm figyelmüket és várom hozzászólásaikat és megjegyzéseiket.
<SPEAKER ID="720" NAME="Miroslav Mikolášik" LANGUAGE="SK">
Elnök asszony, az EU és Mongólia közötti kapcsolatok az elmúlt két évtized során kedvezően alakultak, különös tekintettel Mongólia fokozatos demokratizálódására és modernizálódására.
<P>
Az EU-val való szorosabb együttműködés azonban annak függvénye, hogy sikerül-e bizalmat teremteni Mongólia politikai rendszerének hosszú távú stabilitása iránt az emberi jogi garanciák és a jogállamiság jellemzőinek megerősítése révén, ami természetesen feltételezi az igazságszolgáltatási rendszer megfelelő működését és a korrupció felszámolását a közszférában.
<P>
A valódi piacgazdaság irányába való elmozdulást folyamatos szerkezetátalakításnak kell kísérnie, reformokra van szükség a kereskedelmi és befektetési jog területén, a magánszektornak pedig jelentősebb szerepet kell játszania a gazdaságban. Kedvező fejleménynek tartom, hogy az ország törvényt fogadott el a versenyvédelemről annak megakadályozása céljából, hogy a magán-, illetve állami vállalatok visszaélhessenek erőfölényükkel, vagy pedig kartellmegállapodásokat köthessenek más vállalatok és fogyasztók rovására. Szilárd meggyőződésem, hogy a reformok a külföldi befektetők számára is nagyobb vonzerőt jelenthetnek, ami következésképpen Mongólia polgárainak jólétét is növeli, akik a vidéki területeken továbbra is szegénységben élnek a mezőgazdaságtól való függőségük miatt.
<P>
Összegzésképpen hölgyeim és uraim, azt szeretném mondani, hogy nagyon támogatom - és ezt már Füle biztos úr is jelezte, szerintem nagyon kedvező hangnemben - egy állandó európai uniós küldöttség létrehozását Mongóliában, mivel hiszek abban, hogy ez lehetőségeket jelenthet a politikai és kereskedelemi kapcsolatok fejlesztése szempontjából, szem előtt tartva azt a fontos tényt, hogy milyen hatalmas nyersanyagkészletek vannak ebben az országban, amely stratégiai helyen fekszik Kína és Oroszország között. Éppen ezért gondolom, hogy az EU-nak és tagállamainak Mongóliával fenntartott politikai és kereskedelmi kapcsolatait tovább kell fejleszteni.
<SPEAKER ID="721" NAME="Kristiina Ojuland">
az ALDE képviselőcsoport nevében. - Elnök asszony, biztos úr, Mongólia gazdag árványi erőforrásokban, idetartozik a réz, a szén, a volfrám, az ón és az arany. Mindez rendkívül vonzó gazdasági partnerré teszi.
<P>
Ugyanakkor, miközben gazdasági érdekeinket követjük, arra is fel kell használnunk az alkalmat, hogy feltételeket kössünk ki annak érdekében, hogy Mongóliát az égetően szükséges reformok beindítására ösztönözzük. Súlyos problémák vannak Mongóliában a korrupció elburjánzásával, a jó kormányzás hiányával és a nem megfelelő nemzetközi együttműködéssel.
<P>
Ezen túlmenően, a természeti erőforrásaival való gazdálkodás terén is van néhány sürgősen kezelendő kérdés. Mongólia ásványkincseit jelenleg teljes egészében külföldi vállalatok termelik ki, a mongol kormánnyal összejátszva. Mindez oda vezetett, hogy a mongol nép nem részesül az ország erőforrásaiból fakadó előnyökből. Nagyon rossz körülmények között kell dolgozniuk és vannak olyan munkások, akik például higannyal termelik ki az aranyat. A higanyfüst visszafordíthatatlan egészségkárosodást okoz ezeknél a munkásoknak. Ez azonban még nem minden. Mongóliában sok gyermek születik rendellenességgel és gyógyíthatatlan betegséggel az ártalmas munkakörülmények következtében.
<P>
A mongol gazdaság további kihívásokkal néz szembe az Oroszország és Kína által kivetett exportvámok és importtilalom, valamint a technikai hiányosságok miatt is.
<P>
Az állattenyésztés adja a mezőgazdasági végtermékek körülbelül 80%-át, húst azonban mégsem tudnak exportálni, mivel nincsenek meg a minőségellenőrzéshez szükséges megfelelő eszközök.
<P>
Amennyiben elkötelezettek vagyunk amellett, hogy egy partnerségi és együttműködési megállapodást kössünk Mongóliával, akkor segítenünk kell Mongóliának megoldani az ország előtt álló problémákat annak érdekében, hogy társadalmilag, gazdaságilag és ökológiailag is fenntartható kapcsolatokat tudjunk kialakítani.
<SPEAKER ID="722" NAME="Béla Kovács" AFFILIATION="NI">
(HU) Elnök asszony! Jómagam is három héttel ezelőtt tagja voltam az Ulánbátorban járt, nyolcadik tanácskozását tartó küldöttségnek, amelynek során lehetőségem nyílt arra, hogy én is meggyőződjem arról, hogy a politikai berendezkedés, illetve a társadalom valóban demokratizálódik Mongóliában. Az emberi jogok kérdésében jelentős előrelépés történt, illetve részünk volt olyan találkozókban, ahol társadalmi szervezetekkel találkoztunk, amelyek elmondták, hogy már elismertek a mongol kormány által is, illetve létrejött - és ez mindenféleképpen üdvözlendő - a média szabadsága is. A partnerség és az együttműködési szerződés aláírása rendkívül fontos, melynek keretében az európai szabványok bevezetése is létrejöhet Mongóliában, illetve a jelenleg technikai irodaként működő uniós kirendeltségnek az átalakítsa mindenféleképpen szükséges annak érdekében, hogy javítani tudjuk a két ország kapcsolatát.
<SPEAKER ID="723" NAME="Joachim Zeller" AFFILIATION="PPE">
(DE) Elnök asszony, biztos úr, hölgyeim és uraim, hálás vagyok Bartolozzi úrnak, hogy a kérdés kezdeményezésével Mongóliát vita tárgyává tette az Európai Parlamentben. Miközben a közép-ázsiai volt szovjet tagköztársaságok különböző vonatkozásaival már foglalkoztunk a Parlamentben, Mongóliának és helyzetének szinte alig szenteltünk figyelmet.
<P>
Ez egyáltalán nem indokolt, mivel a volt kommunista tömb többi államához képest Mongólia már nagyon korai szakaszban megragadta a függetlenségében rejlő lehetőségeket, és elindult társadalma demokratizálásának útján. Mongólia már 1992-ben előállt egy demokratikus alkotmánnyal, és azóta több már választásra is sor került, és megfigyelők szerint ezek lebonyolításáról általánosságban elmondható, hogy demokratikus és szabályszerű volt - ami a térség államaiban messze nem tekinthető magától értetődőnek.
<P>
Jó néhány éve a mongol kormány a törvény segítségével próbál a korrupció ellen küzdeni, és 2010-ben moratóriumot vezetett be a halálbüntetésre, és ez olyasvalami, amit még néhány nagy demokratikus államnak sem sikerült megtennie. Ennek ellenére, annak a hárommillió embernek, aki ebben a nagy kiterjedésű, szélsőséges éghajlati viszonyokkal rendelkező országban él, meg kell küzdenie a jelenleg is zajló átalakulási folyamat következményeivel. Az ország lakossága - amely egészen mostanáig még mindig túlnyomórészt nomád életmódot folytat - tömegesen áramlik az országban kis számban található városokba, amelyek nem rendelkeznek olyan infrastruktúrával, hogy ezzel meg tudjanak birkózni.
<P>
Az ország ásványkincseinek kitermelése környezetvédelmi szempontból nem megfelelő. Az energiával kapcsolatos problémák megnehezítik a civil és gazdasági életet. Nagy szomszédai, Oroszország és Kína közé beszorulva fennáll annak veszélye, hogy a jövőben Mongólia még nagyobb mértékben függ majd ezektől az államoktól. El kell ismerni Mongólia erőfeszítéseit és sikereit - és itt a poharat félig tele, nem pedig félig üresen látom - a társadalma demokratizálásának terén, mivel ez jó példát mutat a térség többi részének, és megmutatja, hogy a nehéz múlt ellenére is mit lehet elérni.
<P>
Mongóliát továbbra is támogatnunk kell, és nemcsak segélyprogramok keretében, de azzal is, hogy az Európai Unió közvetlen jelenléttel rendelkezzen a mongol fővárosban egy külön küldöttség révén, ami jelzi, hogy az Európai Unió nem közömbös Mongólia sorsa iránt; és az európai érdekeket ne egy pekingi küldöttség révén képviseltessük. Nagyon sajnálom, hogy az Elnökök Értekezlete nem állt készen arra, hogy ennek nagyobb hangsúlyt adjon egy parlamenti állásfoglalás jóváhagyásával.
<SPEAKER ID="724" NAME="Niccolò Rinaldi" AFFILIATION="ALDE">
(IT) Elnök asszony, az ulánbátori uniós küldöttség létrehozása mellett - amit már nem lehet tovább halogatni, többek között azért, mert a kapcsolatok Pekingből történő fenntartása jelképes okokból is nagyon helytelen - és a régóta várt partnerségi megállapodás mellett valamennyien azzal is tisztában vagyunk, hogy az ország milyen ásványi kincsekkel rendelkezik, és milyen hiányosságai vannak a társadalmi igazságosság tekintetében annak ellenére, hogy Mongólia, a maga módján, kialakított egyfajta demokratikus kohéziót.
<P>
Különösen azt szeretném a Bizottságtól megkérdezni, hogy hova kell Mongóliát geopolitikai szempontból helyeznünk: erre az országra nem vonatkozik a közép-ázsiai stratégia. Úgy gondolom azonban, hogy a stratégia bizonyos intézkedéseit Mongóliára is ki lehetne terjeszteni, tekintettel arra, hogy kulturális történelme hasonló a többi országéhoz. Az ország jelenleg megfigyelői státusszal rendelkezik az Európai Biztonsági és Együttműködési Szervezetben, és az Európai Unió vizsgálja annak lehetőségét, hogy hogyan segíthetne teljes jogú taggá válnia, tekintettel az Európa és Mongólia közötti régmúltra visszanyúló kulturális kapcsolatokra.
<SPEAKER ID="725" NAME="Elena Băsescu" AFFILIATION="PPE">
(RO) Elnök asszony, először is, én is gratulálni szeretnék képviselőtársamnak, Bartolozzi úrnak ehhez a kezdeményezéshez. Az EU és Mongólia közötti kapcsolatokat felül kell vizsgálni a partnerségi és együttműködési megállapodás ratifikálásnak tükrében. Ez a dokumentum megerősíti majd a két fél közötti kapcsolatokat és ösztönözni fogja a gazdasági reformokat.
<P>
Mongólia hatalmas lehetőséget kínál az energiaforrások és kereskedelem vonatkozásában. Az EU-val fenntartott kapcsolatok egészen mostanáig kizárólag az 1993. évi kereskedelmi megállapodás rendelkezésein alapulnak. A kereskedelem volumene éppen ezért meglehetősen alacsony. Kulturális téren problémák voltak a diákcserék megszervezésével. Az Erasmushoz hasonló programok kiterjesztése erre a térségre szintén elősegítené az együttműködés e területét. Úgy gondolom, hogy egy uniós küldöttséget kell létrehozni annak érdekében, hogy mindezen tevékenységeket jobban tudjuk koordinálni. Ezáltal a hatóságokkal való közvetlen kapcsolatunk biztosíthatná a partnerségi és együttműködési megállapodás hatékony végrehajtását.
<SPEAKER ID="726" NAME="Andreas Mölzer" AFFILIATION="NI">
(DE) Elnök asszony, biztos úr, ismeretes, hogy belső Mongólia gazdag szénben és földgázban. Jóllehet a kínai jog szerint a földkitermelés joga az őslakos mongolokat illeti meg, úgy tűnik, hogy a valóságban ez másképp van. Bírálatok hangzottak el azzal kapcsolatosan, hogy a kínai vállalatok hatalmas mennyiségű talajvizet használnak a vízigényes szénbányászatban, ami a sztyeppék elsivatagosodásához vezet. Bírálták továbbá azt is, hogy a szénszállítás káros hatással van a legelőterületekre.
<P>
A mongolok jelenlegi tiltakozásai a Kínában hosszú ideje lappangó etnikai konfliktus egy újabb fellángolása, a 2008-as tibeti felkelés és a muzulmán ujgurok 2009-es felkelése után. Tekintettel arra, hogy Kínában krónikus a vízhiány és nyersanyagigénye pedig hatalmas, a mongol konfliktus további súlyosbodására lehet számítani. A Mongóliával évek óta fennálló partnerségünk azt jelenti, hogy most az EU is érintett, és mindenképpen kétszeres erőfeszítéseket kell tennie az emberi jogok és a kisebbségek jogainak tiszteletben tartása érdekében.
<SPEAKER ID="727" NAME="Štefan Füle">
a Bizottság tagja. - Elnök asszony, szeretném a tisztelt képviselőknek megköszönni értékes hozzájárulásukat Mongólia kérdéséhez. Ez egy rövid, de nagyon érdekes vita volt az Európai Unió számára ezen egyre fontosabbá váló partnerrel fenntartott kétoldalú kapcsolatokról.
<P>
A vita során felvetett egy-két kérdésre kitérve engedjék meg, hogy elmondjam, hogy a partnerségi és együttműködési megállapodás négy együttműködési területre terjed ki: az első az alapelvek, szabályok és normák, a második a fenntartható fejlődés, beleértve a környezeti és társadalmi fejlődést, a harmadik a kereskedelem és befektetések, különös tekintettel a nyersanyagokra és végül az igazságügy és szabadság, ideértve a migráció kérését.
<P>
Az időzítését illetően, a jóváhagyott szöveget előterjesztettük aláírásra az Európai Unió tagállamai elé. Az Egyesült Királyság alsóházának európai vizsgálóbizottsága jelenleg még vizsgálja, hogy az Egyesült Királyság csatlakozik-e az igazságügyi és belügyi együttműködéshez, ami számos partnerségi és együttműködés megállapodásnak is részét képezi.
<P>
Nem kívánok az alsóház nevében beszélni, de az eljárás várhatóan hat-nyolc hetet vesz igénybe. Ezáltal szeptemberben, a következő EU-Mongólia Vegyes Bizottság ülésén végül sor kerülhet az aláírásra.
<P>
Annak ellenére, hogy nagy távolságok választják el őket egymástól, és politikai rendszereik is különbözőek, az Európai Unióban és Mongóliában is egyaránt hagyományai vannak a toleranciának, a nyitottságnak és az egyenlőségnek. A partnerségi és együttműködési megállapodás hatálybalépésével az Európai Unió Mongólia úgynevezett "harmadik szomszédja” lesz, és nemcsak szavakban, de tettekben is.
<P>
Mielőtt befejezném, engedjék meg, hogy visszatérjek egy másik konkrét kérdésre, amit kifelejtettem - és elnézést kérek ezért. Rendkívüli ülés lesz holnap Bécsben, az EBESZ Állandó Tanácsának keretében. Mongólia külügyi és kereskedelmi minisztere fog a tagállamokhoz szólni. Itt van előttem az EU nyilatkozatának tervezete. Azt már ma is elmondhatom, hogy üdvözölni fogjuk Mongólia azon szándékát, miszerint fokozni kívánja az Európai Biztonsági és Együttműködési Szervezettel fenntartott kapcsolatait. További részletek ismertetéséről holnap fogunk dönteni.
<P>
Kötelezettségvállalásainak teljesítésével - és ezt hadd hangsúlyozzam - Mongóliának igen nagy lehetősége van arra, hogy jó példaként szolgáljon ebben a térségben.
<SPEAKER ID="728" NAME="Elnök">
A vitát lezárom.
