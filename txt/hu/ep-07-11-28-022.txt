<CHAPTER ID="022">
Az EU új idegenforgalmi politikája: a partnerség erősítése az európai idegenforgalom területén (vita)  
<SPEAKER ID="220" NAME="Elnök">
A következő napirendi pont Costa úr által a Közlekedési és Idegenforgalmi Bizottság nevében "az EU új idegenforgalmi politikájáról: a partnerség erősítése az európai idegenforgalom területén” témával kapcsolatban készített jelentés.
<SPEAKER ID="221" NAME="Paolo Costa">
előadó. - (IT) Elnök úr, biztos úr, hölgyeim és uraim! Az előttünk lévő jelentés, amelyet több kollégával együtt volt szerencsém elkészíteni, egy már a Parlament által jóváhagyott jelentés folytatása, amelyet Queiró úr készített, s amellyel a Parlament az európai idegenforgalmi politikához kívánt hozzájárulni.
<P>
A jelentés alapgondolata az, hogy az Európai Unió idegenforgalmi politikája, amelyet jelenleg a szerződés rendelkezései korlátoznak, egy új, és remélhetőleg gyakorlatiasabb megközelítést igényel.
<P>
A jelenleg érvényes szerződés értelmében a tagállamok nem testálnak túl sok idegenforgalommal kapcsolatos feladatot az európai intézményekre, s meg kell mondanom, hogy még a hamarosan jóváhagyásra kerülő új szerződés - amelyet a jövő hónapban remélhetőleg jóváhagy az Unió Lisszabonban - sem növeli jelentősen az EU formális befolyását az idegenforgalomra.
<P>
Ugyanakkor azonban a meglévő szerződések lehetővé teszik, hogy az Unió egy sor olyan politikát hozzon létre, amely igen nagy kihatással jár az idegenforgalomra, az idegenforgalom fellendítésének lehetőségére, illetve Európa világelsőségének és versenyképességének fenntartására.
<P>
Ezért jelentésünk célja az volt, hogy különféle lehetőségeket vázoljon fel. A Parlamenti képviselők által közösen megfogalmazott lista csupán jelzésszerű, remélhetőleg tovább bővíthető. Azoknak a lehetőségeknek a listája, amelyekkel ki lehetne használni az EU formális hatalma által biztosított összes előnyt az idegenforgalom javára.
<P>
Hadd mondjak csak két példát: a turista utazó, ezért természetszerűleg sok, közlekedéssel kapcsolatos politikánkat lehet a turizmus szemszögéből is nézni vagy felülvizsgálni. A turista fogyasztó is, ezért az EU sok fogyasztóvédelemmel kapcsolatos intézkedése felülvizsgálható a turisták igényeinek szempontjából.
<P>
Még tágabb értelemben azonban a turisták, különösen az EU határain kívülről érkező turisták, határokon átkelő emberek, csakúgy mint bárki más, aki különböző okok miatt külföldre utazik. Az Európai Unió vízum- és bevándorlási politikáját alaposan felül kell vizsgálni ahhoz, hogy minél több embert nyerhessük meg a turizmus céljaira.
<P>
A turisták által manapság aláírt szerződések nagy száma közvetlenül, webes felületen kerül megkötésre, s nem biztosít teljes védelmet a turisták számára. Az EU ezért sokat tehet a turisták érdekében azáltal, hogy vagy garantálja az ilyen szerződéseket, vagy ő maga vezet be olyanokat, amelyek megfelelő védelmet biztosítanak. De nem kívánom Önöket ennek részleteivel untatni.
<P>
Röviden: mindannyian tudjuk, hogy az idegenforgalom Európa egyik legígéretesebb iparága, és szerintem nyugodtan mondhatjuk - ha másért nem, a kohézió kedvéért -, hogy megéri számunkra, ha kitartunk fő célunk, az idegenforgalmi gazdaság létrehozása mellett; a mellett, hogy a lehető legtöbbet hozzuk ki kulturális és környezeti adottságainkból - ezt pedig az Unió formális hatalmának teljes kihasználása teszi lehetővé.
<P>
Tehát a jelentés mögött meghúzódó szándék az, hogy ösztönözzük a Bizottságot és a Tanácsot arra, hogy több, más területek hatáskörébe tartozó kezdeményezést tegyen, például a már említett fogyasztóvédelem, közlekedésbiztonság, turizmussal kapcsolatos szerződések védelme, bevándorlási politika, összehangolt, Európa határain átnyúló reklámkampányok, stb., hogy egy idegenforgalmi kezdeményezés-csomagot hozzon létre. Meggyőződésem, hogy az európai intézmények ezzel valóban hozzájárulnának egy olyan szektor megőrzéséhez és fejlesztéséhez, amely, mint mindannyian tudjuk, az Európai Unió jövőjében már most is, de a későbbiekben még inkább, fő szerepet játszik.
<SPEAKER ID="222" NAME="Günter Verheugen">
a Bizottság tagja. - (DE) Elnök úr, hölgyeim és uraim, szeretnék gratulálni a Bizottság elnökének, Costa úrnak ehhez a jelentéshez. A jelentés igen jól rávilágít arra, hogy a különböző közösségi politikák mekkora kihatással járnak az idegenforgalomra. Mindenekfelett arra is rámutat, hogy milyen fontos Európa egésze számára ez az iparág.
<P>
Az idegenforgalom az európai életstílus és jólét kifejezése, de egyszersmind kulcsfontosságú gazdasági ágazat is, amely jelentős növekedési és foglalkoztatási potenciállal rendelkezik. Sőt, az idegenforgalom - közvetlenül vagy közvetve - az Európai Unió bruttó hazai termékének 10%-át, s a munkahelyek körülbelül 12%-át teszi ki.
<P>
De nemcsak Európa próbálja kihasználni az idegenforgalom fejlesztésével megnyíló fantasztikus gazdasági lehetőségeket. Olyan képességekkel kell felvértezni magunkat, amelyek révén más hagyományos vagy új idegenforgalmi piaccal versenyezve is virágozni tudunk.
<P>
Itt tud Európa azokra a versenyelőnyökre támaszkodni, amelyek máris kívánatos idegenforgalmi célponttá teszik. Összehasonlíthatatlan örökséggel, vonzó és kulturálisan sokrétű helyszínek egyedülálló földrajzi koncentrációjával rendelkezünk, és méltán híresek vagyunk szolgáltatásaink magas színvonaláról.
<P>
Ezek azok az aduk, amelyeket Európa idegenforgalmi termékké alakításakor ki kell játszanunk. Hogy egyszerűen fogalmazzak: a mi úticéljaink legyenek a legjobbak és a legvonzóbbak, a mi ajánlataink legyenek olyanok, hogy európaiak és Európán kívüliek egyaránt újra és újra itt akarják tölteni a szabadságukat.
<P>
Ez azt jelenti, hogy a gazdaságunk egyéb szektoraira vonatkozó követelményeket az idegenforgalom területén is teljesíteni kell: az európai idegenforgalom olyan termék legyen, amely innovatív, a fogyasztók számára maximális választási lehetőséget biztosít, kielégíti a legmagasabb minőségi követelményeket, és környezetvédelmi szempontból a lehető legtudatosabb. Röviden: olyan termék legyen, amely méltó kifejezője európai értékeinknek és erősségeinknek.
<P>
Hadd mondjak néhány példát arról, hogy hogyan erősítjük az együttműködést az idegenforgalmi szektorban, és hogyan próbáljuk megőrizni annak versenyelőnyét. A múlt hónapban volt Portugáliában a szektor minden szereplőjét összehozó, évenként megrendezett Európai Idegenforgalmi Fórum, ami ragyogó lehetőség az együttműködésre és az európai értékek bemutatására. Ebből az alkalomból abban a megtiszteltetésben volt részem, hogy A Legjobban Fejlődő Vidéki Európai Célállomásnak jelölt 10 európai úticélnak átnyújthattam a "Kiváló Európai Célállomás” díjat. Ez a kísérleti projekt segíti az európai úticélok Európán kívüli népszerűsítését, és felhívja a figyelmet az európai turizmus sokszínűségére és magas színvonalára. Emlékeztetni szeretnék mindenkit, hogy a Queiró úr által kezdeményezett korábbi parlamenti jelentés pontosan ilyen projektek beindítását szorgalmazta. Szeretném megköszönni az Európai Parlament és legfőképpen Costa úr nagylelkű támogatását ebben a sikeres kezdeményezésben. Nagy megelégedésemre szolgál, hogy a verseny második fordulójára még több ország nevezett be.
<P>
Ezen a ponton azt is elmondhatjuk, hogy az "európai célállomás” honlapja nagy sikert aratott, és szilárd alapot képez további bővítésekre. Jelenleg is folyik az Európa arculatának mint idegenforgalmi úticélnak fejlesztésére irányuló munka, és reméljük, ebben Önök is támogatni fognak.
<P>
Végül engedjék meg hogy hangsúlyozzam, az idegenforgalom fenntarthatóságának erősítése politikánk kulcsfontosságú dimenziója. Meg vagyok győződve arról, hogy az idegenforgalmi szektor minden területébe beépített fenntarthatóság-dimenziók révén megőrizhetjük azt a versenyelőnyt, amely Európát máris a világ legvonzóbb idegenforgalmi úticéljává teszi.
<P>
A Bizottság a múlt hónapban hozta nyilvánosságra új menetrendjét a fenntartható és versenyképes európai idegenforgalomról. A menetrend összetevői válaszolnak a mostani jelentésben és a Parlament korábbi jelentésében levő felhívásokra, és szerintem ezen a téren is további gyümölcsöző együttműködésre számíthatunk.
<P>
Remélem, hogy a menetrendet nem csak az idegenforgalmi iparág főszereplői, de maguk a turisták is alkalmazni fogják, sőt - mivel itt mindannyian elég rutinos utazók vagyunk - még mi is.
<SPEAKER ID="224" NAME="Stavros Arnaoutakis">
a Regionális Fejlesztési Bizottság véleményének előadója. - (EL) Elnök asszony, biztos úr, hölgyeim és uraim! Az idegenforgalmi szektor fontossága különleges jelentőségű. Közvetve vagy közvetlenül 10%-át teszi ki az Európai Unióban létrehozott bruttó hazai terméknek, és az összes munkaerő mintegy 12%-át alkalmazza. Bár ez nem tartozna szigorúan az Európai Unió hatáskörébe, az Unió több olyan rendeletet és intézkedést hozhat, amely pozitívan járulhat hozzá a szektor felfelé irányuló növekedési tendenciájához és fenntartható fejlődéséhez. Ezek közül sok szerepel a jelentésben, és e helyütt hadd ragadjam meg az alkalmat, hogy gratuláljak az előadónak.
<P>
Az idegenforgalommal szembenálló kihívások egységes, EU-szintű politikát tesznek szükségessé: konkrét minőségi és mennyiségi célokkal rendelkező, átfogó és versenyképes intézkedési keretrendszert. Az új tervezési időszakban, a módosított Lisszaboni Stratégia értelmében megállapított célok függvényében az együttműködés és szinergikus kapcsolatok minden szinten - európai, nemzeti, regionális, helyi -szükségesek ahhoz, hogy elősegítsék az idegenforgalmi szektor hozzájárulását e célokhoz. Az idegenforgalmi szektorra közvetve vagy közvetlenül kiható politikák és intézkedések összehangolása is követelmény.
<P>
Hölgyeim és uraim! Szeretném hangsúlyozni, hogy arra a kérdésre, hogy milyen idegenforgalmi ágazatot akarunk az Európai Unióban, már válaszoltunk. Olyan ágazatot akarunk, amely életképes, amely a fenntarthatóság elveivel összhangban fejlődik, színvonalas idegenforgalmi termékeket és szolgáltatásokat nyújt, és nem zár ki senkit. Ha mindannyian, minden szinten ezen munkálkodunk, most lehetségessé válik e cél elérése.
<SPEAKER ID="225" NAME="Marie-Hélène Descamps">
a Kulturális és Oktatási Bizottság véleményének előadója. - (FR) Elnök asszony, biztos úr, hölgyeim és uraim! Az idegenforgalom rendkívül fontos az EU számára. Nyilvánvalóan jelentős hatást gyakorol az európai gazdasági növekedésre és munkahelyteremtésre. Ezeken a dimenziókon túl bátorítja az integrációt, a különböző népek közötti párbeszédet, egymás kultúrájának megismerését, s mindezeken keresztül hozzájárul egyfajta európai polgárság megteremtéséhez. Következésképpen, egy közös idegenforgalmi politika hiányában, az iparággal kapcsolatos kérdéseket - melyek több területet, sokfajta szolgáltatást és szakmát érintenek - európai szinten kell tekintetbe venni.
<P>
A ma elénk terjesztett jelentés ennek a szükségességére mutat rá. Ezért gratulálnom kell az előadónak kiválóan elvégzett munkájához, és konkrétabban ahhoz, hogy támogatta a Kulturális és Oktatási Bizottság által megállapított prioritások egy részét. Európa sokszínűsége és gazdagsága azt jelenti, hogy még mindig egyike a világ legnépszerűbb turistacélpontjainak. Hogy megtarthassuk ezt a pozíciót, újra kell gondolnunk, és a kulturális szempontok jobb figyelembevételével korszerűsítenünk kell politikáinkat. Hasonlóképpen fel kell hívnunk a figyelmet Európa természeti és kulturális örökségének megőrzésére, a hagyományos kultúra támogatására, különös tekintettel az eltűnőben lévő népszerű és művészi kézművesiparra, szakmákra és készségekre, és bátorítani minden kezdeményezést, amely ennek az örökségnek a fejlesztésére és támogatására irányul.
<P>
Ebben az összefüggésben, több más intézkedés mellett, támogatnunk kell az Európai Kulturális Örökség címke létrehozását, amely minden bizonnyal növelni fogja polgártársainkban a közös kulturális térhez és identitáshoz való tartozás érzését. Nagyon fontos az új technológia fejlesztésének ösztönzése, mivel rendkívüli szerepet játszik az idegenforgalmi termékek értékesítésében, a kulturális javak és események népszerűsítésében, az egyes helyszínek megőrzésében és irányításában, és még tovább folytathatnám a sort.
<P>
Végül pedig, minden szinten, az összes idegenforgalmi résztvevővel közösen olyan fenntartható és színvonalas idegenforgalomra kell törekednünk, amely versenyképes, környezetbarát, felelősségteljes, és mindenekfelett mindenki számára elérhető.
<SPEAKER ID="226" NAME="Luís Queiró">
a PPE-DE képviselőcsoport nevében. - (PT) Elnök úr, biztos úr! Helyesen fogalmaz a most megvitatott jelentés - és itt gratulálnom kell az előadónak -, amikor azt taglalja, hogy az idegenforgalmi ágazat számos uniós politika találkozási pontja, amely nagy hatással van a növekedésre, a foglalkoztatásra, valamint a társadalmi és területi kohézióra. Ezért is olyan kulcsfontosságú az idegenforgalom néhány olyan aspektusának figyelembevétele, amelyek a Parlament 2005. szeptember 8-i állásfoglalásának - melyben előadóként szerepeltem - vezérelveiben vannak megfogalmazva.
<P>
Az első ilyen vonatkozás az EU tagállamokba való belépésre jogosító turista vízumkérelmi eljárás egyszerűsítése és összehangolása. Az eljárás költségeit csökkenteni kell, és meg kell könnyíteni az Európai Unióba való belépést harmadik országokból érkező turisták számára. Mindazonáltal úgy érezzük, ha nem is életbevágó, de helyes, hogy fenntartsuk mindazokat a biztonsági szabályokat, amelyekre szükség van a terrorizmus, a szervezett bűnözés és az illegális bevándorlás elleni harchoz. Úgy érezzük továbbá, hogy a statisztikai adatgyűjtés információs rendszerét is korszerűsíteni kell, beleértve a műholdas felderítést, mert csakis a legfrissebb és legmegbízhatóbb adatok alapján tudják az állami hatóságok és az iparág meghozni azokat a kulcsfontosságú stratégiai döntéseket, amelyek lehetővé teszik, hogy Európa megtarthassa jelenlegi vezető pozícióját.
<P>
Egy mások dolgot is szeretnék felhozni egy jóval vitatottabb kérdésben, az idegenforgalmi szálláshelyek minőségi követelményrendszerének lehetséges európai összehangolásával kapcsolatban. A szállodák besorolási gyakorlatának sokféleségét kellene összeegyeztetni az utazók jogainak és elvárásainak védelmével, amikor meghozzák döntésüket. Lehetséges-e egyáltalán az Európai Unióban olyan biztonsági és minőségi minimum követelményrendszert létrehozni, amely garantálja az utazóknak nyújtott információk megbízhatóságát és ellenőrizhetőségét? Persze, hogy ez kívánatos lenne. Azonban úgy érezzük, ezt csak önkéntes alapon lehetne végrehajtani és úgy, hogy minden főszereplőt meghívunk, hogy vegyen részt ebben a munkában. Amennyiben a Bizottság kívánja, ebben meghatározó és vezető szerepet játszhatna.
<P>
Nincs elég idő arra, hogy a jelentés hasonlóan fontos egyéb vonatkozásait is megemlítsem. Ide tartoznának az olyan kérdések, mint a korlátozott mozgásképességgel rendelkező turisták akadálymentesített turizmusa, az utasok jogai, az európai turistacélpontok külföldi népszerűsítése és fenntartható politikák kidolgozása. Mindazonáltal megfelelőképpen demonstráltuk - és hadd zárjam ezzel hozzászólásomat -, hogy az Európai Parlament elvégezte munkáját, és reméljük, hogy a többi állami szervezet a magánszektorral együttműködésben tanúbizonyságot tesz együttműködési szelleméről, és hatékonyan reagál a megújított és fenntartható európai idegenforgalmi politika létrehozásával kapcsolatos kihívásokra.
<SPEAKER ID="227" NAME="Emanuel Jardim Fernandes">
a PSE képviselőcsoport nevében. - (PT) Biztos úr, hölgyeim és uraim! Az Európai Bizottság által javasolt, a Costa jelentésben megvitatott új EU-s idegenforgalmi politika megnyerte teljes támogatásomat. Ez két dolognak köszönhető: a Lisszaboni Stratégia újraindításakor megállapított fő célkitűzéseknek - a versenyképesség növelése, több és jobb munkahely teremtése, fenntartható fejlődés -, valamint a Bizottság által a fenti célok eléréséhez javasolt eszközöknek: bizottsági egyeztetés, a nemzeti hatóságokon belüli egyeztetés, a különböző főszereplők közötti együttműködés, és bizonyos támogató kezdeményezések létrehozása.
<P>
Az előadó, Paolo Costa - akinek gratulálok e színvonalas jelentéshez és ahhoz, hogy kész volt elfogadni a javasolt változtatásokat - felhívta a figyelmet néhány olyan vonatkoztatásra és aggályra, amely a Bizottság közleményéből kimaradt. Egy jövőbeli, korszerűsített EU idegenforgalmi politika lehetőségeit, lehetséges megoldásait tárta fel, amelyek között szerepel, hogy csak néhányat említsek, a vízumkiadási politika, a minőségi követelményrendszerek egységesítése, az átláthatóság javítása, a turista címkék megértése, az átláthatóság javítása, a fogyasztóvédelem, a korlátozott mozgásképességű turisták hozzáférése, az utazók jogainak garantálása, az Európai Unión belüli úticélok népszerűsítése. Tökéletesen helyesnek tartjuk, hogy ezeket a dimenziókat figyelembe kell venni, és megoldásokat kell velük kapcsolatban javasolni.
<P>
Costa úr jelentését esetenként gazdagította és még jobbá tette néhány módosítási javaslat, amelyek közül sokat az én képviselőcsoportom nyújtott be. A Bizottság javaslataiban levő feltételek megerősítése céljából, az előadó javaslatainak hangsúlyozására magam is számos módosítási javaslatot nyújtottam be az olyan kérdések mellett, amelyeket már a Queiro jelentés kapcsán is felvetettem. Ezek között szerepel: a bizonyos természeti vagy földrajzi sajátosságokkal rendelkező, például nehezen megközelíthető területek elérhetősége csökkentett mozgásképességű turisták számára; a megújított EU idegenforgalmi politika fenntarthatósága gazdasági, társadalmi, területi, környezeti és kulturális szempontból; Európa turistacélpontként, illetve vonzó turistacélpontok összességeként való népszerűsítése; az idegenforgalomra közvetlenül vagy közvetve befolyást gyakorló politikák összehangolása; a szektor fő résztvevői - az Európai Bizottság, a tagállamok, a régiók, önkormányzatok és idegenforgalmi szolgáltatók - közötti szorosabb együttműködés; és Európa meglévő pénzügyi eszközeinek jobb kihasználása. Ezért elsősorban képviselőcsoportomat szólítom fel arra, hogy támogassa ezt a jelentést, és kérem a Bizottságot és a Tanácsot, hogy vegye kellőképpen tekintetbe az Európai Parlament javaslatait és ajánlásait.
<SPEAKER ID="228" NAME="Nathalie Griesbeck">
az ALDE képviselőcsoport nevében. - (FR) Elnök asszony, hölgyeim és uraim! Természetes, hogy az idegenforgalom részaránya gazdaságainkban igen jelentős, de egyszersmind európai identitásunk és kohéziós politikánk folyamatos építését is képviseli. Természetesen gyakran hozzájárul a legelszigeteltebb területek tevékenységének fenntartásához is, és gyakran jelenti a legfőbb erőforrást legtávolabbi régióink számára.
<P>
Ez az átfogó jelentés kijelöli azokat a fő pontokat, ahol az EU valódi hozzáadott értéket tud nyújtani ahhoz, hogy ez az erőforrást intelligensen, mindenki számára előnyös módon legyen kihasználva. Legyen előnyös mind az idegenforgalmi iparágban dolgozók, mind maguk a turisták - röviden az európaiak - számára úgy, hogy földrajzi környezetünket és ökorendszereinket is tartósan megőrzi.
<P>
A magam részéről - mivel szerencsémre olyan térségből származom, amelynek három európai szomszédja is van - a határturizmus kérdése különösen érzékenyen érint, és remélem, hogy partnerségeken keresztül ez a fajta turizmus segít majd valódi életteret létrehozni mind az európai polgároknak, mint azoknak, akik az EU belső határain kívül élnek.
<P>
Mindazonáltal, hogy a nem-EU országokból származó turistaforgalom számára még jobban megnyílhassunk, egységes politikát kell bevezetnünk a turistavízumok kiadásával kapcsolatban. Azt is szeretném, ha az EU statisztikai eszközöket és egy ágazatokon átnyúló megközelítést vezetne be a közösségi finanszírozással kapcsolatban, hogy az a jól ismert fellendítő hatást gyakorolhassa az innováció, munkahelyek, jobb kínálat és szolgáltatási minőség terén. Remélem, hogy sikerül bevezetnünk az ökológiai és szociális kritériumokkal összhangban levő európai minőségi címkéket, és - egészen egyszerűen fogalmazva - javítanunk az európai polgárok tájékoztatását és védelmét.
<SPEAKER ID="229" NAME="Mieczysław Edmund Janowski">
az UEN képviselőcsoport nevében. - (PL) Elnök asszony! Amikor Thomas Cook megnyitotta az első utazási irodát 1841-ben, biztosan nem gondolta volna, hogy 166 évvel később az idegenforgalom az európai országok jövedelmének 5%-át fogja jelenteni. Azt is hozzátenném, hogy a többi ágazathoz való kapcsolódásokat is figyelembe véve, az idegenforgalom a GDP 11%-át termeli ki, és mintegy 25 millió munkahelyet hoz létre.
<P>
Ezért szeretném megköszönni Costa úrnak, hogy a gazdaság ilyen dinamikus ágazatáról írt jelentést. Mindannyian tudjuk, hogy az idegenforgalmat közvetlenül nem szabályozzák uniós rendelkezések. Mindazonáltal az Unió koordinációs és népszerűsítő tevékenysége jelentős mértékben járul hozzá Európa vonzó és sokszínű idegenforgalmi célállomásként való bemutatásához. Kihatással van az Unión belüli idegenforgalomra, az Unión kívülről érkező idegenforgalomra, és a harmadik országokba irányuló turistaforgalomra.
<P>
Ezek a kérdések igen jelentőségteljesek az új tagállamok számára, így Lengyelország számára is. Sokan csak most kezdik felfedezni, hogy a volt vasfüggöny milyen vonzó idegenforgalmi célállomásokat takart el. Ebben az összefüggésben a nemzeti, regionális és helyi hatóságok fontos szerepet játszanak a turizmus ösztönzésében. Az idegenforgalom ezenkívül magában foglalja az úgynevezett "zöld turizmust”, ami Európa kulturális örökségét, egészségturizmusát, zarándokútjait, és a természeti szépségekre irányuló ökoturizmust is magában foglalja.
<P>
Örömömre szolgál, hogy a korlátozott mozgásképességű és idősebb turistákat is tekintetbe vettük, bár talán valamivel még több figyelmet szentelhettünk volna nekik. Okosan kell felhasználni a Kohéziós Alapot az infrastruktúra, főként a közlekedés infrastruktúrájának fejlesztési támogatására. Az Európai Regionális Fejlesztési Alapot felhasználhatjuk az IKT fejlesztésének támogatására - beleértve az internetet -, és a legszélesebb értelemben vett idegenforgalom számára előnyös, határokon átnyúló együttműködés elősegítésére. Ezen túlmenően, az Európai Szociális Alapból kellene finanszírozni az ágazat képzési programjait.
<P>
Befejezésül azt szeretném mondani, hogy a minőségi szabványok kulcsfontosságú szerepet játszanak az ágazat sikerében. Senkit nem elégít ki a közepes színvonal. Az a turista, aki elégedetlen a közlekedés vagy a szálláshely színvonalával, vagy az, akinek rossz élménye van egy étteremben, soha nem fog visszatérni ugyanarra a helyszínre. Csak egyszer verhetik át.
<SPEAKER ID="230" NAME="Sepp Kusstatscher">
a Verts/ALE képviselőcsoport nevében. - (DE) Elnök asszony! Szeretnék köszönetet mondani Paolo Costának. Különösen a szociális és ökológiai fenntarthatóságot hangsúlyozó részeket üdvözlöm a jelentésben. Gondosan megőrzött természeti és kulturális tájkép a legjobb mágnes, amely a turistákat egy célország felé vonzza.
<P>
Fontos előfeltétel, hogy a fogadó ország polgárai - más szóval az ott élő és dolgozó emberek - elfogadják az idegenforgalmat, mert az odalátogatók csak így fogják valóban szívesen látott vendégnek érezni magukat. A vendégek elégedettségének garantálásához jól képzett és munkájukkal elégedett idegenforgalmi alkalmazottak kellenek. A mobilitás is az idegenforgalom előfeltétele, és ennek "puha” formái - tömegközlekedés, biciklizés vagy séta - úgy hatnak ösztönzően a növekedésre, hogy közben nem teszik tönkre egy egészséges, és persze fenntartható idegenforgalmi szektor létfontosságú alapjait.
<P>
Ebben a sok mindent átfogó jelentésben van néhány ötlet, amiről nem szeretném, ha csak kegyes szándék lenne. Nagyon remélem, hogy ezeket az ökológiai és szociális elveket átültetik a nemrég bejelentett 21. európai idegenforgalmi menetrendbe is.
<SPEAKER ID="231" NAME="Kyriacos Triantaphyllides">
a GUE/NGL képviselőcsoport nevében. - (EL) Elnök asszony! Az idegenforgalomnak - különösen olyan országokban, mint Ciprus, Spanyolország, Görögország és mások - rendkívüli gazdasági jelentősége van, az Európai Bizottság azonban még sem szól egy szót sem azokról, akik részt vesznek benne.
<P>
Ez az az iparág, amely talán elsőként, bevezette a rugalmas munkaidőt munkavállalói részére, és ahol szinte rutinszerűek a szezonális elbocsátások. Ez az az ágazat, ahol a külföldiek alkalmaztatása két problémát vet fel: az első a kizsákmányolás, a második, hogy a nagy hotelláncok velük zsarolják a helyi munkavállalókat, hogy csökkenthessék a béreket és a juttatásokat.
<P>
Ettől eltekintve az Európai Bizottság egyszerűen megerősíti azt a tényt - anélkül, hogy ehhez érdemben bármiféle megjegyzést fűzne -, hogy a szektor munkahelyteremtésének fő oka a részmunkaidős foglalkoztatás jelentős részaránya és a rugalmas alkalmazási feltételek. A tartós munkahely tehát továbbra is csak vágyálom lehet.
<SPEAKER ID="232" NAME="Etelka Barsi-Pataky" AFFILIATION="PPE-DE">
(HU) Elnök asszony! Az egészségmegőrző turizmusban rejlő lehetőségekre szeretném felhívni a figyelmet. Fontos, hogy az összes rendelkezésre álló programot igénybe vegyük, támogatva ezt az egészségmegőrző turizmust, beleértve a második közösségi egészségügyi cselekvési programot is. Szeretném hangsúlyozni, hogy jobban be kell vonnunk a biztosítási ágazatot az egészségturizmus támogatásába, és közösen meg kell találnunk annak a módját, hogy ezt a finanszírozást hogyan tudjuk határon átnyúló együttműködéssé formálni.
<P>
A kérdés az, hogy képesek leszünk-e ezt a szolgáltatást a közös piac részéve tenni. Itt most olyan szolgáltatásról beszélünk, amely nemcsak a gazdasági növekedésből veszi ki a részét, de az európai polgárokat is hozzásegíti ahhoz, hogy mindenki képes legyen élni az egészségturizmus által nyújtott lehetőségekkel, és ezen belül a közös piac által nyújtott lehetőségekkel. Való igaz, hogy ehhez persze szükség lesz, vagy szükség lenne egy kicsit határozottabb minősítési rendszerre, úgyhogy én nagyon támogatom a kezdeményezését Costa elnök úrnak, amely ebbe az irányba fogalmazott meg bizonyos cselekvéseket. Egyáltalán jót tenne a mi európai turizmusunknak, hogyha a kívülről, harmadik országokból érkezők valóban tudnák azt, hogy mit kapnak a szolgáltatásban, és hogy miért fognak fizetni. Egy szó mint száz, összefoglalva tehát azt gondolom, hogy akkor, amikor beszélünk erről az ágazatról, akkor sokkal többrétűen kell ezt a turizmust tekintenünk, és igenis meg kell vizsgálnunk a közös piac szempontjából is, hogy ez a szolgáltatás mit tud nekünk hozni. Köszönöm szépen.
<SPEAKER ID="233" NAME="Robert Evans" AFFILIATION="PSE">
Elnök asszony! Én is szeretnék gratulálni az előadónak Costa úrnak, a Közlekedési és Idegenforgalmi Bizottság elnökének, aki azzal kezdte beszédét hogy rámutatott, a szerződések megengednek az idegenforgalomra befolyással járó politikákat. Ezért nagyon is helyénvaló, hogy megfontoljuk ezt a kérdést. Hasonlóképpen, Arnaoutakis úr néhány pillanattal ezelőtt emlékeztetett bennünket arra, hogy az EU munkahelyeinek legalább 12 százaléka az idegenforgalomtól függ.
<P>
Az EU manapság sokkal több, mint áruk és tőke közös piaca. Emberek közös piaca is. Az EU polgárai, mint tudjuk, többet utaznak mint valaha, nem utolsósorban turistaként. Sokuknak, talán többségüknek, jók a tapasztalatai, de az idegenforgalom rossz hírét a kisebbség kelti: az a néhány turista, akinek kevésbé kellemesek az élményei.
<P>
Legfőképpen a 24. és 25. bekezdésre hívnám fel kollégáim figyelmét, amelyek felszólítják a fogyasztók szükségleteire odafigyelő szállodákat, hogy hozzanak létre részletes iránymutatásokat. Ezek az iránymutatások tekintetbe kell hogy vegyék a gyerekekkel utazó családok igényeit. Lehet, hogy erre nem minden szálloda tud reagálni, de valóban nagy szükség van arra, hogy amennyire csak lehetséges, az idegenforgalom családbaráttá váljon.
<P>
Hasonlóképpen, az osztályozási rendszer tekintetbe kell hogy vegye az idősek és csökkent mozgásképességű turisták szükségleteit. A Közlekedési Bizottság már érvelt ez ügyben a légitársaságok esetében, és helyes lenne, ha a szállodaipartól is megkövetelnénk azt, hogy ne alkalmazzon hátrányos megkülönböztetést e társadalmi csoport ellen. És arról sem nekik kellene erkölcsi ítéletet hozni, hogy ki számíthat egy párnak, és ki nem.
<P>
A jelentés azt is helyesen szögezi le, és a turisták jogairól és kötelezettségeiről szóló charta létrehozását javasló 48. bekezdésben olvashatjuk, hogy a turisták részéről is elvárható a megfelelő viselkedés és a szállodák valamint az idegenforgalom iparágának tiszteletben tartása.
<P>
Ez egy jó jelentés, egy "jó hír” sztori, amelynek üzenete az, hogy a Parlament praktikus intézkedéseket hoz a fogyasztók érdekében. Remélem, hogy ez az üzenet eléri az európai polgárokat is.
<SPEAKER ID="234" NAME="Alfonso Andria" AFFILIATION="ALDE">
(IT) Elnök asszony, biztos úr, hölgyeim és uraim! Néhány rendkívül érdekes kérdést vett fel Paolo Costa igazán kiváló jelentése.
<P>
Néhány nagyon rövid megjegyzést szeretnék tenni a főként a globalizáció által okozott, alapvető változásokról az igényeket illetően, a harmadik országból érkező turisták egyre növekvő számáról hazáinkban, és a megnövekedett várható életkorról. Mindez azt jelenti, hogy a mai kornak megfelelő európai uniós idegenforgalmi politikát kell létrehoznunk, és felül kell vizsgálnunk az idegenforgalom stratégiai célkitűzéseit.
<P>
Queiró úr rámutatott, hogy szükséges a szálláshelyek osztályokba történő besorolása. Teljesen egyetértek vele, és még azt is hozzátenném, hogy európai minőségi és biztonsági szabványokat kellene bevezetni az idegenforgalmi termékekre is.
<P>
Reagálnunk kell polgáraink - az idegenforgalmi szolgáltatások haszonélvezői és fogyasztói - új elvárásaira. Ebből a szemszögből csak két példát idéznék a Costa jelentésben található sok újszerű ötletből: az "akadálymentesítve” címke, ami a csökkentett mozgásképességű turisták akadálytalan hozzáférését garantálja a címkével ellátott létesítményekben, és a nyugdíjasok európai turistaprogramjai.
<P>
Engedjék meg, hogy egy utolsó megjegyzést tegyek a képzésről: egy speciális végzettséget jelentő minősítést kellene bevezetni a nyugdíjasok és fogyatékkal élők idegenforgalmi ellátásával foglalkozó munkavállalók részére.
<SPEAKER ID="235" NAME="Pedro Guerreiro" AFFILIATION="GUE/NGL">
(PT) Bár elfogadjuk és méltányoljuk a jelentésben szereplő értékek nagy részét, mégis bele kell szólnunk ebbe a vitába hogy hangsúlyozzuk: az idegenforgalmi tevékenységhez és színvonalas idegenforgalomhoz szükség van arra, hogy a szektorban dolgozókat a munkajogot, minőségi munkahelyeket és dolgozói minősítéseket támogató jogrendszer irányítsa. Véleményünk szerint ez - többek között - a megfelelő továbbképzést, a munkahelyi körülmények javítását, a stabil szerződéses megállapodásokat, és a méltányos és méltó bérezési szinteket jelenti.
<P>
Másodszor, hangsúlyoznám, hogy az idegenforgalom hozzájárulhat a területi kohézióhoz, a gazdasági fejlődéshez és a regionális foglalkoztatáshoz, és emiatt ágazatokon átnyúló megközelítést kell alkalmazni az e területre vonatkozó közösségi politikákban és finanszírozásban úgy, hogy a tagállamok intézkedései mellett konkrét közösségi programokat is be kell beindítani. Ezekből a pontokból áll néhány általunk benyújtott javaslat, amelyben reméljük a Parlament támogatását is elnyerjük.
<SPEAKER ID="236" NAME="Bogusław Liberadzki" AFFILIATION="PSE">
(PL) Elnök asszony! Nem gyakran adódik olyan alkalom, hogy itt a Parlamentben az idegenforgalom kérdésével foglalkozzunk, és ezért különösen hálás vagyok Costa úrnak, az előadónak. Szeretnék gratulálni neki a kiváló munkához.
<P>
Véleményem szerint a jelentés legpozitívabb vonása az idegenforgalom fenntarthatóság szempontjából való megközelítése, valamint az európai kohézió és életminőség javításának szükségessége. Az idegenforgalmi szolgáltatásokhoz való akadálytalan hozzáférés fontosságára helyezett hangsúlyt is támogatom.
<P>
A jelentés a vízumpolitikát is megemlíti. Ezt lényegbevágó kérdésnek tartom, és nagy figyelmet kellene szentelnünk a vízumok kiadásának figyelemmel kísérésére, és az új schengeni övezet területén belüli határforgalom működésére. Oroszország és Ukrajna aggodalmát fejezte ki a sofőrök, többek között a buszsofőrök és futárok számára történő vízumkiadással kapcsolatban. Sőt, Barroso úr éppen tegnap fogadta a Nemzetközi Közúti Szállítók Ukrajnai Szövetségének elnökét, aki a Szövetség aggodalmát fejezte ki. Tisztában vagyok a helyzettel, és már egy hónapja Frattini úrhoz továbbítottam a problémát. Egyelőre semmi válasz. Én ezt fontos problémának tartom. Elengedhetetlen, hogy a Parlament és a Bizottság összpontosított figyelemmel kísérje nyomon a vízumpolitika megvalósítását.
<SPEAKER ID="237" NAME="Elnök">
A vitát berekesztem.
<P>
A szavazásra 2007. november 29-én, csütörtökön kerül sor.
<P>
írásbeli nyilatkozatok (142. cikk)
<SPEAKER ID="238" NAME="Alessandro Battilocchio  " AFFILIATION="PSE">
írásban. - (IT) Az Alkotmányszerződést övező patthelyzet az idegenforgalmi ágazatra is pontosan ugyanezt a hatást gyakorolta, ami - a most megvitatásra kerülő megközelítés értelmében - közösségi politikai kérdés kell hogy legyen. Az egyes tagállamok az elmúlt években olyan idegenforgalmi stratégiákat alkalmaztak, amelyek az ágazat általános növekedéséhez vezettek mind a 27 tagállam egyedi társadalmi és gazdasági környezetében. A turisták száma nőtt, beruházások indultak be, nőttek a foglalkoztatási szükségletek, ami egyértelműen pozitív hatással jár a foglalkoztatásra. Ami azonban hiányzik idáig, az a közösségi intézmények világos, átfogó terve. Nő a versengés az egyes országok között, és a világ különböző más részein is gyökeresen új ajánlatokkal állnak elő. Ilyen körülmények között Európának be kell bizonyítania, hogy kiállja a próbát: más szóval, fel kell készülnie a láthatáron tornyosuló súlyos kihívásokra, és legyőznie őket.
<SPEAKER ID="239" NAME="Zita Gurmai  " AFFILIATION="PSE">
írásban. - A globalizáció, a demográfiai változások és a közlekedés fejlődése is jelentősen hozzájárul a turizmus gyors növekedéséhez és jelentős potenciállal rendelkezik a növekedés és a foglalkoztatás tekintetében. Az idegenforgalom jelenleg kb. 4%-kal járul hozzá az EU GDP-jéhez, közvetetten az EU GDP-jének több mint 10%-át képezi, és az összes munkahely mintegy 12%-át teszi ki.
<P>
Az idegenforgalom elősegíti, hogy az emberek jobban megértsék egymást, és előmozdítja az európai identitás kialakulását, a társadalmi, gazdasági és kulturális csoportok közötti kapcsolatokon keresztül ösztönzi a kultúrák közötti párbeszédet is. Az európai idegenforgalmi modell felállítása az Unió számára elsődlegesen fontos, hiszen az idegenforgalmi céloknak a minőséggel, a fenntarthatósággal, a mindenki számára egyenlő eséllyel történő hozzáférhetőséggel kapcsolatos értékeken kell alapulni.
<P>
Aktívan elő kell segíteni a szabályozások egyszerűsítését, az idegenforgalmat érintő politikák összehangolását, a rendelkezésre álló európai pénzügyi eszközök felhasználásának bővítését. Az idegenforgalom fejlesztése fenntarthatóan kell, hogy történjen, azaz tekintettel kell lenni a helyi közösségekre és a környezetvédelemre is. Ehhez az összes regionális és helyi érdekelt bevonásával egy támogató keretre és olyan hatékony struktúrára van szükség, amelyen belül a partnerség és hatékony vezetés könnyebbé válnak. A célok elérése érdekében véghezvitt intézkedéseknél szigorúan szem előtt kell tartani a szubszidiaritás alapelveit, amely meghatározza a felelősségmegosztást az egyes érintett felek között.
<SPEAKER ID="240" NAME="Zita Pleštinská  " AFFILIATION="PPE-DE">
írásban. - (SK) A fenntartható, integrált regionális és helyi fejlődés szempontjából az idegenforgalom jelentős hatást fejt ki az EU-27 gazdasági, szociális és területi kohéziójára. Ezenkívül fontos szerepet játszik a kevésbé fejlett európai térségek foglalkoztatásának növelésében, amivel segít a területi egyenlőtlenségek elsimításában. Ráadásul - bár EU-szinten még nem sikerült következetes, politikákon átnyúló idegenforgalmi megközelítést létrehozni -, nem engedhetjük, hogy Európa elveszítse az ágazatban való részarányát.
<P>
A tagállamokkal és regionális tanácsokkal együttműködve a Bizottságnak ösztönöznie és anyagilag is támogatnia kellene az idegenforgalom új fajtáit, mint az ökoturizmust, a mezőgazdasági turizmust, a szociális- és egészségturizmust. Ezt a régiók fenntartható fejlődésére szolgáló eszköznek tekintem, amely hangsúlyt fektet a természeti és kulturális örökség védelmére és annak megőrzésére a jövő generációi számára.
<P>
Az idegenforgalmat jobban kellene támogatni tájékoztatási kampányok útján is. A kis- és közepes nagyságú vállalkozások, különösen az újonnan beinduló idegenforgalmi vállalkozások, az új idegenforgalmi termékeket kínáló, vagy új helyszíneken, új idegenforgalmi térségekben gazdasági aktivitást beindító vállalkozások tájékozódását meg kellene könnyíteni, és lehetővé kellene tenni számukra, hogy a strukturális alapokon keresztül kihasználhassák az európai finanszírozási programokat
<P>
Szeretném hangsúlyozni a már megvalósult idegenforgalmi projektekből szerzett tapasztalatok cseréjének szükségességét, amelyek segítségével tanulni lehet a sikertelen projektek során elkövetett hibás megközelítésekből, és el lehet kerülni a hasonló hibákat más európai térségekben.
<SPEAKER ID="241" NAME="Richard Seeber  " AFFILIATION="PPE-DE">
írásban. - (DE) Az utóbbi évek fejleményei azt bizonyították, hogy - csak úgy, mint bármely más gazdasági ágazatot - az európai idegenforgalmat is erősen befolyásolják a tágabb globális feltételek.
<P>
E kihívások sikeres megoldásához elengedhetetlen a nemzeti politikák intenzív összehangolása. Tökéletesen összhangban a szubszidiaritás elvével, a tagállamoknak ki kell használni az EU-szinten rendelkezésre álló lehetőségeket saját meglévő nemzeti politikáik gyarapítására. Ily módon, az összehangolás révén, az EU hatékonyan járulhat hozzá az idegenforgalmi ágazatban burjánzó bürokratizmus visszaszorításához, és az ágazat előtt lévő akadályok elmozdításához. Az legyen a célunk, hogy a rendelkezésre álló erőforrások hatékony felhasználásával és a szinergikus kapcsolatok kialakítására rendelkezésre álló lehetőségek kihasználásával fellendítsük az EU globális versenyképességét, és több munkahelyet teremtsünk.
<P>
E kontextusban fontos lépés lenne a vízumeljárások egyszerűsítése, és a turistavízum kiadásával kapcsolatos költségek csökkentése Európa-szerte.
<P>
Szeretném sürgetni, hogy az EU a szálláshelyeket illetően egységes minőségi szabványokat vezessen be egész Európában, amivel fokozhatnánk az átláthatóságot, és egyszersmind megerősíthetnék a fogyasztók jogait. Ez azonban semmiképpen nem vezethet a nemzeti szabványok felhígulásához, inkább a fogyasztóknak küldött fontos jelzés lenne. Az EU-nak ki kell használnia a meglévő lehetőségeket a tagállamok aktív támogatására ebben a kontextusban, anélkül azonban, hogy megkérdőjelezné az egyes nemzetek meglévő hatásköreit.
