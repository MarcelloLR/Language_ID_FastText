<CHAPTER ID="028">
Kényszerített prostitúció és emberkereskedelem, különösen a nők szexuális kizsákmányolás céljából való kereskedelme (vita)
<SPEAKER ID="286" NAME="Elnök">
A következő pont Anna Záborskának a Nőjogi és Esélyegyenlőségi Bizottság nevében a Bizottsághoz intézett, a kényszerített prostitúcióról és emberkereskedelemről, különösen a nők szexuális kizsákmányolás céljából való kereskedelméről szóló szóbeli kérdésének - B6-0160/2008) a vitája.
<SPEAKER ID="287" NAME="Corien Wortmann-Kool" LANGUAGE="NL">
Elnök asszony, biztos úr, a Nőjogi és Esélyegyenlőségi Bizottság a szóbeli kérdésekkel szeretné még egyszer ráirányítani a figyelmet az Európai Unióban zajló nőket érintő emberkereskedelem és kényszerített prostitúció hatalmas problémájára. Nem ismerjük a pontos számokat, de a hozzávetőleges becslés szerint évente több százezer lányt és nőt adnak el a bűnöző csoportok, és ezeket a nőket prostitúcióra kényszerítik a tagállamainkban. Ez egy megalázó téma, és sajnos az Európai Unió és a tagállamok erőfeszítései alig járnak eredménnyel.
<P>
Köztudott tény, hogy a nagyszabású rendezvények, például a nagyobb labdarúgó-bajnokságok vonzzák az ilyen lealacsonyító tevékenységekben érdekelt bűnöző csoportokat. Ezért a Nőjogi és Esélyegyenlőségi Bizottság 2006. március 8-án, a nemzetközi nőnapon elindított egy kampányt, hogy felhívja a nagyközönség figyelmét arra, meg kell előznünk a nőket érintő emberkereskedelmet és kényszerített prostitúciót, illetve harcolnunk kell ellene a 2006-os labdarúgó világbajnokság alatt. A Piros lapot a kényszerített prostitúciónak kampány hatalmas sikeresnek bizonyult, és felhívta nemcsak a nézők és drukkerek, hanem az egész társadalom figyelmét arra, hogy tevékenyen kell harcolnunk a nőket érintő emberkereskedelem és kényszerített prostitúció ellen. Mindazonáltal az Európai Unió és a tagállamok hozzáállása továbbra is elkeserítő. Ezért szeretnénk még egyszer felhozni a kérdést, és egyértelművé tenni a nézők és a társadalom számára ebben a hónapban a 2008-as futball Európa-bajnokság közben, hogy a nők és lányok elleni erőszak ilyen formája elfogadhatatlan.
<P>
A Bizottság és a Tanács 2005-ben elfogadott egy részletes cselekvési tervet a nőket érintő emberkereskedelem megelőzését és az ellene való fellépést támogató legjobb gyakorlatok, szabványok és eljárások megosztásáról. Fontos, hogy a tagállamok valóban végrehajtsák ezt a cselekvési tervet. Az egyik kérdésünk is erre irányul. Végül is összehangolt politikára van szükség a kapcsolódó területeken is, például a nemek szerinti megelőzési stratégiák terén, az olyan országokban is, ahonnan ezek a nők és lányok érkeznek. Emellett fel kell hívnunk a közvélemény figyelmét a kérdésre, és értékelnünk kell a fellépés hatékonyságát. Válaszolna tehát a Bizottság a következő kérdésekre?
<P>
Végrehajtották a nők szexuális kizsákmányolás céljából való kereskedelmével kapcsolatos cselekvési tervet, ha igen, milyen eredménnyel, és milyen hatékonysággal? Milyen konkrét intézkedésekről számoltak be a tagállamok a szexuális kizsákmányolás céljából történő emberkereskedelem elleni harcban? Milyen mértékben ültették át és hajtották végre a tagállamok a 2004/81/EK irányelvet, és ha ez nem történt meg, a Bizottság milyen lépéseket tett? Elkészült az a prostitúcióval kapcsolatos jogszabályok és a nők és lányok szexuális kizsákmányolás céljából való kereskedelmének elterjedtsége közötti kapcsolatról szóló tanulmány, amelyet az Európai Parlament Nőjogi és Esélyegyenlőségi Bizottsága 2006 januárja óta kér? Bemutatná-e a Bizottság, hogy szeretné-e és hogyan szeretné bátorítani a tagállamokat arra, használják és fejlesszék tovább a határon átnyúló rendőri együttműködést az emberkereskedelem és a kényszerített prostitúció elleni harcban? Hogyan tudja támogatni a Bizottság a Nőjogi és Esélyegyenlőségi Bizottság Piros lapot a kényszerített prostitúciónak kampányát? Készen áll az illetékes biztos arra, hogy levelet küldjön Ausztria és Svájc kormányának, amelyben felhívja őket a nőket érintő emberkereskedelem és kényszerített prostitúció elleni harcra és valamint a Piros lap kampányunk támogatására a közelgő, 2008-as futball Európa-bajnokság alatt?
<P>
Elnök asszony, köztudott, hogy a futballbajnokságok milyen szórakoztatók a nézőknek és a drukkereknek egyaránt, azonban az említett a probléma továbbra is fennáll, és a bajnokság kevésbé fényes oldalát alkotja, foglalkoznunk kell vele, figyelmet kell fordítanunk rá, és ehhez nem a szavak nem elegendők. Idézhetném a jól ismert holland futballnótát: "geen woorden maar daden” [a tettek többet mondanak a szavaknál]. Remélem a biztos úr is támogatni szeretné ezt.
<SPEAKER ID="288" NAME="László Kovács">
a Bizottság tagja. - Elnök asszony, bár a téma nem tartozik a hatáskörömbe, megtisztelőnek érzem, hogy helyettesíthetem kollégámat és jó barátomat, Jacques Barrot-t, és részt vehetek a vitában, mert meg vagyok győződve arról, hogy ez nagyon fontos kérdés.
<P>
Szeretném biztosítani önöket, hogy a Bizottság teljes szívvel támogatja az emberkereskedelem elleni harcot, hiszen az emberkereskedelem az emberi jogok brutális megsértése és súlyos bűncselekmény, továbbá a Bizottság elkötelezett a kényszerített prostitúció elleni harcban is.
<P>
A nagyon is lényeges kérdések közül, amelyek a teljes, összetett problémát lefedik, az 1. kérdéssel szeretném kezdeni. Az EU legjobb gyakorlatokról, szabványokról és eljárásokról szóló, a Tanács által 2005-ben elindított cselekvési terve számos ambiciózus intézkedést tartalmaz az emberkereskedelem elleni küzdelem érdekében. A tagállamok által szolgáltatott információk alapján azonban az a benyomásunk, hogy bár sikerült bizonyos eredményeket felmutatni, a helyzet nem kielégítő sem a büntetőjogi eljárások, sem az áldozatok támogatása szempontjából, amely különös jelentőséggel bíró kérdés.
<P>
A Bizottság az év végére elkészíti a végrehajtásról szóló jelentését. Ez a helyzetfelmérés lehetne az alapja annak, hogy eldöntsük, milyen lépéseket kell tenni a közeljövőben és milyen formában.
<P>
2. kérdés: az emberkereskedelem áldozatainak védelme emberi jogi kötelesség. Ezenfelül elengedhetetlen feltétele az emberkereskedők sikeres bíróság elé állításának is, hiszen az áldozatok tanúvallomása szükséges a bűnösség megállapításához. A 2004/81/EK irányelv ezt az elvet követi, amikor gondolkodási időt ad, amely alatt az áldozat felépülhet és kikerülhet az emberkereskedő hatása alól, valamint tartózkodási engedélyt ad az áldozatoknak.
<P>
A fenti irányelv hatálya alá tartozó összes tagállam hivatalos úton értesítette a Bizottságot a jogi eszköz átültetéséről, kivéve Spanyolországot és Luxemburgot. A Bizottság úgy döntött, hogy ennek a két tagállamnak az ügyében az Európai Bírósághoz fordul.
<P>
Az irányelv tényleges átültetésének és végrehajtásának kérdését illetően a Bizottság 2007 januárjában vizsgálatot indított, amelynek célja tíz, a menedékjoggal és bevándorlással kapcsolatos irányelv, köztük a szóban forgó irányelv, nemzeti jogba való átültetésének értékelése.
<P>
A tanulmány végleges eredménye nemsokára a Bizottság rendelkezésére áll, és ezen alapul majd a terület közösségi joganyagának módszeres áttekintése az EK-Szerződés 226. cikkével összhangban.
<P>
3. kérdés: a Bizottság egy másik vizsgálatot is indított, amely a tagállamok emberkereskedelemmel kapcsolatos helyzetét és jogszabályait értékeli. A tanulmány eredményét várhatóan 2009 februárjában kapjuk meg.
<P>
4. kérdés: a kényszerített prostitúció és az emberkereskedelem az alapvető jogok megsértése és a szervezett bűnözés egyik formája. A bűnöző hálózatok elleni küzdelem szükségszerűen nemzetközi jellegű. A tagállamok rendőri erői közötti határon átnyúló együttműködés kitüntetett csatornája az Europol. Továbbá az emberkereskedelem elleni harc az egyik prioritást élvező terület a Bűnmegelőzés és bűnözés elleni küzdelem pénzügyi programban, amely a bűnüldöző szervek és a nem kormányzati szervezetek nemzetközi együttműködési projektjeit támogatja.
<P>
Végül az 5. kérdés. A Piros lapot a kényszerített prostitúciónak kampány a 2006-os futball világbajnokság idején sikeresen felhívta a figyelmet a szexuális kizsákmányolás céljából való emberkereskedelemre. Bár a Németországban végzett felmérés szerint nem igazolódtak be a félelmek, és 2006-ban nem fokozódott a szexuális kizsákmányolás és emberkereskedelem, üdvözlünk minden olyan kezdeményezést, amely felhívja a közvélemény figyelmét, tájékoztatja a nagyközönséget, és ezáltal segít megelőzni a hasonló kegyetlen bűncselekményeket, és támogatja az áldozatokat.
<SPEAKER ID="289" NAME="Manolis Mavrommatis" LANGUAGE="EL">
Elnök asszony, biztos úr, hölgyeim és uraim! Most szombaton kezdődik a futball Európa-bajnokság Ausztriában és Svájcban. A világbajnokság után ez a második legnagyobb sportesemény. A felmérések szerint körülbelül 2,5 millió sportrajongó vesz majd részt a meccseken egész Európából. A felmérések szerint azonban - ahogy az ilyen nagyszabású rendezvények esetében mindig - most is rengeteg, a becslések szerint 25 000 nő utazik a világ minden tájáról azokba a városokban, ahol a meccseket rendezik, sajnos nem csupán azért, hogy drukkoljanak, hanem mert prostitúcióra kényszerítik őket. Biztos vagyok benne, hogy a nemzetközi közösség, és különösen az EU és az Európai Parlament nem figyelheti érzéketlenül ezt a jelenséget.
<P>
Elnök asszony, biztos úr, ahogy hallhattuk, az Európai Parlament beavatkozása egy hasonló esetben, a világbajnokság esetében Németországban 2006-ban pozitív eredménnyel zárult. Akkor a prostitúcióra kényszerített nők száma a jelentések szerint 40 000 és 60 000 között mozgott. Ezért érdemes lenne megint cselekednünk, ahogy 2006-ban tettük Wortmann-Kool asszony szóbeli kérdése eredményeképpen. Azt javaslom, hogy az Európai Parlament elnöke és az illetékes biztos küldjön egy hasonló levelet, mint amelyet Frattini úr küldött Angela Merkel asszonynak 2006-ban. A levelet az UEFA-nak és a szervező bizottságnak kellene címezni, megfogalmazva benne az aggodalmunkat, mivel fennáll a veszélye annak, hogy a sportesemény ellenőrizhetetlen szórakozássá fajul, amelyben a nők az áldozatok.
<P>
Biztos úr, hölgyeim és uraim, biztos vagyok benne, hogy ha egyesült erővel felhívjuk a figyelmet az üzenetünkre, elkerülhetünk olyan eseményeket, amelyekre sem mi, sem a társadalom nem lehet büszke, hiszen lehetővé teszik az emberi szenvedés kihasználását.
<SPEAKER ID="290" NAME="Lissy Gröner">
a PSE képviselőcsoport nevében. - (DE) Elnök asszony, néhány nappal a futball Európa-bajnokság kezdete előtt a Nőjogi és Esélyegyenlőségi Bizottság, és reményeim szerint az egész Európai Parlament, ismét piros lapot ad a kényszerített prostitúciónak. Minden évben világszerte 800 000 nő válik az emberkereskedelem áldozatává szexuális kizsákmányolás céljából. Napjainkban ez az emberi jogok egyik legsúlyosabb megsértése, és még a nagyobb sporteseményeken is jelen van. A gyors szex a futballmeccsek helyszínének környékén szintén a rabszolgaságnak e modern formájához tartozik.
<P>
Két éve, a Németországban zajló futball-világbajnokság idején széleskörű vitát nyitottunk itt a Parlamentben, és elindítottunk egy kampányt, hogy megelőzzük a kényszerített prostitúció előretörését, amelyet a szakértők jósoltak, valamint annak járulékos hátrányos következményeit. A drukkerek és a jól tájékozott közvélemény támogatásának köszönhetően a megelőzés sikeres volt. Ezután azonban a téma ismét kikerült a látókörünkből.
<P>
Jogi kezdeményezéseket vezettünk be, és a németországi kampány tapasztalataival, valamint a nők szervezeteinek odaadó támogatásával áldozatvédelmi intézkedéseket hoztunk, és bemutattuk ezeknek az általában Közép- és Kelet-Európából származó nőknek a nehéz helyzetét. A nők szorult helyzetben vannak egyrészről mint bűnözők, hiszen nincs tartózkodási engedélyük, másrészről mint áldozatok, hiszen könyörtelenül kihasználják őket az emberkereskedők.
<P>
Egy lépést tettünk előre az áldozatvédelmi intézkedések, a határon átnyúló együttműködés és a tartózkodási engedélyek jogszerű kiadása révén. Most az ausztriai és svájci meccseket szeretnénk felhasználni arra, hogy a témára irányítsuk a figyelmet. Németországban a szocialista igazságügyi miniszter bejelentette, hogy szigorúan megbírságolják a kényszerített prostitúciót igénybe vevő ügyfeleket is.
<P>
Azonban továbbra is sok kiskapu létezik, és a Parlamentnek biztosítania kell ezek eltűntetését. Ehhez szeretném a Bizottság támogatását kérni.
<SPEAKER ID="291" NAME="Siiri Oviir">
az ALDE képviselőcsoport nevében. - (ET) Biztos úr, hölgyeim és uraim, úgy tűnik, szimbolikus jelentőséggel bír, hogy fényérzékeny témákról beszélünk egy sötét éjszakán. Minden évben nők ezreit zsákmányolják ki az európai szexiparban. Az iparág gyorsan növekszik, új technológiával, bűnözéssel, kábítószerekkel és nagy pénzekkel, bár a természete egy szóval összefoglalható: erőszak.
<P>
Köztudott, hogy a legtöbb nőt a rossz szociális helyzet, elsősorban a szegénység és a munkanélküliség taszítja a szexkereskedelembe. A legtöbb prostituált pontosan azokról a területekről származik, ahol magasabb a munkanélküliség, és ez az Európai Unió esetében a szegényebb kelet-európai országokat jelenti. Ez is mutatja, hogy az Európai Uniónak és az egyes tagállamoknak elsősorban a veszélyeztetett csoportok nőtagjainak szakképzését kell javítaniuk, és munkaerő-piaci intézkedéseket kell hozniuk ebből a célból.
<P>
A prostitúcióval foglalkozó figyelemfelhívó kampányok, mint például a Piros lapot a kényszerített prostitúciónak kampány, kétségkívül fontosak, és bizonyos ideig befolyásolják a közvélekedést a kérdéssel kapcsolatban. Szerintem azonban a kényszerített prostitúciónak és a nők szexuális célú kereskedelmi kizsákmányolásának folyamatosan a társadalom és a közvélemény figyelmének középpontjában kellene állnia. Úgy vélem, hogy a megelőző intézkedések meglehetősen gyakran hatékonyabbak és olcsóbbak a gazdaság számára, mint a probléma következményeinek folyamatos kezelése.
<P>
A megelőző intézkedések mellett fontos javítanunk a tagállamok közötti rendőrségi együttműködés hatékonyságát is, különösen a schengeni térségben. Felhívom a Bizottságot és az itt képviselt politikai pártokat, hogy legyenek eltökéltek, segítsenek abban, hogy a prostitúciót a múltba száműzzük, és támogassák a szexuális szolgáltatások kereskedelmének betiltását a saját tagállamukban. A kereslet befagyasztása is hozzájárul a végső célunk eléréséhez. Végül ki kell emelnünk, hogy az egész Európai Unióban a zéró tolerancia politikáját kell alkalmazni a prostitúcióval és az emberkereskedelemmel kapcsolatban. Döntenünk és cselekednünk kell.
<SPEAKER ID="292" NAME="Hiltrud Breyer">
a Verts/ALE képviselőcsoport nevében. - (DE) Elnök asszony, tudjuk, hogy a nők szexuális kizsákmányolás céljából való kereskedelmét tiltanunk kell, és harcolnunk kell ellene az egész világon. Ez botrányos jelenség, amely nem méltó az értékek és emberi jogok Európájához. Azt is tudjuk, hogy a nőket érintő emberkereskedelem nem áll meg többé az országhatároknál. Ezért európai és nemzetközi megoldásra van szükségünk, amelynek messze túl kell nyúlnia a határőrzésen és a probléma elfojtásán.
<P>
Elvileg jó jel, hogy ez a téma immár több mint tíz éve napirenden van, azonban túlságosan egyoldalúan a határőrzésre összpontosítunk, és elhanyagoljuk a megelőzést és az áldozatok védelmét. A probléma nem szűnt meg. Egyre több ember - nő és lány - válik szexuális kizsákmányolás áldozatává, bár, ahogy Gröner asszony említette, a félelmek ellenére nem volt jele a probléma súlyosbodásának a 2006-os világbajnokság idején. Azzal is tisztában vagyunk azonban, hogy magas a nem jelentett esetek száma. Túl kevés a rajtaütés az emberkereskedőkkel szemben, és túl kevés az eljárás a gátlástalan bűnözők ellen. Ezt az Európai Bizottság is megerősítette egy a Parlamentben általam feltett kérdésre válaszolva.
<P>
Az áldozatvédelem fejlesztésére összpontosítunk nem csupán Németországban, hanem egész Európában. Ebből a szempontból sajnálatosnak tartom, hogy a Bizottság láthatólag csak hangzatos szavakat tud ismételgetni, és nem igazán tesz semmit a helyzet javítása érdekében. Nem világos, hogy a Bizottság hogyan lép fel az embercsempészet áldozatainak védelméről szóló irányelv tagállamokban való végrehajtása érdekében, és az irányelv végrehajtását sem ellenőrzi. Sajnálatosnak tartom, hogy a Parlamentben feltett, az embercsempészet áldozatainak védelméről szóló irányelv németországi végrehajtásáról szóló második kérdésemre adott válaszként a Bizottság csak egy tanulmányra mutogat.
<P>
Felkérném a Bizottságot, hogy egyértelműen nyilatkozzon arról, az irányelvet megfelelően hajtották-e végre, és nem csupán Németországban, hanem a többi uniós tagállamban is. Nem lehet igaz, hogy a Bizottság nem tudja, a saját jogszabályait megfelelően végrehajtják-e. Ez az alkalmatlanság jele volna.
<P>
A migrációval kapcsolatban nem csak azt kell megvizsgálnunk, hogyan követik egymást a családtagok, hanem a nők legális migrációjának a lehetőségeit is, hogy a nőknek ne kelljen embercsempészekre bízniuk a sorsukat.
<SPEAKER ID="293" NAME="Eva-Britt Svensson">
a GUE/NGL képviselőcsoport nevében. - (SV) Elnök asszony, nők és gyermekek százezreit szállítják az EU-ba áruként. Kizsákmányolják őket szexuálisan, kegyetlenül bánnak velük, fenyegetik és felhasználják őket, és megfosztják őket az emberi méltóságuktól. Milyen bűnt követtek el, hogy ilyen körülmények közötti életre lettek ítélve? A bűnük valójában a szegénység, a szociális jogok hiánya, és az a tény, hogy egyes férfiak szerint a pénz feljogosítja őket arra, hogy a nőket és a gyermekeket tárgyként kezeljék. A fiatal lányokat általában munkalehetőségről és jó keresetről szóló hamis ígéretekkel csábítják el, és aztán kezdődik a rémálom.
<P>
Az EU és a tagállamok szégyenére ez a kereskedelem továbbra is folytatódhat, sőt erősödhet. Senki sem védekezhet azzal, hogy "nem tudtunk róla”. Tudunk róla, de túl keveset teszünk ellene. Ezért választ kell kapnunk a biztos úrtól a Piros lapot a kényszerített prostitúciónak kampánnyal kapcsolatos kérdésünkre.
<P>
Fenntartom, hogy a szexrabszolgák kereskedelme a terrorizmus egyik formája. Az EU és a tagállamok különösen hatékonynak bizonyultak abban, hogy többé-kevésbé jó intézkedéseket hozzanak a terrorizmus elleni harcban. A terrorizmusnak ez a formája azonban, amely a nőket és a gyermekeket bántja, nem kap ugyanolyan figyelmet sem az EU-tól, sem a tagállamoktól.
<P>
Azt is fel kell ismernünk, hogy egyre több férfi vesz részt ebben a tragikus kereskedelemben. Nem elég, ha a férfiak maguk nem vásárolnak szexuális szolgáltatásokat. Más férfiaknak is meg kell mutatniuk, hogy nem elfogadható a nők testének megvásárlása. A férfiaknak kell tenniük azért, hogy csökkenjen a kereslet, és ennek következtében a nők testének kereskedelme is. Amíg van kereslet és jó nyereséggel kecsegtető piac, a kereskedelem folytatódni fog. Megismétlem: a nők nem eladók. Véget kell vetnünk ennek.
<SPEAKER ID="294" NAME="Ivo Belet" AFFILIATION="PPE-DE">
(NL) Elnök asszony, biztos úr, hölgyeim és uraim! A hivatásos labdarúgás jövőjéről szóló állásfoglalásban, amelyet tavaly fogadtunk el ezekben a széksorokban, kifejezetten felhívtuk a Tanácsot, hogy hozzon intézkedéseket a hivatásos labdarúgást érintő bűnöző tevékenységek, például a kényszerített prostitúció ellen. Szó szerint ezt mondtuk a szövegben. Csak, hogy egyértelmű legyen: nem a labdarúgással foglalkozó hatóságok hibája, hogy ilyen jelenségek előfordulnak a nagyobb tornák alkalmával. Ez szinte minden nagyszabású nemzetközi eseményre jellemző. A sport világának azonban minden oka megvan arra, hogy hatékonyan és átfogóan kezelje ezt a problémát, hiszen, hölgyeim és uraim, nem sok értelme van annak, hogy a stadionokban a tisztességes játék mellett szólaljunk fel, és azért dolgozzunk, és az állomásokon a rasszizmus ellen szólaljunk fel, és ellene harcoljunk, ha eltűrjük a stadionokban és a környékükön a rabszolgaság ilyen megnyilvánulásait. A Piros lapot a kényszerített prostitúciónak kampány kiválóan működött a németországi 2006-os labdarúgó világbajnokság alatt. Körülbelül ezer helyi és regionális csoport és egyesület vett részt ebben a megelőzési kampányban, és egyértelmű volt az embercsempészekre és más bűnöző csoportokra gyakorolt elrettentő hatása. Az eredmény az volt, ahogy arra a biztos úr is utalt, hogy a 2006-os németországi labdarúgó világbajnokság alatt csak néhány tucat, kényszerített prostitúcióval kapcsolatos eset fordult elő, és ezek általában nem álltak közvetlen kapcsolatban a bajnoksággal.
<P>
Egyértelmű tehát, hogy a figyelemfelkeltő és megelőzési kampányok működnek. A kampányok nagyon hatékonyak, ezért újra használnunk kell ezt az eszközt, többek között a héten kezdődő Európa-bajnokságon is. Ezért mi is szorgalmazzuk, biztos úr, hogy az Európai Bizottság küldjön levelet az érintett kormányoknak - Ausztria és Svájc kormányának-, ahogy azt Wortmann-Kool asszony is helyesen javasolta. Megismétlem a kérdésünket. Eleget tud tenni a kérésünknek, és meg tudja itt és most erősíteni, hogy támogatja majd ezt a kezdeményezést?
<P>
Volna még egy megjegyzésem: a megelőzés önmagában nem elegendő. A tagállamok 2005-ben megállapodtak, hogy megelőzik az embercsempészetet és harcolnak ellene, azonban nemzeti szinten a biztos úr által említett cselekvési tervet nem hajtják végre. Elérkezett tehát az idő, hogy emlékeztessük a hatóságokat a cselekvési tervre. Két évvel ezelőtt az akkori biztos, Frattini úr azt mondta, hogy meg kell erősíteni az Europol és az Eurojust szerepét ebben a kérdésben, és a Parlament is kifejezetten ezt kérte az állásfoglalásában. Így bízunk abban, biztos úr, hogy a bajnokság fényében a Bizottság és a Tanács a korábbinál nagyobb erőfeszítéseket tesz majd azért, hogy megtartsa az ígéreteit.
<SPEAKER ID="295" NAME="Christa Prets" AFFILIATION="PSE">
(DE) Elnök asszony, biztos úr, az embercsempészet, ahogy hallhattuk, az emberiség, különösen a nők elleni bűncselekmény, a rabszolgaság új formája, és igencsak fejlett, jövedelmező üzletág, amely évente 44 milliárd euró forgalmat bonyolít az EBESZ szerint. Érdemes részletesebben megvitatnunk a kérdést, és kiemelnünk a különböző oldalait.
<P>
Ma a nők kereskedelmének és a kényszerített prostitúciónak a 2006-os németországi világbajnokság alatt folytatott kampány utáni helyzetével foglalkozunk. Készítettem már egy jelentést itt a Parlamentben, amely a kényszerített prostitúció kérdésével foglalkozott, és amelyben különböző intézkedések megtételét kértük a Bizottságtól. A cselekvési terv erre válaszként készült el. Ma már több alkalommal rákérdeztek a cselekvési terv végrehajtására, és szeretném hangsúlyozni, hogy a végrehajtásba beletartoznak az áldozatoknak kibocsátott tartózkodási engedélyek, és a rendőrakadémiákon, a társadalomtudományokkal foglalkozó intézetekben és más hasonló intézményekben folytatott képzési programok is. Továbbá beletartozik a származási országokban folyó oktatás, és a nők és fiatal férfiak helyi képzési lehetőségei is. A fiatal férfiak is egyre inkább érintettek a kérdésben.
<P>
Október 18-a az EU embercsempészet elleni napja, amelyről először a múlt évben emlékeztünk meg. Más szempontból még mindig nem látom a kampány jeleit. A téma iránti érdeklődés is lanyhult a Piros lap kampány és a világbajnokság óta. Új lendületet kell adnunk a kampánynak. Ez nem a prostitúció tilalmáról vagy a prostituáltak hátrányos megkülönböztetéséről szól. Éppen ellenkezőleg. A figyelemfelkeltésről szól, a megbélyegzés elkerüléséről, és szociális hálózat kiépítéséről annak érdekében, hogy a prostituáltakat is megvédjük a saját foglalkozásukban.
<P>
A kényszerített prostitúció miatti bíróság elé állítás rendkívül fontos. Az Ausztriában és Svájcban rendezett labdarúgó Európa-bajnokság lehetőséget nyújt, hogy felhívjuk erre a figyelmet. Garantálhatom, hogy az osztrák hatóságok megteszik a megfelelő intézkedéseket, örömmel hívnak meg mindenkit egy nagyszerű Európa-bajnokságra, és bíznak a tisztességes játékban és a tisztességes szexben.
<SPEAKER ID="296" NAME="Milan Horáček" AFFILIATION="Verts/ALE">
(DE) Elnök asszony, sokan örülnek a 2008 júniusában rendezett labdarúgó Európa-bajnokságnak. Nem szabad azonban elfelejtenünk, hogy a meccsek mellett egyre növekszik az embercsempészet, a nőket érintő kényszerített prostitúció és a gyermekek bántalmazása, és az embercsempészek által elkövetett bűncselekmények minden határt átlépnek.
<P>
A meccseket Ausztriában és Svájcban rendezik, és a szomszédos közép-európai országok tranzitországként betöltött szerepe is egyre erősödik ennek a kiemelkedően jövedelmező bűnöző iparágnak köszönhetően. Az EU feladata, hogy jobban szervezze meg és hangolja össze a megelőző intézkedéseket, valamit a határon átnyúló ellenőrzéseket és végrehajtást. Javítani kell a közös nyomozás európai mechanizmusait. Minden tagállamot felhívunk, hogy hatékonyabban védje az áldozatokat, és éljen az eszközök adta lehetőségekkel. Csak így tudjuk megszorongatni az elkövetőket, és csak így adhatunk nekik piros lapot.
<SPEAKER ID="297" NAME="Ilda Figueiredo" AFFILIATION="GUE/NGL">
(PT) Rendkívül fontos, hogy felhasználjuk a 2008-as Európa-bajnokságot a nagyközönség figyelmének ismételt felhívására arra, hogy a prostitúció és a nők jól jövedelmező kereskedelme szexuális kizsákmányolás céljából elfogadhatatlan, hiszen azok a nők, lányok és gyermekek elleni erőszak formái.
<P>
Ezért életbevágó, hogy intézkedéseket tegyünk az embercsempészet elleni hatékony fellépés érdekében, és egyúttal a különböző tagállamokban az ilyen helyzetek áldozatainak védelme érdekében, az elvégzett lépések eredményeiről szóló információk alapján.
<P>
Nem szabad azonban szem elől tévesztenünk a súlyosbodó egyenlőtlenségeket, a bizonytalan és rosszul fizetett munkát és a szegénységet, amely nők és fiatal lányok ezreit taszítja a prostitúcióba, és megkönnyíti az embercsempészek életét. Mindez felvet egy következő kérdést is: mit tesznek az EU vezetői azért, hogy megszüntessék azokat az okokat, amelyek több százezer nő és fiatal emberi jogainak súlyos megsértéséhez vezetnek; mit tesznek, hogy megszüntessék a rabszolgaság ezen új formáit?
<SPEAKER ID="298" NAME="Emine Bozkurt" AFFILIATION="PSE">
(NL) Elnök asszony, a 2006-os világbajnokság alatt felhívtuk a figyelmet egy segélyvonalra a nőkkel való kereskedelem és kényszerített prostitúció áldozatai számára. Törökországban például már évek óta működik egy ilyen segélyvonal, amelyet felhívhatnak a nők, és bejelenthetik a nőket érintő embercsempészet eseteit. 2006-ban az Európai Parlament egy hasonló segélyvonal létrehozására hívott fel, amely több nyelven beszélne az embercsempészet áldozataival, és támogatást nyújtana nekik. Még most, két évvel később sem valósult meg ez a segélyvonal.
<P>
Két héttel ezelőtt részt vettem részt egy új segélyvonal elindításán, amelyet Kuneva biztos asszony nyitott meg, és amelyet a 2008-as labdarúgó Európa-bajnokság alatt a csalódott fogyasztók vehettek igénybe. Milyen jó kezdeményezés egy új telefonvonal elindítása. Ezek szerint meg lehet tenni, és ha segíthettünk így a fogyasztóknak, akkor miért nem segíthetünk így az embercsempészet áldozatainak? Ez az új fogyasztói segélyvonal megmutatja, milyen gyorsan lehet cselekedni, és ez milyen kevés erőfeszítést igényel. Itt az ideje, hogy egyesítsük ezeket a kezdeményezéseket, és a nőkkel való kereskedelem áldozatainak is lehetőséget adjunk arra, hogy segítséget kérjenek. Barack Obama szavait idézve: "Meg tudjuk csinálni”.
<SPEAKER ID="299" NAME="Anna Hedh" AFFILIATION="PSE">
(SV) Elnök asszony, szombaton kezdődik a labdarúgó Európa-bajnokság, és kezdődik az ünneplés. Van azonban az éremnek másik oldala is. Minden ilyen nagyszabású sportesemény megrendezésekor erősödik a nők és fiatal lányok prostitúció céljából való illegális csempészete. Ezért fontos, hogy reagáljunk a történésekre, és pontosan úgy cselekedjünk, mint két éve a Piros Lapot a Kényszerített Prostitúciónak kampánnyal. Lényeges, hogy az EU-ban együtt dolgozzunk az embercsempészettel szembeni zéró tolerancia megvalósításáért. Felhívok tehát minden uniós kormányt, amely eddig nem cselekedett, hogy haladéktalanul hajtsa végre az EU által 2005-ben kidolgozott cselekvési tervet a szexrabszolgák kereskedelme elleni küzdelem érdekében.
<P>
Bárcsak több ország rendelkezne a szex vásárlására vonatkozó jogszabályokkal, hiszen ez egyértelműen megelőző hatással jár a szexrabszolgák kereskedelmére nézve. Ezenkívül nagyon várom a Bizottság jelentését a prostitúció alakulásáról a tagállamokban, remélem, hamarosan tanulmányozhatjuk majd ezt az anyagot.
<P>
Szeretném, ha a labdarúgó Európa-bajnokságot mind a pályán, mind azon kívül a sportot éltető értékek jellemeznék: a bajtársiasság, az egészséges tevékenység és a tisztességes játék. Ha nem ítéljük el a prostitúció céljából történő emberkereskedelmet, az olyan, mintha közvetett módon támogatnánk.
<SPEAKER ID="300" NAME="Gabriela Creţu" AFFILIATION="PSE">
Elnök asszony, az embercsempészet ugyan illegális piac, de akkor is piac, amelyben jelen van a kereslet és a kínálat. Az az ország, amelyben jelentős a kereslet, ugyanolyan fontos szerepet játszik az embercsempészetben, mint a származási ország. Amellett, hogy a rabszolgaság maradványa a napjainkban, az emberkereskedelem a törvény folyamatos megtagadása és megsértése, és egyéb bűncselekményekhez is kapcsolódik, például a pénzmosáshoz, erőszakhoz, csempészethez, prostitúcióhoz, adócsaláshoz, csaláshoz és a kényszermunkához.
<P>
Az embercsempészet veszélyes módon kiforgatja a társadalmunk értékrendjét, megőrzi az idejétmúlt egyenlőtlenségeket - a nőket és a gyermekeket áruként kezeli -, és új egyenlőtlenségeket teremt. Az embercsempészek keresete aláássa a munka és a tisztességes kereskedelem értékébe vetett hitet.
<P>
Az összes tagállamnak sürgősen ratifikálnia kell az Európa Tanács embercsempészetről szóló egyezményét, és alkalmaznia kell az ott lefektetett intézkedéseket, a prostitúció céljából való emberkereskedelem okának, azaz a férfiak nők és lányok iránti keresletének megszüntetésével kezdve.
<SPEAKER ID="301" NAME="Zita Pleštinská" AFFILIATION="PPE-DE">
(SK) Az UEFA 2008-as Európa-bajnoksága, amely szombaton indul Ausztriában és Svájcban, mindenkit emlékeztet a kényszerített prostitúció témájára. Akik értékelik a jó labdarúgást, biztosan jól fognak szórakozni. Sajnos azonban a hasonló sportesemények mindig jó alkalmat kínáltak a maffiatevékenységeknek, és az átlagosnál magasabb kockázatot jelentenek az emberek szexuális kizsákmányolás céljából való kereskedelmének fokozódása szempontjából.
<P>
Egyetértek a többi felszólalóval, hogy a Nőjogi és Esélyegyenlőségi Bizottság Piros lapot a kényszerített prostitúciónak kampánya 2006 márciusában azért volt sikeres, mert nyíltan beszélt az egyik legégetőbb társadalmi problémáról.
<P>
Meg vagyok győződve arról, hogy csak a nőket érintő emberkereskedelem és kényszerített prostitúció megelőzésének szükségességéről szóló, jó tájékoztató kampány nyithatja fel a nagyközönség szemét, és tárhatja fel a nők és lányok elleni borzalmas erőszakot.
<SPEAKER ID="302" NAME="Britta Thomsen" AFFILIATION="PSE">
(DA) Elnök asszony, szeretnék egy egyenes kérdést feltenni a Bizottságnak: milyen intézkedéseket tettek azért, hogy megelőzzék az Ausztriában és Svájcban rendezett 2008-as Európa-bajnoksággal kapcsolatban a nőket érintő embercsempészetet. Hiszen, ahogy ma este itt is hallottuk, és a múltbeli tapasztalatok szerint is az ilyen nagyobb sporteseményeknek mindig velejárója a nőket érintő emberkereskedelem. A következő kérdésekre szeretnék még választ kapni. Először is megkeresték a két ország kormányát, és megkérték őket arra, hogy támogassák a Piros lapot a kényszerített prostitúciónak kampányt? Másodszor felhívták a figyelmüket arra, hogy fokozni kell a rendőrségi tevékenységet a bajnoksággal kapcsolatban? Végül felhívták a két kormányt arra, hogy tegyenek lépéseket az áldozatok védelme érdekében?
<SPEAKER ID="303" NAME="László Kovács">
a Bizottság tagja. - Elnök asszony, ahogy több felszólaló és én is megemlítettük, a Parlament és a Bizottság hasonló kezdeményezéseket és javaslatokat hozott fel és hasonló intézkedéseket tett a Németországban rendezett 2006-os világbajnokság előtt. Szerencsére a német hatóságok és az európai intézmények félelmei nem igazolódtak be.
<P>
Ebből azonban semmiképpen sem vonhatjuk le azt a következtetést, hogy most sem kell semmit tennünk, és egyszerűen hátradőlhetünk. Azért indokolt megtartanunk ezt a vitát, mert mindig jobb félni, mint megijedni, és jobb a szükségesnél jobban felkészülni. Az is ésszerű, hogy kihasználjuk ezt az alkalmat, és számba vegyük az eddigi lépéseinket, és ezáltal lehetővé tegyük, hogy a Parlament javaslatokat tegyen a Bizottságnak. És végül ez az alkalom a figyelem felhívására is jó lehetőséget nyújt.
<P>
Megértem a felszólalók némelyikének elégedetlenségét. A bevezető megjegyzéseim között említettem, mennyi konkrét jelentést rendelt meg a Bizottság, és várjuk az éppen készülő tanulmányok eredményeit is, amelyekre épülhetnek majd a további intézkedések és cselekvési programok.
<P>
Bozkurt asszony említette a segélyvonalak kérdését, amelyet jó ötletnek tartok, bár a megvalósítása nem annyira egyszerű. Ami a fogyasztóvédelmi segélyvonalat illeti, az teljesen más kérdés. Nem hiszem, hogy a Kuneva biztos asszony által kezdeményezett vagy létrehozott segélyvonal használható például áldozatvédelmi célokra, hiszen az teljesen más téma. Ez ennél sokkal bonyolultabb.
<P>
Breyer asszony is említette az áldozatvédelmet, ami szerintem kulcsfontosságú kérdés. Szeretném kiemelni, hogy az áldozatok támogatásáról külön fejezet szól majd a cselekvési terv értékelő és nyomon követési jelentésében, amely 2008 októberére vagy novemberére készül el, és értékeli az áldozatvédelmi intézkedések tényleges végrehajtását.
<P>
Az EU első embercsempészet elleni napján, 2007. október 18-án a GLS kiadta az áldozatok azonosításáról és továbbirányítási szolgáltatásairól szóló javaslatait. Szeretném biztosítani önöket, hogy mindent megteszünk a megfelelő nyomon követés érdekében, és szeretném biztosítani a képviselőket, hogy a Bizottság készen áll arra, hogy fokozza az emberkereskedelem, a kényszerített prostitúció és a mögöttük álló szervezett bűnözés elleni küzdelmet.
<SPEAKER ID="304" NAME="Elnök">
A vitát lezárom.
<P>
A szavazásra holnap, csütörtök délelőtt 11 órakor kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="995" NAME="Urszula Gacek  " AFFILIATION="PPE-DE">
írásban. - Miközben a futballrajongók egész Európában a 2008-as Európa-bajnokság kezdetét várják, ideje megemlékeznünk azokról a veszélyekről, amelyekkel a - különösen a volt szovjet köztársaságokból származó - nők néznek szembe, akik az emberkereskedelem áldozatai lesznek, és ki kell állniuk a kényszerített prostitúció megpróbáltatásait azért, hogy kielégítsék a labdarúgómeccsek helyszínén a szexuális szolgáltatásokra jelentkező igényt.
<P>
Ami sokak számára a legjobb európai sporthagyományok ünneplése lesz, az a lelki és testi szenvedést jelenti majd azoknak a szerencsétlen fiatal nőknek, akik naivan elhitték, hogy a vendéglátásban felajánlott vonzó álláslehetőség csak pincérnőként vagy pultosként végzett munkát takarja.
<P>
Itt az ideje, hogy ismételten felhívjuk az Európai Unió maradék 17 tagját, amelyek még nem ratifikálták az Európa Tanács emberkereskedelem elleni egyezményét, hogy haladéktalanul tegyék meg ezt.
<P>
Az emberi jogokat védelmező európai uniós tagállamok nem találhatnak kifogást arra, hogy miért nem alkalmazzák az egyezmény, amelyet több mint három éve fogadtak el Varsóban.
<SPEAKER ID="305" NAME="Neena Gill  " AFFILIATION="PSE">
írásban. - Felvilágosítaná a Bizottság a Parlamentet arról, milyen előrehaladás történt az emberkereskedelem elleni fellépésről és annak megelőzéséről szóló 2005-ös tervvel kapcsolatban?
<P>
Mivel aggaszt, hogy a tagállamok késlekednek a terv végrehajtásával, megkérdezném a Bizottságot, hogyan hat majd a késedelem a Piros lapot a kényszerített prostitúciónak kampányra a tagállamokban. Felvilágosítana a Bizottság arról, milyen kampányt indít annak érdekében, hogy a figyelmet a prostitúció céljából való emberkereskedelemre irányítsa a 2008-as játékok alatt?
<P>
Mélyen aggaszt, hogy míg a sportesemények milliókat szórakoztatnak világszerte, kegyetlenül ki is használják őket mint a nők és lányok kizsákmányolására kínálkozó lehetőséget.
<P>
Megrázó, hogy évente körülbelül százezer nő válik az emberkereskedelem áldozatává prostitúció céljából Európában. A leginkább elítélendő jelenség az, hogy már 14 éves lányokat is érint a probléma.
<P>
Egyszerűen nem engedhetjük, hogy a rabszolgaságnak ez a modern korban létező formája fennmaradjon. A szexuális kizsákmányolás nemcsak bűncselekmény, hanem az emberi jogok súlyos megsértése is.
<SPEAKER ID="306" NAME="Katalin Lévai  " AFFILIATION="PSE">
írásban. - (HU) Az Unió felelőssége, hogy a területén rendezett sporteseményeken fellépő szexuális kizsákmányolást, emberkereskedelmet mindenképpen megakadályozza. A 2008-as futball-európa-bajnokság egy jelentős számú embert összehozó sportesemény, melynek alkalmával a szexuális szolgáltatások iránti igény ideiglenesen megnövekszik. Elemi fontosságú tehát, hogy olyan átmeneti kampányokkal védekezzünk, melyeket Záborská asszony 2006-os futball világbajnokság során is kezdeményezett és melyek folytatása mellett ez alkalommal is érvel. Úgy gondolom azonban, ahhoz, hogy a kezdeményezés minél több emberhez eljusson, szélesebb körű tájékoztatásra lenne szükség a médiában (akár az EB hivatalos honlapján is) politikai és sportvezetők vagy sportolók, szurkolók részvételével (a "Youth Voices Against Racism” program mintájára).
<P>
Ám egy átmeneti kampány önmagában nem elég. Az emberkereskedelem elleni határozott fellépéshez irányelvek létrehozása, de mindenekelőtt a már meglévők minél előbbi betartatása szükséges. Itt hívnám fel a Bizottság figyelmét arra, hogy az irányelvek átültetésében és értelmezésében számos ország hiányosságokban szenved, így végrehajtásuk is egyre nagyobb késedelemmel jár. Kiemelten fontosnak tartom ezért, hogy pontos választ kapjunk Záborská assszony 2004/81/EK irányelvet érintő kérdésére.
<P>
Habár az Unióban zajló sportesemények kapcsán a szexuális kizsákmányolás és az emberkereskedelem kiszűrésében a határellenőrzés fontos szerepet játszik, úgy gondolom, ezt nem a belső határkontroll szigorításával, hanem a külsők megerősítésével, a határőrségek kellő együttműködésével érhetjük el. Így nem nehezítjük meg a jogkövető állampolgárok részvételét sem az európai eseményeken!
<SPEAKER ID="307" NAME="Lívia Járóka  " AFFILIATION="PPE-DE">
írásban. - (HU) Tisztelt képviselőtársaim! Engedjék meg, hogy Záborská elnök asszony kérdése nyomán ismét felhívjam a figyelmet a roma nők kiszolgáltatottságára az emberkereskedelem és kényszerprostitúció terén. A társadalmi kirekesztés, valamint a hivatalos okmányok gyakori hiánya különösen sebezhetővé és "könnyű célponttá” teszi a roma lányokat az emberkereskedelem haszonélvezői számára. Helyzetüket tovább rontja a mind a társadalom részéről jelentkező faji, mind pedig a saját közösségeikben megnyilvánuló nemi előítélet, valamint a romák általános bizalmatlansága az igazságszolgáltatással szemben.
<P>
Egyedi programokra van szükség az emberkereskedelem áldozatául esett személyek és családjaik megsegítésére, valamint annak megakadályozására, hogy a kamaszlányok kizsákmányoló környezetben legyenek kénytelenek élni és dolgozni. Elengedhetetlen továbbá tanácsadói hálózatok és központok létrehozása, mind a civilszervezetek, mind a tagállamok részéről, valamint a megbízható statisztikai adatok gyűjtése és elemzése a roma közösségek és az emberkereskedelem kapcsolatáról. Ez utóbbi téren néhány civil és nemzetközi szervezet ugyan tud némi eredményt felmutatni, ám lényegesen nagyobb szerepvállalás szükséges az Európai Bizottság és a tagállamok részéről egyaránt.
<P>
Az emberkereskedelem és szexuális kizsákmányolás legfőbb táptalaja azonban az emberi életet a túlélésért folytatott mindennapi küzdelemmé silányító nyomor, amelyben gazdasági és oktatási lehetőségek híján jelentősen megnő a törvénytelen tevékenységek veszélye. A figyelemfelhívó programok és a már áldozattá vált személyek segítése mellett ezért az embertelen nyomor felszámolása az elsődleges közös feladatunk.
