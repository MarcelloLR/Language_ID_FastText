<CHAPTER ID="004">
A Horvátország által elért eredményekről szóló 2010. évi jelentés (vita) 
<SPEAKER ID="008" NAME="Elnök">
A következő napirendi pont a Tanács és a Bizottság nyilatkozatai a Horvátország által elért eredményekről szóló 2010. évi jelentésről.
<P>
Tegnap két fontos uniós intézmény képviselőjével együtt találkoztam a horvát miniszterelnökkel; közülük az egyik az előadó, Swoboda úr volt, a másik pedig Hökmark úr, horvátországi állandó delegációnk vezetője. Megvitattuk a Horvátország által az uniós csatlakozáshoz vezető út során eddig elért eredményeket. Nagyon örülök, hogy ma az összes jelenlévő képviselővel megvitathatjuk a tárgyalások jelenlegi állását, valamint Horvátország jövőbeli kilátásait az Európai Unióban. Annak is nagyon örülök, hogy a szomszédságpolitikáért felelős Füle biztos úr is jelen van az ülésteremben. Most pedig felkérem Martonyi urat, hogy tartsa meg felszólalását a Tanács nevében. Martonyi úr és a magyar elnökség nagy figyelmet szentel az EU bővítési folyamatának, ideértve Horvátország csatlakozását is. Az EU bővítése fontos eleme a magyar elnökség napirendjének. Martonyi úr, kérem, tartsa meg felszólalását!
<SPEAKER ID="009" NAME="János Martonyi">
a Tanács soros elnöke. - Elnök úr, engedjék meg, hogy elmondjam, milyen nagy örömet jelent számomra, hogy ma felszólalhatok az Európai Parlament plenáris ülésén az Európai Unió elnökségének nevében.
<P>
Erre az ülésre éppen a megfelelő időben került sor ahhoz, hogy felülvizsgáljuk a Horvátország által a csatlakozási folyamat során elért eredményeket, és bemutassuk a magyar elnökségnek az év első felére vonatkozó terveit.
<P>
Mindenekelőtt szeretném üdvözölni a Parlamentnek a csatlakozási folyamat iránt mutatott aktív elkötelezettségét, valamint a bővítési folyamat általános vitájához és Horvátország csatlakozási folyamatának vitájához való konstruktív hozzájárulását.
<P>
Ahogy számos alkalommal hangsúlyoztuk, a bővítés megerősíti Európában a békét, a demokráciát és a stabilitást, az Európai Unió stratégiai érdekeit szolgálja, és hozzájárul ahhoz, hogy az EU megfelelőbben megvalósíthassa politikai célkitűzéseit olyan területeken, amelyek kulcsfontosságúak a gazdaság élénkítése és a fenntartható növekedés szempontjából.
<P>
A bővítés a politikai és gazdasági reformok egyik legfőbb ösztönzője. A bővítés ütemét nagymértékben meghatározza a tagjelölt ország képessége a tagsággal járó kötelezettségek teljesítésére, valamint az, hogy a tagjelölt ország eleget tesz-e a koppenhágai kritériumoknak.
<P>
A bővítés a magyar elnökség fő prioritásai közé tartozik, és ebben a félévben az lesz az Európai Tanács által is támogatott feladatunk, hogy az Európai Tanács által 2006 decemberében elfogadott megújított bővítési megállapodással és a Tanács 2010. december 14-i következtetéseivel összhangban lévő politikát folytassunk.
<P>
Ahogy azt az Európai Tanács következtetései is tartalmazzák, Horvátország esetében a csatlakozási tárgyalások a végső szakaszukba léptek. Célunk, hogy a magyar elnökség végére befejezzük a tárgyalásokat - feltéve természetesen, hogy addigra Horvátország teljesíti a tárgyalási fejezetek lezáráshoz szükséges teljesítményjelzőket.
<P>
A csatlakozási szerződést is szeretnénk mihamarabb végső formába önteni, ezzel újabb fontos lépést téve Horvátország általunk is nagyon várt uniós csatlakozása felé vezető úton. Ezért, ahogy a Parlament állásfoglalása is hangsúlyozza, ez a félév létfontosságú lesz a Horvátországgal való tárgyalások folyamatában.
<P>
Engedjék meg, hogy röviden kitérjek a legfontosabb kérdésekre! A tárgyalások kezdete óta a 35 fejezetből 34 került megtárgyalásra, ezek közül 28 fejezetet ideiglenesen le is zártunk.
<P>
Tehát a tárgyalások a végső szakaszukba léptek. De van néhány nehéz fejezet, amelyeket még nem zártunk le. Ilyenek például a versenyképességgel, a mezőgazdasággal és vidékfejlesztéssel, a halászattal, a regionális politikával és a strukturális eszközök koordinációjával, valamint az igazságszolgáltatással és alapvető jogokkal, ill. a pénzügyi és költségvetési intézkedésekkel kapcsolatos fejezetek - ezek között természetesen vannak olyanok, amelyeknek vannak költségvetési vonzatai.
<P>
A Tanács tavaly decemberi, Horvátországgal kapcsolatos következtetéseiben ezekkel a területekkel kapcsolatosan olyan kulcsfontosságú kérdéseket hangsúlyoztunk, amelyek további munkát tesznek szükségessé. Ezekről Önöket is tájékoztattuk. Szeretnénk kiemelni néhány pontot, amelyek a Parlament állásfoglalásában is megfelelő hangsúlyt kapnak.
<P>
A Tanács megállapította, hogy Horvátország számos területen - így a jogállamiság terén és a nagymértékű korrupció elleni küzdelem terén - biztató fejlődést ért el. Ugyanakkor nyilvánvaló, hogy további erőfeszítésekre van szükség például az igazságszolgáltatás függetlensége és a korrupció elleni, minden szinten folytatandó küzdelem terén.
<P>
A Tanács arra biztatta Horvátországot, hogy tegyen fokozott erőfeszítéseket a még megmaradt teljesítményjelzők elérésére: meggyőző eredményeket kell elérnie különösképp a versenypolitika, az igazságszolgáltatás és az alapvető jogok terén.
<P>
Ezzel kapcsolatban szeretném hangsúlyozni, milyen nagy figyelmet szentelünk a nyomon követési folyamatnak a vívmányokkal és azok végrehajtásával kapcsolatban, különös tekintettel a közigazgatási kapacitások biztosítására és a meggyőző eredmények felmutatására.
<P>
A 23. fejezetnek a félév folyamán történő esetleges lezárása szempontjából különösen fontos lesz a Bizottság márciusi értékelése az igazságszolgáltatás és alapvető jogok terén elért eredményekről. A Tanács szerint Horvátország általánosságban jó együttműködést folytat a volt Jugoszláviával foglalkozó nemzetközi büntetőtörvényszékkel (ICTY), ugyanakkor a tárgyalási keret értelmében továbbra is elengedhetetlen a teljes együttműködés.
<P>
Most az Interagency Task Force elkezdett fontos új utakat felfedezni, a Tanács pedig felszólította Horvátországot a vizsgálat folytatására a hiányzó katonai dokumentumok ügyében.
<P>
Ezenkívül a Tanács üdvözölte, hogy Horvátország aktívan részt vesz a regionális együttműködésben, javítja kapcsolatait a szomszédos országokkal, és erőfeszítéseket tesz a régió megbékélésének előmozdítására.
<P>
Ezen a téren nagyon pozitív fejlemény volt a határkérdés vonatkozásában Horvátország és Szlovénia között létrejött november végi választottbírósági megállapodás hatálybalépése. A Tanács tekintettel a jószomszédi viszonyok fontosságára ezen pozitív fejlődés folytatására ösztönzi Horvátországot, azaz arra, hogy az érintett országokkal együttműködve tegyen további erőfeszítéseket a fontos kétoldalú vagy regionális kérdések megoldására.
<P>
Végezetül hadd ismételjem el, hogy a mi elnökségünk alatt is sok tennivaló lesz még. Horvátországnak minden lehetséges erőfeszítést meg kell tennie a fennmaradó teljesítményjelzők elérésére, a már elért eredmények fenntartására és továbbfejlesztésére, valamint minden további, a tárgyalási keret értelmében szükséges követelmény teljesítésére.
<P>
Számunkra nyilvánvaló, hogy számítunk valamennyi tagállam, az Európai Bizottság és természetesen mindenekelőtt az Európai Parlament támogatására és együttműködésére ezen erőfeszítések során.
<P>
Elengedhetetlen a folyamat lendületes folytatása, hogy a tárgyalásokat a magyar elnökség prioritásainak megfelelően sikeresen le tudjuk zárni június végéig, azaz a magyar elnökség végéig.
<SPEAKER ID="010" NAME="Elnök">
A szomszédságpolitika nagyon fontos az Európai Unió, a mediterrán térség, a keleti partnerség és mindenekelőtt a nyugat-balkáni régió számára. Most megadom a szót a szomszédságpolitikáért felelős biztosnak.
<SPEAKER ID="011" NAME="Štefan Füle">
a Bizottság tagja. - Elnök úr, szeretnék gratulálni Hannes Swoboda úrnak a Horvátországról szóló jelentéshez, szeretném elismerésemet kifejezni, amiért ilyen igazságos és kiegyensúlyozott jelentést dolgozott ki. A jelentés elismeri, hogy Horvátország jelentős előrelépéseket tett a csatlakozási kritériumok teljesítése terén, ugyanakkor felhívja a figyelmet arra, hogy még további erőfeszítéseket kell tenni a tárgyalások lezárásához.
<P>
Az Európai Unió és Horvátország a 35 tárgyalási fejezetből 28 fejezetet ideiglenesen lezárt. Az április 19-i miniszteri csatlakozási konferencián el kell érni olyan további fejezetek ideiglenes lezárását, amelyek esetén Horvátország teljesítette a záró teljesítményjelzőket, vagy nagyon közel van a teljesítésükhoz. Ahogy az Általános Ügyek Tanácsa 2010 decemberében megállapította, a tárgyalások a végső szakaszukba értek.
<P>
Mint minden tárgyalás esetén, itt is a végső szakaszra maradtak a legnehezebb kérdések. Ahogy Martonyi miniszter úr hangsúlyozta, a magyar elnökség korábban bejelentett célja 2011 első felében lezárni a tárgyalásokat, amennyiben Horvátország valamennyi kritériumot és teljesítményjelzőt teljesített. Ez nagyra törő cél, amelyet csak akkor lehet megvalósítani, ha Horvátország továbbra is kivételes erőfeszítést tesz a fennmaradó követelmények időben történő teljesítésére.
<P>
A még fennálló legfőbb kihívást egyrészt a 23. fejezet (Igazságszolgáltatás és alapvető jogok), másrészt a 8. fejezet (Versenypolitika) záró teljesítményjelzői jelentik. Horvátország mindkét területen keményen dolgozott, de most itt az ideje, hogy megtegye az utolsó szükséges lépéseket.
<P>
Ami az igazságszolgáltatást és az alapvető jogokat illeti, Horvátországnak a következő területeken kell még teljesítenie kötelezettségeit: meggyőző és fenntartható eredményeket kell elérnie a korrupció elleni küzdelem terén; meg kell erősítenie az igazságszolgáltatás függetlenségét, elszámoltathatóságát, pártatlanságát és szakmaiságát; rendeznie kell a háborús bűnök büntetlenségének kérdését; meg kell valósítania a menekültek lakhatását elősegítő program céljait, továbbá előre kell lépnie a kisebbségi jogok tiszteletben tartása terén. Az ICTY-vel való teljes együttműködés is követelmény.
<P>
Ezeken a területeken világos teljesítményjelzők vannak, amelyeket Horvátországnak el kell érnie. A Bizottság éppen most vizsgálja meg az egyes teljesítményjelzők terén elért eredményeket, és erről jelentést fogunk tenni következő időközi jelentésünkben, március közepén.
<P>
Tegnap nagyon hasznos és konstruktív találkozón vettem részt Kosor miniszterelnökkel. Megállapítottuk, hogy fenn kell tartani a csatlakozási tárgyalások és a még fennálló fontos kérdések megoldásának lendületét. A horvát hatóságok pontosan tudják, milyen feladatokat kell még elvégezniük. Örömmel töltött el, hogy a horvát miniszterelnök személyesen biztosított arról, hogy a munkát teljes erőfeszítéssel folytatják az uniós csatlakozási folyamat lezárásáig.
<P>
Teljesen egyetértek azokkal, akik úgy gondolják, hogy az Európai Uniónak sem különleges engedményeket nem szabad tennie Horvátország felé, sem mesterséges akadályokat nem szabad Horvátország elé gördítenie. A bővítési folyamat sarokköve továbbra is a tagjelölt országokra vonatkozó feltételesség és az Európai Unió kötelezettségvállalásai teljes tiszteletben tartásának elve marad. Csak így maradhatunk hitelesek.
<P>
A Bizottság továbbra is teljes mértékben támogatni fogja Horvátországot, amely keményen dolgozik a csatlakozási feltételek teljesítése érdekében. Martonyi miniszter úrhoz hasonlóan én is úgy gondolom, hogy a tagállamok úgy fognak dönteni, hogy a csatlakozási tárgyalásokat le lehet zárni, amikor megbizonyosodunk róla, hogy Horvátország teljesítette a fennmaradó záró teljesítményjelzőket. Biztos vagyok abban is, hogy amikor arra kerül sor, hogy a Parlament jóváhagyását kérjük majd a csatlakozási szerződés tervezetéhez, akkor a Parlament - összhangban a Horvátország csatlakozási folyamata során mutatott nagyon konstruktív megközelítésével - eleget fog tenni ennek a fontos feladatának.
<P>
Az előadóval, Swoboda úrral együtt szilárdan hiszem, hogy Horvátország polgárai - miután felkérik őket, hogy támogassák hazájuk uniós csatlakozását - a következő európai parlamenti választásokon már képviselőket küldhetnek majd az Európai Parlamentbe.
<SPEAKER ID="012" NAME="Hannes Swoboda" LANGUAGE="DE">
Elnök úr, hölgyeim és uraim, mindenekelőtt szeretném kifejezni őszinte köszönetemet valamennyi árnyékelőadónak a kiváló együttműködésért, amelynek eredményeképpen olyan jelentést sikerült létrehozni, amely remélhetőleg széles körű támogatásra fog találni.
<P>
Először is szeretném megemlíteni Jadranka Kosor horvát miniszterelnök tegnapi, igen sikeres látogatását az Európai Parlamentben. Elnök úr, Ön említette, hogy Horvátország csatlakozása nemcsak Horvátország és az Európai Unió számára fontos, hanem az egész régió számára fontos jelzés. Szeretnék a reformokról szólni néhány szót. Ha egy ország elvégzi azokat a feladatokat, amelyekre felszólítottuk, akkor nekünk is be kell tartanunk az uniós tagsággal kapcsolatos ígéreteinket. Ahogy Martonyi úr és a biztos úr is megjegyezték, Horvátországnak még vannak elvégzendő feladatai. Nekünk a következő üzenetet kell közvetítenünk: kérjük, tegyék meg a reformok végső lépéseit, hogy júniusban elérhessük közös célunkat, és végső formába önthessük a szerződést.
<P>
A Kosor asszonnyal folytatott megbeszélésen Schulz úr azt mondta, hogy a Pirani-öböl kérdését régebben háborúval oldották volna meg. Ma viszont egy asztal körül ülve, tárgyalásokkal próbáljuk meg megtalálni a megoldást. Ez is fontos jelzés a régió egészének - Szerbiára és Koszovóra gondolok - arra nézve, hogy az ilyen vitákat meg lehet oldani tárgyalásokkal és párbeszéddel is, nem pedig csak háborúval. A horvát miniszterelnök asszony azt mondta, hogy országában a kormány és az ellenzék azonos irányba mozdult el az EU-val kapcsolatban. Ezt erősítette meg Zoran Milanovićcsal, a szociáldemokrata ellenzék vezetőjével folytatott legutóbbi megbeszélésem is.
<P>
Tegnap Albánia kérdéséről folytattunk vitát. Horvátország Albánia számára is példaként szolgálhat azon a téren, hogyan kell a politikai vitákat félretéve kezelni a dolgokat, ha fontos közös aggályokról van szó.
<P>
Ezért Zágrábnak és egész Horvátországnak azt a kettős üzenetet kell küldenünk, hogy mi - a Tanács, a Bizottság és az Európai Parlament - együttműködünk egymással a tárgyalások júniusi lezárása és a szerződés megkötése érdekében, és hogy ősszel jóváhagyásunkat tudjuk adni, így lehetővé téve a ratifikációs folyamat tényleges végrehajtását - de ugyanakkor kérjük, hogy Horvátország kezelje a még fennálló problémákat. A korrupció elleni küzdelem terén már jelentős lépések történtek, de szükség van még néhány végső lépésre. Az igazságszolgáltatási rendszer reformja és a hajógyárak ügyében is vannak még tennivalók. Azonban ezek a pontok a mi jelentésünkben is szerepelnek, és nem képeznek leküzdhetetlen akadályokat. Ezzel inkább lehetőséget adunk Horvátországnak, hogy teljesítse a még nem teljesített követelményeket.
<P>
Hölgyeim és uraim, ezt szem előtt tartva kell azt a közös üzenetet küldenünk ma innen Horvátországnak és az egész régiónak, hogy amennyiben egy ország elvégzi a feladatait, amelyekre felszólítottuk, akkor az Európai Unió is be fogja tartani az uniós tagságra vonatkozó ígéretét. Elnök úr, ahogy tegnap Ön is mondta, amennyiben Horvátország teljesíti a követelményeket, akkor csatlakozása az Európai Unió számára is gyümölcsöző lesz.
<P>
Ezért még egyszer szeretnék köszönetet mondani az árnyékelőadóknak. Ha képesek vagyunk minél egységesebb üzenetet küldeni Horvátország és az egész régió számára, azzal nagy lépést teszünk az egész régió békés integrációjának megvalósítása terén.
<SPEAKER ID="014" NAME="Bernd Posselt" LANGUAGE="DE">
Elnök úr, biztos úr, hölgyeim és uraim, be kell vallanom, hogy nagyon meg vagyok érintve, mivel idén éppen 20 éve, hogy Szlovéniában és Horvátországban megerősödött az akkor egy éves demokratikus mozgalom, és ez örömmel töltötte el az embereket ezekben az országokban is, akárcsak Magyarországon, a Cseh Köztársaságban és más államokban.
<P>
Ekkor, 1991. június 28-án jött a Jugoszláv Néphadsereg brutális támadása. Akkor úgy tűnt, hogy visszatértünk a múltba. Vukovárban voltam, amikor Európának ezt a kis, virágzó modelljét lerombolták, és emberek százezrei veszítették el otthonukat, ezrek pedig az életüket. Azóta volt alkalmam figyelemmel követni Horvátország útját az Európai Unióba. El kell ismernünk, hogy Horvátország hatalmas erőfeszítéseket tett, hogy megtegye ezt az utat.
<P>
A biztos úr mondta ki ma a kulcsszót. Azt mondta, hogy ez a jelentés igazságos. Igen, a Swoboda-jelentés azt a címet is viselhetné, hogy "Igazságot Horvátországnak", mert ez a dolog lényege. Nem privilégiumokról vagy engedményekről van szó - ahogy ez is helyesen elhangzott -, hanem igazságról. Horvátország most készen áll az uniós csatlakozásra. A következő hónapokban még meg kell tennie az utolsó erőfeszítéseket bizonyos területeken. Azonban nem szabad mesterséges akadályokat gördítenünk Horvátország útjába, ahogy az sajnos az utóbbi években folyamatosan megtörtént. Horvátország szoros történelmi és kulturális kapcsolatban áll Szlovéniával és Magyarországgal. Horvátországot ezekkel az országokkal együtt kellett volna felvenni az Európai Unióba - Horvátország sok tekintetben közép-európai ország. Ez számos ok miatt nem így történt, de most itt az idő. Ez a célunk. Nem tűzünk ki dátumokat - ragaszkodunk ahhoz, hogy a kritériumok teljesítése fontosabb, mind a dátumok. Azonban határozottan követeljük, hogy ne gördítsenek mesterséges akadályokat Horvátország elé, hanem kezeljék igazságosan.
<SPEAKER ID="015" NAME="Ivo Vajgl" LANGUAGE="SL">
Elnök úr, ma utolsó alkalommal vitatjuk meg ezt a Horvátország által az Európai Unió teljes jogú tagjává válás terén elért eredményekről szóló jelentést Szeretnék köszönetet mondani az előadónak, Hannes Swoboda úrnak, aki évek óta foglalkozik ezzel az üggyel, konstruktív és jóindulatú megközelítéséért, mind ami az árnyékelőadókkal, mind ami a horvát kormánnyal és a horvát néppel való együttműködését illeti.
<P>
Visszatekintve és figyelembe véve Horvátország húsz évvel ezelőtti függetlenné válásának körülményeit, talán azt mondhatjuk, hogy Horvátország eleget, vagy talán túl sokat is várt az uniós tagságra. Martonyi miniszter úr, Ön igen konkrét tájékoztatást adott nekünk a horvát csatlakozási tárgyalásokra vonatkozó elképzeléseiről. Támogatjuk ezeket az elképzeléseit, és reméljük, hogy teljes mértékben valóra fognak válni.
<P>
A zágrábi vezetésnek még sok tennivalója van, mielőtt Horvátország lezárhatná a tárgyalásokat. A Liberálisok és Demokraták Szövetsége Európáért Képviselőcsoport (ALDE) kiemelt figyelmet szentelt a 23. fejezetnek. Ezt a fejezetet tegnap Verhofstadt úr, az ALDE Képviselőcsoport vezetője és Kosor asszony megvitatták, és megállapodásra jutottak róla.
<P>
Ez a fejezet szavatolja a jogállamiságot, a múlt örökségének feldolgozását, a hatékony és pártatlan igazságszolgáltatást, a jogbiztonságot és a polgárok egyenlőségét. Minden demokratikus jogállamnak és így az Európai Unió valamennyi tagállamának biztosítania kell az olyan szabadságokat, mint például a nyitottság, a média függetlensége, a kisebbségek védelme, a nemek közötti egyenlőség és a másság védelme.
<P>
A horvát kormány és Jadranka Kosor miniszterelnök asszony hitelt érdemlően és eltökélten küzdenek a korrupció és bűnözés ellen. Horvátország hitelt érdemlően dolgozik a szomszédaival való baráti kapcsolatok sikeres kialakításán, de ugyanakkor ösztönözni is kellene arra, hogy megoldja ezeket a fontos kérdéseket.
<P>
Ha megadjuk Horvátországnak a zöld jelzést a tárgyalások utolsó fordulójára és az utolsó erőfeszítésekre a teljes jogú uniós tagság felé vezető úton, akkor kijelenthetjük, hogy ez a jelentés valamennyi délkelet-európai országnak is szól, amelyek uniós tagságra várakoznak. Nekünk is vannak várakozásaink: azt akarjuk, hogy Európa teljes mértékben valósítsa meg a bővítési folyamatot, és váljon a kohézió és közös értékek kontinensévé.
<P>
Kérem, engedjenek meg nekem csak még egy mondatot! Az Európai Unió a mai világban csak így válhat globális szinten vezető hatalommá. Elnök úr, köszönöm a türelmét!
<SPEAKER ID="016" NAME="Franziska Katharina Brantner">
a Verts/ALE képviselőcsoport nevében. - Elnök úr, csatlakoznék azokhoz, akik köszönetet mondtak Swoboda úrnak az elmúlt évben és az idei évben tanúsított remek együttműködéséért.
<P>
Egyetértek Posselt úrral abban, hogy ez egy igazságos jelentés. Ahogy az már elhangzott, örömmel fogjuk üdvözölni Horvátországot az Unióban, ha valamennyi kritériumnak eleget tesz. Horvátország csatlakozásának különleges jelentősége van, az EU-nak pedig különleges felelőssége lesz a nyugat-balkáni régió többi országa csatlakozásának lehetővé tételében. Regionális szempontból nézve most Horvátország a régió legjobb tanulója, osztálytársai pedig később felzárkózhatnak mellé. Felelősséggel tartozunk a többi ország irányába, mivel ha most mulasztásokat és hibákat követünk el, akkor a többi ország számára sokkal nehezebb lesz a csatlakozási folyamat. Nem mondhatunk le a nyugat-balkáni régióval kapcsolatos célkitűzésről.
<P>
Néhányan említették a korrupcióról szóló, 23. fejezetet. Úgy gondolom, hogy az EU-nak őszintének kell lennie önmagához, és komolyan meg kell vizsgálnia, milyen mértékben van jelen a korrupció az EU-ban. Ezért felszólítjuk az OLAF-ot ennek kivizsgálására. Valamennyi képviselőcsoportot sürgetem, hogy csatlakozzanak ehhez az erőfeszítéshez, mivel őszintének kell lennünk önmagunkhoz.
<P>
Végezetül azt szeretném még elmondani, hogy a múlt feldolgozása fontos része az uniós csatlakozásnak. Említették már az ICTY-t, ami nélkülözhetetlen, de úgy gondoljuk, hogy a háborús bűnökkel foglalkozó helyi törvényszékek tevékenységét is javítani kell. Az Amnesty International jelentése szerint még mindig számos negatívum és hiányosság van. Úgy gondoljuk, hogy javítani kellene például a tanúvédelmet; ezen a téren előrelépéseket szeretnénk látni. Elengedhetetlen, hogy az EU ragaszkodjon a múlt feldolgozásának aspektusához.
<P>
Ettől eltekintve mi, európai parlamenti képviselők örömmel várjuk Horvátországot az Európai Parlamentbe.
<SPEAKER ID="017" NAME="Geoffrey Van Orden">
az ECR képviselőcsoport nevében. - Elnök úr, úgy gondoljuk, hogy az uniós politika egyik legsikeresebb része a bővítés, feltéve, hogy a szigorú kritériumok betartásával történik, és hogy tanulunk a korábbi csatlakozási folyamatokból.
<P>
A Tanács álláspontja szerint a horvát csatlakozási tárgyalások a végső szakaszukba értek, de a Bizottságtól tudjuk, hogy a korrupció és az igazságügyi reform terén még előrelépéseket kell tenni. Ezek igen komoly kérdések. Aggályaink nem mesterségesen gerjesztett aggályok.
<P>
A 4,5 milliós Horvátországban jelenleg közel egymillió befejezésre váró bírósági ügy van, és ezek jelentős része a tulajdonjoggal való visszaéléssel kapcsolatos. A sajtószabadságot is veszély fenyegeti. Volt minisztereket vádolnak korrupcióval. Egyesek ezt bizonyítéknak tartják arra nézve, hogy történik valami a korrupció elleni küzdelem terén. Valójában inkább arról van szó, hogy kiderült, milyen mélyen gyökereznek azok a problémák, amelyeket nem kezeltek megfelelően. A politikusok körében virágzik a korrupció, az igazságszolgáltatás pedig nem lép fel hatékonyan a Balkán-útvonallal közvetlen kapcsolatban álló szervezett bűnözés ellen.
<P>
Úgy tűnik, hogy ezen problémák ellenére Horvátország csatlakozása előre eldöntött ügy. Sajnálatos lenne, ha a csatlakozási folyamat puszta formasággá válna, és csak szubjektív politikai szeszélyektől függene. Sajnálatos lenne, ha Horvátország az említett fontos problémák megoldása előtt csatlakozhatna az Unióhoz.
<SPEAKER ID="018" NAME="Takis Hadjigeorgiou" LANGUAGE="EL">
Elnök úr, mi, az Egységes Európai Baloldal/az Északi Zöld Baloldal Képviselőcsoportja támogatjuk Horvátország uniós csatlakozását, és bízunk benne, hogy Horvátország hamarosan teljes jogú tagállam lesz, feltéve, hogy a horvát nép is ezt akarja, és hogy Horvátország valamennyi csatlakozási kritériumot teljesíti.
<P>
Az elért eredményekről szóló jelentés hangsúlyozza, mi pedig üdvözöljük a menekültek visszatérése, a nők jogai, a nemek közötti egyenlőség és a szomszédos országokkal való konfliktusok rendezése terén történt előrelépést. Azonban ragaszkodunk a további reformokhoz, különösen az igazságszolgáltatás és a korrupció felszámolása terén.
<P>
Ugyanakkor figyelmet kell szentelnünk a horvát lakosság társadalmi-gazdasági problémáinak is, például a szegénységnek, a hosszú távú munkanélküliségnek és a munkavállalói jogok megsértésének. A gazdaság liberalizálására irányuló javaslatok sajnálatos módon tovább fogják rontani a horvát lakosság társadalmi-gazdasági helyzetét.
<P>
Ezért olyan valódi társadalmi fejlődésre van szükség, amely a szociális védőrendszer modernizálásával, a munkanélküliség kezelésével, az egészségügyi szolgáltatásokhoz, lakáshoz és oktatáshoz való hozzáférés előmozdításával, valamint a megkülönböztetés - különösen a kisebbségekkel szembeni megkülönböztetés - felszámolásával garantálja Horvátország valamennyi polgárának életminőségét.
<SPEAKER ID="019" NAME="Jaroslav Paška" LANGUAGE="SK">
Elnök úr, 2005-ben született döntés Horvátország uniós csatlakozási tárgyalásainak megkezdéséről. Azóta a horvát kormány jelentős változásokat vezetett be az ország irányítása terén, így készítve fel a lehető legjobban Horvátországot az uniós csatlakozásra.
<P>
A csatlakozási folyamat során 2010-ben történtek a legnagyobb előrelépések, amikor horvát barátainkkal sikerült lezárnunk számos bonyolult fejezet tárgyalását, Horvátország fontos alkotmánymódosításokat fogadott el, valamint előrelépett a szomszédos országokkal fennálló határviták civilizált rendezése terén. Tadić szerb elnök hivatalos vukovári látogatása bebizonyította, hogy a horvát és szerb polgárok kapcsolata kölcsönös tiszteleten és megértésen is alapulhat.
<P>
Most már csak a horvát félen múlik, hogy mennyi idő kell még a csatlakozási folyamat befejezéséhez. A horvát félnek előbb még teljesítenie kell az uniós csatlakozás valamennyi feltételét, valamint országos népszavazás útján polgárai jóváhagyását kell kérnie az uniós csatlakozáshoz. Őszintén kívánom horvát barátainknak, hogy rövid időn belül le tudják zárni a végső fejezeteket, és hogy a népszavazás is megerősítse, hogy az ország készen áll az Európai Közösséghez való csatlakozásra.
<SPEAKER ID="020" NAME="Andrew Henry William Brons" AFFILIATION="NI">
Elnök úr, még 20 éve sincs, hogy Horvátország a függetlenségéért harcolt. Most pedig harc nélkül feladja függetlenségét.
<P>
Horvátországnak jelentős és intruzív jogszabályi változtatásokat kell végrehajtania. Támogatást kell elvonnia fő ipari ágazataitól és az ott dolgozóktól. Horvátországnak mindezeket a dolgokat meg kell tennie, mielőtt felvételt nyerne az Európai Unióba.
<P>
Ami pedig a legfontosabb, mindezeket a változtatásokat még azelőtt kell megtennie, hogy a lakosok beleegyezését népszavazás útján megkapta vagy egyáltalán kérte volna. Közvéleménykutatás igazolja, hogy a többség ellenzi az uniós tagságot, mégis biztosnak veszik a népszavazás pozitív kimenetelét. Nyilvánvaló, hogy a népszavazást puszta formalitásnak tartják, hiszen jelentős változtatásokat hajtanak végre anélkül, hogy a lakosok beleegyezését megkapták volna.
<P>
A jelentés szerint újságírók és szerkesztők kifogásolják a politikai nyomásgyakorlást. Arról azonban nem szól a jelentés, hogyan lehet majd ilyen elnyomó légkörben szabad és tisztességes népszavazást tartani.
<SPEAKER ID="021" NAME="Elmar Brok" AFFILIATION="PPE">
(DE) Elnök úr, Martonyi úr, biztos úr, hölgyeim és uraim, most már valóban a csatlakozási folyamat utolsó szakaszába értünk, olyannyira, hogy itt, a közösségi intézményekben vitatjuk meg az ügyet, de utána még hátravan a nemzeti parlamentek ratifikálási folyamata, ami szintén nem lesz könnyű. A Külügyi Bizottság elnökeként alkalmam volt szoros figyelemmel követni az előző tizenkét tagállam csatlakozását a bővítési folyamat keretében, így elmondhatom, hogy Horvátország hosszú időn keresztül jelentős erőfeszítéseket tett a kritériumok teljesítése érdekében, ezért az "igen” felé való elmozdulás pozitív dolog.
<P>
Politikai okokból is támogatunk kell a horvát csatlakozást. Ugyanis ez más országoknak is jelzés lehet, amelyeknek talán még sokáig kell várniuk, míg Európa ajtaja megnyílik előttük. Fontos az általános politikai üzenet. A más országok kapcsán szerzett tapasztalataink alapján azt mondhatom, hogy Horvátországnak saját érdekében, a csatlakozási folyamattól függetlenül is dolgoznia kell igazságügyi és közigazgatási rendszere reformálásán. Ha túl sokáig maradnak megoldatlanul bizonyos ügyek, vagy ha vádat emelnek ugyan a korrupciós ügyekben, de az eljárások túl sokáig húzódnak, az minden tekintetben hátráltatja az ország fejlődését. Ezen a területen nagyobb erőfeszítéseket kellene tenni.
<SPEAKER ID="022" NAME="Göran Färm" AFFILIATION="S&amp;D">
(SV) Elnök úr, először is hadd fejezzem ki köszönetemet az előadónak, Swoboda úrnak, aki remek munkát végzett. Horvátország uniós tagsága már nagyon közel van, de még mindig vannak kihívások, például a korrupció elleni küzdelem terén. Horvátország új és jobb jogszabályokat fogadott el, de ezeket a reformokat még végre is kell hajtani. Hatékony nyomozásokra, bírósági eljárásokra és bírósági ítéletekre van szükség.
<P>
Jelenleg mindenki Ivo Sanader volt konzervatív miniszterelnök ügyére figyel, aki börtönben ül Ausztriában. Horvátországban az újságírók és politikusok dicséretes munkát végeztek a politikai elit korrupciós ügyeinek felderítése terén. Ivo Sanader ügye azonban az EU számára is az igazság pillanatát jelenti, mivel a korrupcióhoz két fél kell. Ivo Sanadert azzal is vádolják, hogy törvénytelen módon próbálta meg befolyásolni az EU-t. Ezért javasoltam, hogy az OLAF (Európai Csalás Elleni Hivatal) működjön együtt a horvát nyomozó hatóságokkal ezen információ tisztázására, mivel természetesen nem tudjuk, hogy igaz-e a vád.
<P>
Az Európai Néppárt (Kereszténydemokraták) Képviselőcsoport törölni akarja ezt a fontos részt az állásfoglalásból, de mi a Zöldek/az Európai Szabad Szövetség Képviselőcsoportjával együtt felszólítjuk a többi képviselőcsoportot, hogy ezt ne engedjék. Az EU-nak proaktív módon kell eljárnia, és nem szabad egyszerűen csak Horvátországot felelőssé tennie.
<SPEAKER ID="023" NAME="Lena Ek" AFFILIATION="ALDE">
Elnök úr, a világgazdasági válsági viharai közepette biztató, hogy Horvátország biztosan halad előre az uniós tagság felé vezető úton.
<P>
Az eddig elért fejlődés jelentős, de szeretném hangsúlyozni, hogy ezt a pozitív lendületet most más területekre is át kell vinni, amelyeken még sok a tennivaló.
<P>
Ma két pontra szeretném felhívni a figyelmet. Az első az igazságszolgáltatás reformja és megerősítése. A korrupció elleni küzdelemhez, valamint a jogállamiság hosszú távú biztosításához elengedhetetlen a szilárd és független igazságszolgáltatási rendszer. Nem pusztán a bűnözők letartóztatásával kell foglalkozni, hanem azzal is, mi történik velük ezután. Különben nem lesznek hatékonyak a korrupció és szervezett bűnözés elleni küzdelemben tett erőfeszítések.
<P>
A második pont pedig az, hogy a horvát társadalomnak meg kell teremtenie a toleranciát. Az európai projekt a megbékélésről szól, és nemcsak az országok közötti - ezen a téren üdvözlendő, hogy Horvátország kapcsolatai javultak a szomszédaival -, hanem az országokon belüli megbékélésről is. A kisebbségek elleni erőszak lehetősége teljes mértékben elfogadhatatlan. Tudom, mennyire nehéz kérdés ez, de szilárdan hiszem, hogy a kérdés rendezése felgyorsítaná a csatlakozási tárgyalásokat, ugyanakkor pedig a horvát társadalom közvetlen előnyére is válna.
<SPEAKER ID="024" NAME="Tomasz Piotr Poręba" AFFILIATION="ECR">
(PL) Elnök úr, kétségkívül támogatnunk kell a magyar elnökség nagyratörő tervét, amely szerint ez év első felében le fogják zárni a tárgyalásokat Horvátországgal. Horvátország uniós tagságával fontos és konstruktív szövetségest fogunk szerezni, hiszen Horvátország már jelenleg is fontos szerepet játszik és fontos stabilizáló erőt képvisel a régióban, példát mutatva számos, a jövőben az Európai Unióhoz csatlakozni kívánó balkáni országnak.
<P>
Ma szeretném kifejezni a horvát kormánynak és a horvát társadalomnak tiszteletemet és csodálatomat a végrehajtott reformokért, különösen a korrupció és a szervezett bűnözés elleni küzdelem, a közigazgatás és az igazságszolgáltatás terén végrehajtott reformokért. Természetesen bizonyos területeken még szükség van előrelépésre. Remélem, hogy ez mielőbb meg fog történni. Igaz az is, hogy olyan híreket kapunk Horvátországból, melyek szerint a horvátok nincsenek teljes mértékben meggyőződve arról, hogy az uniós tagság előnyös lesz hazájuk számára. Úgy gondolom, a horvát kormánnyal közösen lépéseket kellene tennünk annak érdekében, hogy ez a negatív trend haladéktalanul pozitívra változzon.
<SPEAKER ID="025" NAME="Bastiaan Belder" AFFILIATION="EFD">
(NL) Elnök úr, Horvátország jelentős előrelépést tett az uniós tagság felé vezető úton. Ez vitathatatlan, és én örülök neki. Azonban még mindig súlyos aggályaim vannak két területtel kapcsolatban.
<P>
Ebben a balkáni országban még mindig igen elterjedt a korrupció, ahogy ez az állásfoglalás 7. és 8. preambulumbekezdésében is szerepel. Ez jelenetős hatással van az ország gazdaságára és kereskedelmi kapcsolataira. Sürgősen szükség van a probléma kezelésének megfelelőbb megközelítésére, esetleg az európai intézményekkel együttműködve.
<P>
A másik aggodalomra okot adó tény, hogy az ország közigazgatási rendszere nem megfelelő, ahogy erre az állásfoglalás 28. preambulumbekezdése is felhívja a figyelmet. Az uniós jog megfelelő végrehajtásához szükséges a szilárd közigazgatási rendszer - e nélkül Horvátország felkészületlen.
<P>
Amíg ezt a két problémát nem oldják meg, addig továbbra is aggályosnak érzem, hogy a magyar elnökség ilyen nagy sebességgel akarja megvalósítani a horvát csatlakozást. Véleményem szerint a múlt tapasztalatai arra tanítanak, hogy célunk a minőségi csatlakozás, nem pedig pusztán a csatlakozás kell, hogy legyen. Csak így lehetünk biztosak a polgárok, köztük a holland polgárok, támogatásáról.
<SPEAKER ID="026" NAME="Angelika Werthmann" AFFILIATION="NI">
(DE) Elnök úr, Horvátország általánosságban nézve jó úton halad. Az elmélet kész van, de még át kell ültetni a gyakorlatba. Van azonban három terület, ahol még jelentős erőfeszítéseket kell tenni.
<P>
Először is, Horvátországnak szorosabban együtt kell működni a hágai nemzetközi büntetőtörvényszékkel az emberi jogok tiszteletben tartása és a háborús bűnösök perbefogásának felgyorsítása érdekében. Az Amnesty International "Behind a Wall of Silence” (A hallgatás fala mögött) című jelentése szerint még mindig előfordulnak az emberi jogok megsértésének olyan nyilvánvaló esetei, amelyekkel foglalkozni kell. Az emberi jogok védelme alapvető kérdés az EU számára. Az emberi jogok terén nem szabad kompromisszumot kötnünk, és nem is fogunk kompromisszumot kötni.
<P>
A második problémás terület a korrupció, amely még mindig átitatja a társadalmat, az ipart és a politikát. Üdvözlöm a horvát kormány korrupcióellenes erőfeszítéseit, de továbbra is nagyon szigorúan kell kezelnünk ezt a területet.
<P>
Harmadszor pedig, Horvátországnak saját érdekében biztosítania kell a gyors fejlődést az igazságszolgáltatási rendszer reformja terén.
<SPEAKER ID="028" NAME="Krzysztof Lisek" AFFILIATION="PPE">
(PL) Elnök asszony, két évvel ezelőtt a lengyel parlament külügyi bizottságának elnökeként volt szerencsém fogadni a horvát külügyi bizottság tagjait. A horvát bizottság tagjai megkérdezték, tudom-e, hogy hány lengyel van éppen vitorlázni Horvátországban. Kidrült, hogy összesen sok tízezer. A gyönyörű Horvátországot felkereső több millió turista azt mondaná, hogy Horvátország modern és demokratikus ország, amely készen áll az uniós tagságra. Ugyanennek a horvát bizottságnak a tagjai azonban azt is megkérdezték, hogyan hajtotta végre Lengyelország a hajógyárak szerkezetváltását. Vagyis, ahogy azt ma mindenki említette, vannak még megoldásra váró problémák. Ennek ellenére remélem, hogy Martonyi úr tervei valóra válnak, továbbá magyar barátaink és az Európai Bizottság le fogják tudni zárni a tárgyalásokat. Remélem azt is, hogy Sikorski lengyel külügyminiszter, aki itt lesz ma velünk a Parlamentben, el fogja mondani, hogy Lengyelország örömmel várja, hogy a lengyel elnökség alatt megvalósuljon Horvátország uniós csatlakozása.
<SPEAKER ID="029" NAME="Zoran Thaler" AFFILIATION="S&amp;D">
(SL) Elnök asszony, engedjék meg, hogy én is csatlakozzam a Swoboda úr megközelítését és munkáját dicsérő kórushoz.
<P>
Őszintén remélem, hogy ez lesz Swoboda úr utolsó jelentése Horvátországról, és Horvátország mihamarabb csatlakozni fog az Európai Unióhoz. Az uniós tagság mindenképpen lehetővé fogja tenni, hogy valamennyire kárpótoljuk Horvátországot az uniós csatlakozás késlekedéséért.
<P>
Ha ugyanis Horvátország gazdasági, társadalmi, kulturális és művészeti fejlettségi szintjét nézzük, akkor ez az ország már akár a hét évvel ezelőtt csatlakozott országok csoportjába is tartozhatott volna. Remélem, hogy a zágrábi hatóságok élni fognak a Horvátország uniós csatlakozása teremtette lehetőségekkel a korrupció és bűnözés elleni határozott fellépés terén. A pártatlan média szabadságának és a horvát közszolgálati televíziónak dolgozó, pártatlan újságírók védelmének megteremtése további kiemelkedően fontos területek.
<P>
Horvátország uniós csatlakozása azt fogja jelenteni, hogy kinyújtjuk a kezünket a balkáni régió felé. Alig várom, hogy együtt dolgozhassunk majd a horvát képviselőkkel a még mindig nyugtalan balkáni régió stabilitásának és fejlődésének megteremtésén.
<SPEAKER ID="030" NAME="Andrey Kovatchev" AFFILIATION="PPE">
(BG) Elnök asszony, szeretném megköszönni Swoboda úrnak kiváló munkáját, és őszintén remélem, hogy ez a jelentés már valóban az utolsó jelentés lesz, mielőtt Horvátország aláírja az uniós csatlakozásról szóló szerződést.
<P>
Hiszem, hogy Horvátország uniós csatlakozása az egész régióban ösztönözni fogja a reformokat, és egész Európában kedvező fogadtatásra fog találni. Horvátország már meg is mutatta ezt azzal, hogy ingyenesen szomszédai, Bosznia-Hercegovina, Montenegró és Macedónia rendelkezésére bocsátja az uniós vívmányok fordítását. Horvátország ezzel kifejezésre juttatta, hogy hozzá tud, és hozzá is akar járulni a régió európai jövőjéhez.
<P>
Horvátország uniós csatlakozása egyértelműen utalni fog arra, hogy az EU nagyra becsüli Horvátországnak a Nyugat-Balkánnal kapcsolatos elkötelezettségét, valamint arra, hogy a bővítés még nem zárult le. Szeretném hangsúlyozni, hogy bár kontinensünkön minden országnak megvannak a maga problémái, óvatosabbnak kellene lennünk, amikor a kelet-európai országokra mutogatunk a korrupció és bűnözés kapcsán.
<P>
A korrupció és a bűnözés nemcsak a kelet-európai régióban vannak jelen, hanem mindannyiunk számára kihívást jelentenek, és csak közös erőfeszítéssel tudjuk visszaszorítani ezeket a negatív tendenciákat. Az átláthatóság és a demokrácia örök értékek, és ezért reméljük, hogy támogatni és ösztönözni tudjuk majd a reformokat a nyugat-balkáni régióban. A lehető legjobbakat kívánom Horvátországnak, és alig várom, hogy a Parlamentben üdvözölhessük Horvátországot az Európai Unió 28. tagállamaként.
<SPEAKER ID="031" NAME="László Tőkés" AFFILIATION="PPE">
(HU) Tisztelt elnök asszony! Az Unió iránti komoly kritikával kell megállapítanunk, hogy noha az ország több szempontból már hat évvel ezelőtt, a legutóbbi bővítési hullám idején készen állott a csatlakozásra, felvétele még mindig akadályoztatást szenved. Éppen ezért csak egyetérteni lehet a magyar EU-elnökség azon célkitűzésével, hogy Horvátország integrációját mandátumának legfőbb prioritásai közé sorolta. Orbán Viktor magyar miniszterelnök azon kijelentésével is csak egyetérteni lehet, hogy Európa egységesülése a Nyugat-Balkán országainak integrációja nélkül nem lehet teljes. A volt Jugoszlávia kívül maradt tagállamai fekete lyukként tátonganak az Unió térképén. Ezt a helyzetet megváltoztatni Horvátország nyitányát jelenti e helyzet megváltoztatásának. Jadranka Kosor horvát miniszterelnök tegnap elhangzott szavaival szólva Délkelet-Európa országainak erkölcsi kötelességünk megadni ezt a bíztatást, hiszen számukra az integrációnak nincsen alternatívája.
<SPEAKER ID="032" NAME="Andrzej Grzyb" AFFILIATION="PPE">
(PL) Elnök asszony, a Swoboda-jelentés, valamint az elnökség és Füle biztos úr nyilatkozatai is arra engednek következtetni, hogy nagyon kedvezőek a körülmények a horvát tárgyalások lezárásához Külön hangsúlyozandó Horvátország elkötelezett magatartása - gondolok itt például Kosor miniszterelnök asszonyra -, és nemcsak a tárgyalások lezárása terén, hanem a szomszédos országokkal és a nemzetközi büntetőtörvényszékkel való együttműködés terén is. Horvátország javára lesz a tárgyalások közelgő lezárásának lehetősége és a Parlamentben uralkodó hangulat is. Ez azt jelzi, hogy a jövőben nem engedjük felhalmozódni a problémákat, és hogy a 20 évnyi várakozás a csatlakozási szerződés aláírásával fog lezárulni. Szeretnénk elmondani, mennyire nagyrabecsüljük Horvátország jelképes gesztusait is, például azt, hogy az uniós tagságra törekvő szomszédos országok rendelkezésére bocsátja az uniós vívmányok fordítását. Szeretnék köszönetet mondani Swoboda úr munkájáért, és én is biztos vagyok benne, hogy ez az utolsó jelentés a Horvátország által a csatlakozási folyamat során elért eredményekről. Hamarosan az Európai Unió tagállamaként üdvözölhetjük majd Horvátországot.
<SPEAKER ID="033" NAME="Csaba Sándor Tabajdi" AFFILIATION="S&amp;D">
(HU) Tisztelt biztos úr, miniszter úr! Egyértelműen támogatom a magyar elnökség azon törekvését, hogy júniusban lezárják a horvát csatlakozási tárgyalásokat. Horvátország számos területen nagyobb fejlettséget ért el, mint néhány uniós ország. Nyilvánvaló, hogy még számos elvégzendő tennivaló van, ahogy erre Martonyi miniszter úr is utalt. Hannes Swoboda úr kiválóan eligazodik ebben a bonyolult nyugat-balkáni térségben.
<P>
Horvátország sikere ösztönzést adhat Szerbiának és a többi nyugat-balkáni országnak. Fontos, hogy nyugat-balkáni barátaink, horvát kollégáink értsék: a belső reformokat nem az Unió, hanem saját népük érdekében kell végrehajtani. Kiemelten fontosnak tartom a szerb, a magyar és más nemzeti kisebbségek helyzetének javítását, az elmenekült, elűzött szerbek, krajinai szerbek méltó visszatérését, a szlovén-horvát szomszédsági viszony rendezését. Méltányolnunk kell, hogy a horvát államfő számos gesztust tett Szerbia, Bosznia-Hercegovina és Horvátország történelmi megbékélése érdekében.
<SPEAKER ID="034" NAME="Jelko Kacin" AFFILIATION="ALDE">
(SL) Elnök asszony, a horvát kormánynak és az Európai Bizottságnak sok elkötelezettséget, türelmet, kitartást és energiát kívánok a reformok befejezéséhez. Kívánom azt is, hogy Horvátország esetleg a tárgyalások lezárásával ünnepelhesse függetlensége 20. évfordulóját.
<P>
Ezek a szívből jövő kívánságaim. Azonban hogy mi lesz a valóság, az a horvát kormányon és a kormánynak a horvát parlamenti ellenzékkel való együttműködésén fog múlni. Jelenleg nekünk is társadalmilag sokkal érzékenyebb politikusokra van szükségünk. A jelenlegi gazdasági válság hatására a szociális prioritásokhoz képest veszítenek jelentőségükből azok a dolgok, amelyek Horvátország és polgárai számára az uniós csatlakozás előnyeit jelentenék. Ez erősíti az Európai Unióhoz való kritikus hozzáállást.
<P>
Végül, de nem utolsósorban, még arra is szükség van, hogy Horvátország polgárai igennel szavazzanak a népszavazáson. Horvátország csatlakozásának késlekedése nem járna komoly következményekkel Horvátország számára, de igen negatív üzenet lenne a később csatlakozni kívánó nyugat-balkáni országoknak. A tárgyalások lezárása nélkül horvát képviselők nem kaphatnak megfigyelői státuszt a Parlamentben, és nem lesz tagság. Ezért felszólítom Önöket a lendület fenntartására és minden lehetséges erőfeszítés megtételére.
<SPEAKER ID="035" NAME="Marije Cornelissen" AFFILIATION="Verts/ALE">
(NL) Elnök asszony, örömmel tölt el, hogy Horvátország egyre közelebb kerül a csatlakozáshoz. A Zöldek/az Európai Szabad Szövetség Képviselőcsoportja határozottan támogatja valamennyi balkáni ország és Törökország csatlakozását. De mivel ilyen nagy támogatói vagyunk a csatlakozásuknak, nagy figyelmet szentelünk a tagság követelményeként meghatározott reformok végrehajtásának. Horvátország még nem hajtott végre teljes mértékben ezeket a reformokat. A folyamatot még folytatni kell.
<P>
A szavazáson ezért arra fogunk törekedni, hogy a jelentés ne tartalmazzon konkrét dátumot. Lehetséges, hogy a tárgyalásokat le lehet majd zárni az idei év első félévében, de az is lehet, hogy nem. Nem az a fontos, hogy mikor zárjuk le a tárgyalásokat. Az a fontos, hogy Horvátország addigra valamennyi kritériumnak megfeleljen.
<P>
Ha valamit megtanultunk Románia és Bulgária csatlakozásából, akkor az az, hogy nem szabad konkrét dátumot kitűznünk. Ehelyett inkább tisztáznunk kell, milyen tennivalók vannak még. Még valami: Horvátország valamivel több erőfeszítést tehetne például a szexuális kisebbségek védelme terén. Jó lenne, ha a jelenlegi uniós elnökség jó példát mutatna azzal, hogy engedélyezné a budapesti melegfelvonulást 2011. június 18-án.
<SPEAKER ID="036" NAME="Charles Tannock" AFFILIATION="ECR">
Elnök asszony, a jelentés szerint Horvátország továbbra is zökkenőmentesen halad előre az uniós tagság felé vezető úton. A brit konzervatívok támogatják a koppenhágai kritériumoknak teljes mértékben eleget tevő országok uniós csatlakozását, mivel úgy gondoljuk, hogy az EU a bővítések eredményeképpen rugalmasabb és kevésbé centralizált szövetséggé válik.
<P>
Horvátországot megilleti a gratuláció a korrupció felszámolására tett erőfeszítéseiért, amelyekre jó példa Sanader volt miniszterelnök letartóztatása. Örülök, hogy Szlovénia a két ország határvitájának rendezése után már nem ellenzi a horvát csatlakozást. Ez a határvita kétoldalú ügy, és nem akadályozhatja Horvátország uniós csatlakozását. Van egy kis vita Montenegróval is, amelynek ügyében én vagyok az előadó, és amelyet az NB meg fog oldani.
<P>
Montenegró előadójaként és Szerbia nagy barátjaként hiszem, hogy Horvátország csatlakozása fel fogja gyorsítani a volt Jugoszlávia egész régiójának uniós csatlakozását. Remélem, hogy Horvátország uniós tagsága mindkét országot a reformok meggyorsítására fogja ösztönözni, és hogy Horvátország uniós tagállamként nem próbálja meg majd a szerb csatlakozás akadályozásával rendezni a régi számlát.
<SPEAKER ID="037" NAME="Andreas Mölzer" AFFILIATION="NI">
(DE) Elnök asszony, a tagjelölt országok közül Horvátországban ment végbe a legnagyobb fejlődés. Ez nem meglepő, hiszen Horvátország kulturálisan és történelmileg szoros kapcsolatban áll Közép-Európával. Horvátország már sokszor - például a halászati vita rendezésével - bizonyította, hogy felkészült az uniós csatlakozásra. Természetesen további erőfeszítésekre van szükség a korrupció elleni küzdelem terén, de az akarat nyilvánvalóan nem hiányzik, ahogy azt Ivo Sanader volt miniszterelnök letartóztatása is bizonyítja. Történt némi előrelépés a háborús bűnök rendezése terén is. Azt pedig majd meglátjuk, milyen hatása lesz a jugoszláv titkosszolgálat egykori magas rangú tagjaira vonatkozó német elfogatóparancsoknak.
<P>
Úgy tűnik, Horvátország felkészült a múlt lezárására. Ezt mutatja például az is, hogy támogatja a háborús menekültek visszatérését. Ezen a téren kívánatos lenne, ha az EU nemcsak a háborús menekülteket támogatná, hanem a kitelepítetteket is, és megoldást keresne a dunai svábok kárpótlási igényeinek rendezésére.
<SPEAKER ID="038" NAME="Jean-Pierre Audy" AFFILIATION="PPE">
(FR) Elnök asszony, szeretném elismerésemet kifejezni Swoboda úrnak ezért a kiegyensúlyozott állásfoglalásért, és szeretném elmondani, hogy a horvát csatlakozás sikeres végrehajtása létfontosságú a számunkra. Szeretnék néhány szót szólni arról, hogy sokan nagyon aggódnak amiatt, hogy ez a csatlakozás rosszkor jött. A történelemnek azonban nem lehet előírni, mi mikor történjen, és most éppen válság van. Az európaiak aggódnak.
<P>
A berlini fal összeomlása után posztkommunista csatlakozási hullám volt, most pedig eseti alapon járunk el. Biztos úr, ezért gondolom úgy, hogy valamennyi uniós tagállamban és talán Horvátországban is kommunikációs kampányt kellene folytatni, amelyben bemutatnánk az embereknek az elvégzett munkát, azt, hogy Horvátország valamennyi fejezetnek nagy figyelmet szentelt, és komoly előkészületeket tett a csatlakozáshoz.
<P>
Ez a javaslatom, mivel a bővítési hatáskör nem európai hatáskör. A bővítési hatáskör a tagállamok és a tagállamok népeinek hatásköre. Kötelességünk, hogy sikeresen végrehajtsuk ezt a csatlakozást. Használjunk minden rendelkezésünkre álló forrást az európai integrációnak ebben a jelenlegi nehéz időszakában!
<SPEAKER ID="039" NAME="Štefan Füle">
a Bizottság tagja. - Elnök úr, köszönöm mindenkinek ezt az ösztönző és konstruktív vitát. Az Európai Parlament állásfoglalás-tervezetének kiegyensúlyozott üzenete fontos támogatást jelent a Bizottság számára. Az állásfoglalás-tervezet hasznos útmutató a Horvátország által még elvégzendő feladatokról, és különösen üdvözlendőnek tartom az igazságosságra, minőségre és hitelességre való gyakori hivatkozást a mai vita során.
<P>
Teljes mértékben egyetértek azokkal is, akik azt hangsúlyozták, hogy az egész folyamat és a Horvátországtól megkívánt erőfeszítések a horvát polgárok javát szolgálják. Ezt világosan kell kommunikálnunk az elkövetkező hónapok során.
<P>
Fontos jelzés, hogy a Parlament konstruktívan és szilárdan támogatja a horvát csatlakozási folyamatot. Fontos jelzés nemcsak Horvátország, hanem a tagjelölt és a potenciális tagjelölt országok számára is. A Parlament támogatása arra fogja ösztönözni ezeket az országokat, hogy továbbra is jelentős erőfeszítéseket tegyenek az Európai Unióba vezető úton, és sikeresen lezárják a tárgyalásokat.
<SPEAKER ID="040" NAME="János Martonyi">
a Tanács soros elnöke. - Elnök asszony, mindenekelőtt hadd fejezzem ki nagyrabecsülésemet és köszönetemet a Parlamentnek - és különösen az előadónak, Swoboda úrnak - elkötelezettségéért és erőfeszítéseiért, amelyekkel pozitívan hozzájárul a mi erőfeszítéseinkhez, amelyeket nemcsak a horvát csatlakozás, hanem a bővítési folyamat egésze terén teszünk.
<P>
Szilárd meggyőződésem, hogy ezeket az erőfeszítéseket igen jól mutatja a ma délelőtti igen konstruktív és hasznos vita. Szilárd meggyőződésem az is, hogy az elfogadandó állásfoglalás hangsúlyozni fogja a Parlament nélkülözhetetlen szerepét, amely valóban túlmutat a horvát csatlakozás konkrét kérdésén.
<P>
Ez az állásfoglalás azt a fontos üzenetet fogja közvetíteni az európai közvélemény, az európai polgárok számára, hogy a bővítés valóban az ő érdekeiket szolgálja, és talán meg fogja győzni az európai polgárokat arról, hogy az Európa újraegyesítése után jelentkező "bővítési fáradtság” megszűnt, és a bővítés most ismét újult erővel folytatódik.
<P>
Az állásfoglalás ugyanakkor más tagjelölt vagy tagságért folyamodó országok számára is fontos politikai üzenetet közvetít. Ez a jelentés és az állásfoglalás hangsúlyozza is. Mindannyian tudjuk, hogy a Nyugat-Balkán stabilitásának, együttműködésének és megbékélésének kulcstényezője az európai perspektíva.
<P>
Ezért az európai perspektívának hitelesnek kell lennie, és konkrét lépésekkel kell ezt a perspektívát hangsúlyozni és bemutatni. Horvátország uniós csatlakozása pontosan egy ilyen konkrét lépés. Mindannyian tudjuk, hogy még nem végeztük el a teendőinket. Európa még mindig nem képez egységes egészet. Alapvető célkitűzésünk a bővítési folyamat folytatása.
<P>
Nagyon fontos észrevételek és megjegyzések hangzottak el például azzal kapcsolatban, hogy a csatlakozási tárgyalások túlságosan hosszadalmasak voltak-e, vagy sem. Igaz, hogy csaknem hat évig tartottak, ami hosszabb, mint a mi országaink esetében volt. Azt tudom most javasolni, hogy a jövővel foglalkozzunk, és próbáljuk meg minél inkább felgyorsítani ezt a folyamatot.
<P>
Mindkét oldalon számos fontos előrelépés történt, és ismét csak azt tudom hangsúlyozni, hogy eltökélt szándékunk valamennyi fél közös erőfeszítésével hiteles, minőségi bővítést végrehajtani. Ez a jelenlegi Európai Unión belül és kívül is mindannyiunk számára nagyon fontos üzenet.
<P>
Szeretnék még egyszer köszönetet mondani fontos gondolataikért és észrevételeikért, és a Bizottságnak is szeretnék köszönetet mondani - természetesen abban a reményben, hogy meg fogjuk tudni valósítani célkitűzésünket, ami nem más, mint ez év június vége előtt lezárni a tárgyalásokat.
<SPEAKER ID="041" NAME="Elnök">
A vita tárgyáról egy állásfoglalási indítványt terjesztettek elő az eljárási szabályzat 110. szabálya (2) bekezdése értelmében.
<P>
A vitát lezárom.
<P>
A szavazásra ma, február 16-án, kedden 12:00 órakor kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="042" NAME="Debora Serracchiani" LANGUAGE="IT">
Reméljük, hogy Horvátország gyors eredményeket fog elérni az uniós csatlakozási tárgyalásokon. Horvátország csatlakozási folyamatának meggyorsítása - tekintettel geopolitikai pozíciójára - nagyon fontos, hiszen Horvátország bejárat a közép-európai piacok felé. Ezért a kikötőket és az európai folyosókkal való kapcsolódásokat integrált módon kell fejleszteni, tekintettel arra a tényre, hogy Horvátország jelentős uniós finanszírozást fog kapni, amelynek 60%-a az infrastruktúrára lesz elkülönítve.
<P>
Ehhez Horvátországnak folytatnia kell a megkezdett utat, és további reformokat kell végrehajtania. Különösen a közigazgatást és az igazságszolgáltatást kell megerősítenie, a korrpució ellen kell küzdenie, és teljes együttműködést kell tanúsítania a volt Jugoszláviával foglalkozó nemzetközi büntetőtörvényszékkel. Üdvözlöm, hogy az Európai Unió és a Horvát Köztársaság között megállapodás jött létre a Kábítószer és Kábítószerfüggőség Európai Megfigyelőközpontjáról. Csalódott vagyok a horvát hajógyártás helyzete miatt. Ez az ágazat egykor a jugoszláv ipari export gyöngyszeme volt, most viszont romokban hever.
<P>
Remélem, hogy a horvát kormány képes lesz mielőbb végrehajtani a szerkezetváltási folyamatot, és így a versenyképességi fejezetet is le tudja zárni. Kiemelném a horvát csatlakozásnak az Adriára vonatkozó integrált tengerpolitika kialakításában játszott fontos szerepét - hiszen a horvát csatlakozással az Adria majdnem teljes egészében uniós tengerré válik.
<SPEAKER ID="043" NAME="Jiří Havel" LANGUAGE="CS">
Ez a jelentés összességében kedvező Horvátországra nézve. A jelentés szerint Horvátország közel van a csatlakozási tárgyalások lezárásához. Azonban a jelentés az előző évekhez hasonlóan a még mindig meglévő és gyakran súlyos hiányosságokra is felhívja a figyelmet. A horvát-szlovén területi vitával kapcsolatos tapasztalatok fényében aggasztó, hogy nem történt jelentős pozitív előrelépés a számos szomszéd állammal (főként Bosznia-Hercegovinával, de Szerbiával és Montenegróval is) fennálló területi vitákban. A szerbek ellen elkövetett háborús bűncselekmények megbüntetésének szélsőségesen lassú folyamata továbbra is fontos kérdéseket vet fel. Több száz ügyben kellene még nyomozást folytatni vagy vádat emelni; az a tény, hogy a horvát igazságszolgáltatás nem vesz tudomást ezekről az ügyekről, a szerbeknek bizalmatlanságra ad okot. Horvátország még mindig nem nyújtotta be a tüzérségi naplókként ismert dokumentumokat a volt Jugoszláviával foglalkozó hágai nemzetközi büntetőtörvényszéknek (ICTY). Itt az idő, hogy fontolóra vegyük, mennyire kell az EU-nak beavatkoznia ebbe az ügybe. A szerb menekültek 2010-es visszatérése is igen korlátozott volt. A jelentés nem említi, hogy a háború után Horvátországba visszatért 130 000 szerb közül hányan jöttek Szerbiából, és hányan a bosznia-hercegovinai Boszniai Szerb Köztársaságból. A szerb menekültek száma a Boszniai Szerb Köztársaságban (Bosznia-Hercegovina) viszonylag állandó maradt sok éven át (25 000 és 35 000 között). A horvát hatóságok lehetetlenné tették visszatérésüket főként azáltal, hogy nem oldottak meg olyan kérdéseket, mint a tulajdon, a lakás, a bérleti jogok, a nyugdíjak stb. visszaszolgáltatása.
<SPEAKER ID="044" NAME="Monika Smolková" LANGUAGE="SK">
Horvátország 2003 óta tagjelölt ország, ekkor nyújtotta be uniós tagságra vonatkozó kérelmét. Horvátország mára jelentős erőfeszítéseket tett, és felkészült az uniós tagságra. Ez a folyamat alapvető reformokat követel, amelyek gyakran nagyon nem népszerűek. A komoly erőfeszítést követelő folyamatot hét évvel ezelőtt teljesítő Szlovákia képviselőjeként nagyra becsülöm Horvátországot, és hiszem, hogy mihamarabb le fogja zárni a maradék 10 fejezetet. Jugoszlávia széthullása és a fegyveres konfliktus lezárása óta Horvátország rövid idő alatt hatalmas előrelépést tett az infrastruktúra, a szolgáltatások és a turizmus terén, amely az ország nemzetgazdaságának legfontosabb ágazata. Minden évben Horvátországba látogató turistaként úgy gondolom, hogy Horvátország az uniós államok családjába tartozik, és képviselőtársaimmal együtt támogatom Horvátország csatlakozását.
<SPEAKER ID="045" NAME="Ildikó Gáll-Pelcz" AFFILIATION="PPE">
írásban. - (HU) Egy lépés választja el Horvátországot a történelmi célja beteljesülésétől. A kérdés az, hogy milyen ez a lépés. Akadályokkal, netán mesterséges akadályokkal teli hosszú lépés, vagy együttműködésen alapuló, az eddig megtett nehéz vállalások teljesítését értékelő, könnyebb és rövidebb lépés. A horvátok a belépési tárgyalások lezárása érdekében komoly munkát végeztek el, együttműködésük méltán elismert. Gondoljunk csak akár a korrupció, az összeférhetetlenség, a szervezett bűnözés visszaszorítása, vagy akár a szomszédságpolitika javítása érdekében tett erőfeszítésekre. Persze vannak még ma is - többnyire leginkább kétoldalú - nyitott kérdések, de fontos hangsúlyozni, hogy ezeket nem lehet összemosni az európai kérdésekkel.
<P>
Meggyőződésem, hogy Horvátország érdemes arra, hogy az EU tagja legyen, érdemes arra, hogy a magyar elnökség idején sikeresen lezárja a tárgyalásokat. Horvátország helyzete a Nyugat-Balkánon stratégiai fontosságú. Ennek a szerepnek a megerősítése az a három megállapodás, amelyet Horvátország Magyarország kormányával kötött az energiaellátás biztonságának megerősítéséről, a határ menti szénhidrogénmezők közös kutatásáról, valamint az olajkészletek tárolásáról. Őszintén kívánom a horvátoknak, hogy minden természetes, és netalán mesterségesen felállított akadály elháruljon a csatlakozásuk útjából, hiszen Horvátország nemcsak érett, hanem érdemes is az EU-ba történő belépésre. Önöktől pedig azt kérem, képviselőtársaim, hogy támogató szavazatukkal járuljanak hozzá Horvátország mielőbbi csatlakozásához, hiszen a csatlakozás szimbolikusan Horvátország önállóvá válásának 20. évében valósulhatna meg.
<SPEAKER ID="046" NAME="Iuliu Winkler" AFFILIATION="PPE">
írásban. - (HU) A horvát csatlakozási tárgyalások felgyorsítása a dél-kelet-európai térségben az EU-integráció lehetőségét hozza elérhető közelségbe. Horvátország mellett a Nyugat-Balkán többi állama is optimizmussal tekint az európai jövő fele. Ez pedig stabilitást, a demokratizálódási folyamat visszafordíthatatlanságát és gazdasági növekedést hoz a nehéz történelmi örökséget hordozó térségben. Méltányolom a horvát kormány erőfeszítéseit, a korrupció, az európai pénzek helyes felhasználása, a jelenleg még nyitott tárgyalási fejezetek lezárásának terén. A szomszéd államokkal kialakított viszony javítása tekintetében is fontos előrelépések történtek. Következetesen támogatom Horvátország minél hamarabbi csatlakozását az EU-hoz, hiszen romániai magyar képviselőként különös figyelemmel követem a horvátországi magyar közösség sorsát. Nagy megelégedésemre szolgálna, hogyha hamarosan újabb anyaországon kívüli magyar közösséget köszönthetnénk az Európai Unióban. Az Európai Parlamentnek egyértelműen támogatnia kell Horvátország csatlakozási törekvéseit. Nem a követelmények enyhítésére van szükség, hanem elő kell segíteni a követelményeknek való megfelelést. Egyetértek azokkal a kollégáimmal, akik arra kérik az Európai Bizottságot, hogy minél hamarabb határozza meg a folyamat lezárásának további időpontjait, a csatlakozási fejezeteket pedig még a magyar elnökség ideje alatt zárja le.
<SPEAKER ID="047" NAME="Giovanni Collino" LANGUAGE="IT">
A magyar elnökségnek az a szándéka, hogy 2011 első felében lezárják a tárgyalásokat, nagy optimizmussal tölt el minket a balkáni régió jövőjét és uniós csatlakozását tekintve. A horvát kormány jelentős lépéseket tett a reformok megvalósítása és az emberi jogok védelme terén. Bizonyos területeken még további fejlődésre van szükség annak érdekében, hogy Horvátország valóban készen álljon az uniós tagságra és az Európa 2020 stratégia célkitűzéseire. Ezek a területek a korrupció elleni küzdelem, a kisebbségek védelme - köztük az olasz kisebbségé -, a bírósági eljárások rövidebbé tétele, a bíróságok infrastruktúrájának és felszereltségének fejlesztése, az adóreformok és a közkiadások csökkentésének megerősítése.
<P>
Ha Horvátország folytatja az uniós vívmányok végrehajtásához szükséges reformokat, akkor jövő ősztől az Európai Unió értékes tagja lehet, hozzájárulva az Unió jólétének növeléséhez, valamint a Kelet és Nyugat közötti geopolitikai egyensúly megteremtéséhez - kezdve a mediterrán régiótól és Olaszország északkeleti részétől. Az európai makrorégiók létrehozása révén - kezdve az adriai és jón-tengeri régióval, amelybe Olaszország is bele fog tartozni -, Horvátország gyorsan az európai programok és politikák középpontjába fog kerülni.
<SPEAKER ID="048" NAME="Elżbieta Katarzyna Łukacijewska" AFFILIATION="PPE">
írásban. - (PL) Horvátország uniós csatlakozása élénk vitát váltott ki. Horvátország az európai turisták számára igen vonzó célpont, azonban bizonyos problémákat még rendeznie kell. Szeretném megjegyezni, hogy Horvátországnak még mindig sok kihívással kell szembenéznie, és sok államreformot kell hatékonyan végrehajtania ahhoz, hogy mihamarabb valamennyi uniós csatlakozási követelménynek megfeleljen.
<P>
Az Európai Unió érdeke is az olyan bővítési politika, amely előmozdítja a demokrácia megszilárdulását - különösen a balkáni országokban. Az Európai Uniónak pozitívan kell értékelnie a Horvátországban történt változásokat, hiszen Horvátország határozott jeleit adja annak, hogy készen áll belső problémái megoldására. Nyitottnak kell lennünk a bővítésre. Remélem, hogy a tárgyalások üteme lehetővé fogja tenni, hogy a horvátok a lengyel elnökség alatt aláírják a csatlakozási szerződést, mivel Horvátország megérdemli, hogy az Európai Unió tagja lehessen. Köszönöm.
