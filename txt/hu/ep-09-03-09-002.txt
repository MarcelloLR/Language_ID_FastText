<CHAPTER ID="002">
Az elnökség nyilatkozata
<SPEAKER ID="006" NAME="Elnök">
Hölgyeim és uraim, úgy döntöttem, annak az országnak a nyelvén szólalok most fel, ahol ez a szörnyű esemény történt.
<SPEAKER ID="008" NAME="James Nicholson" AFFILIATION="PPE-DE">
Elnök úr, szombat éjszaka Észak-Írországban mindnyájan mélyen megdöbbentünk - ahogy szerintem mindenki más is: két fiatal katonát brutálisan, hidegvérrel meggyilkoltak. Ez volt Észak-Írország legrosszabb rémálma.
<P>
Közel 20 éve vagyok e Parlament képviselője, és azt reméltem, hogy soha többé nem lesz szükség arra, hogy itt a Parlamentben néma felállással nyilvánítsunk részvétet az Észak-Írországban elhunytak családtagjainak. Nagyon elszomorít, hogy ma ismét ezt kellett tennem.
<P>
Ezek a fiatal férfiak azt tették, amit sok más fiatal is tenne: rendeltek egy pizzát a helyi pizzériából, mivel három óra múlva fel kellett volna szállniuk a repülőre, hogy Afganisztánba menjenek. Erre már nem került sor. Minden gondolatunk körülöttük forog ma, akiket életük virágjában ért a halál. A családoknak szóló részvéten kívül ezekben a pillanatokban semmi másnak nincs helye - a családtagoknak viszont most nagy szükségük van a támogatásunkra.
<P>
Akik ezt a tettet elkövették, bizonyára nem fogják hallani az elítélő szavaimat. Mégis ki kell mondanom: soha nem fog nekik sikerülni, soha nem nyerhetnek, mert Észak-Írországban a demokrácia felemelte a szavát, és győznie kell. Ha vannak is olykor hibái, másmilyen életet hozott észak-írországi választóimnak: jobb életre találtak, kipróbálhatták ezt a jobb életet, és én azt szeretném, ha tovább élhetnék ezt a jobb életet. Csatlakozom a családoknak szóló részvétnyilvánításhoz.
<P>
(Taps)
<SPEAKER ID="009" NAME="Liam Aylward" AFFILIATION="UEN">
Elnök úr, én is fenntartások nélkül elítélem a múlt szombaton Antrim városában, a Massereene laktanya előtt történt merényletet, amelyben két brit katona meghalt és négy másik megsérült. A Valódi IRA, egy észak-írországi szakadár republikánus csoport vállalta a felelősséget ezért a szörnyű támadásért, amely 12 éve az első halálos kimenetelű támadás volt az észak-írországi biztonsági erők ellen. A terroristacselekmények elkövetőit bíróság elé kell állítani és felelősségre kell vonni rémtetteikért. Támadásaik nem rendelkeznek politikai támogatottsággal az észak-írországi lakosság részéről.
<P>
Az 1998-as nagypénteki békemegállapodás világosan kijelöli a kereteket Észak-Írország politikai és gazdasági fejlődéséhez. A megállapodásban rögzített struktúrák jól támogatják a demokráciát, a jogállamiságot, az emberi jogokat, a békét és a megbékélést. Nem hagyhatjuk, és nem is fogjuk hagyni, hogy ezek az egyének tönkretegyék a békét, amiért Észak-Írországban oly régóta, oly sokat dolgoztunk.
<SPEAKER ID="010" NAME="Jim Allister" AFFILIATION="NI">
Elnök úr, köszönöm részvevő szavait a szombat este elhunyt brit katonáink nevében. Észak-Írországban nagyra értékelik, hogy ebben a pillanatban Ön is gondolt a gyászolókra.
<P>
Akik a két katonát megölték, az erőszak ösvényén próbálkoznak a politikai előretöréssel. Bárcsak azt mondhatnám, hogy nem fog nekik sikerülni, de Észak-Írországban sajnos úgy tűnik, az erőszak kifizetődő - olyannyira, hogy mára már három elítélt IRA-terroristánk van miniszterként a kormányban, és közös első miniszterünk, McGuinness olyan személy, akiről Peter Robinson - amikor még ellenezte a terroristákat a kormányban - elmondta, hogy személyesen legalább 12 katonát ölt meg. Semmivel nem jobb vagy más, mint az antrimi terroristák, akik a haldokló katonák felett állva beléjük lőttek még egy sorozatot.
<P>
Most szégyenszemre ez a hitvány fegyveres bandita, McGuinness - akit Robinson úr egyszer a "bogside-i mészárosként” említett - részese hazám legmagasabb hivatalának. Ez történik, ha az ember leül tárgyalni a terroristákkal. Bízom benne, hogy soha többet nem fogunk tárgyalni az utcáinkra visszatért terroristákkal, levonjuk a múlt tanulságait és igyekszünk jóvátenni a történteket.
<SPEAKER ID="011" NAME="Elnök">
Hölgyeim és uraim, nem tudunk szót adni mindegyik ír képviselőnek. Mindnyájunk nevében beszéltem, és ennek elégnek kellene lennie. Egyetértenek azzal, hogy méltóképpen megemlékeztünk az életüket vesztett katonákról? Köszönöm.
<P>
Röviden szólnom kell még a tegnapi Nemzetközi Nőnapról. Az esemény tiszteletére szeretném ma kitüntetett figyelemmel üdvözölni a Ház valamennyi képviselőnőjét, és nyomatékosan megköszönni elkötelezett munkájukat. Ezenkívül azt szeretném javasolni, hogy tegyünk meg minden tőlünk telhetőt annak érdekében, hogy a nemek egyenlőségének elve európai és nemzetközi szinten egyaránt megvalósuljon.
<P>
Száz évvel ezelőtt New Yorkban 15 000 nő demonstrált méltóságuk és jogaik elismeréséért. A mai napon az ő örökségük előtt tisztelgünk. Azóta kétségtelenül nagyon sok mindent elértünk a nők jogainak elismerése és védelme, valamint a férfiak és nők közötti esélyegyenlőség előmozdítása terén, a társadalom minden területén. Nem hagyhatjuk félbe ezeket a törekvéseinket; még nagyon sokat kell tennünk ahhoz, hogy megvalósítsuk a nemek egyenlőségét az Európai Unióban, és növeljük a nők részvételét a munkában, a civil társadalomban és a politikában. Az Európai Parlament véleménye szerint tovább kell növelni a nők részvételét a döntéshozatalban, helyi, országos és európai uniós szinten egyaránt. Tagállamainknak módot kell találniuk arra, hogy ösztönözzék és támogassák a nők részvételét a döntéshozatali folyamatban és a politikában, úgy országos, mint nemzetközi szinten.
<P>
Csak néhány hónap választ el minket az európai választásoktól. Szeretném hangsúlyozni, hogy a nők részvétele ezeken a választásokon és a nemek kiegyensúlyozott képviselete az Európai Parlamentben különösen fontos, mind az Európai Unió, mind a társadalom egészének demokratikus fejlődéséhez. Végezetül arra szeretném emlékeztetni a tisztelt Házat, hogy a világ különböző pontjain dúló háborúk a nőkre különösen nagy csapást mérnek, ezért arra törekszünk, hogy megakadályozzuk a nőket érő bántalmazás és nemi erőszak mint háborús fegyver alkalmazását. Védelmeznünk kell a Föld minden lakójának méltóságát - ez irányú elkötelezettségünk soha nem szűnhet meg.
<P>
Köszönöm a figyelmet!
<P>
(Taps)
