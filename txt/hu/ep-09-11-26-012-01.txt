<CHAPTER ID="012-01">
1. Nicaragua
<SPEAKER ID="220" NAME="Elnök">
Nicaraguáról szóló három állásfoglalás-tervezet.
<SPEAKER ID="221" NAME="Bogusław Sonik">
szerző. - (PL) Elnök úr, a jelenlegi nicaraguai elnök, Daniel Ortega politikája bizonyítja, hogy továbbra is érvényes a régi kommunista alapelv, miszerint "ha egyszer hatalomra kerülünk, akkor azt sohasem adjuk fel”. Az 1980-as években a sandinisták nem tudták fenntartani a fegyveres diktatúrát, és a nemzetközi közvélemény nyomására a demokratikus játékszabályok elfogadására kényszerültek.
<P>
Ortegát a 2006-os választásokon választották meg elnöknek. A sandinisták visszatértek a hatalomba. Különböző áljogi kifogások örve alatt kezdettől fogva a megfélemlítés és az eltávolítás kipróbált és bevált módszerét vetette be a politikai konkurencia mindenféle formája ellen. A sandinista apparátus megkezdte az államapparátus megkettőzését, követve ezzel a kubai Forradalmi Védelmi Bizottságok példáját. 2008. decemberben az Európai Parlament felhívta a figyelmet a sandinistákkal kapcsolatba hozható állami hatóságok, pártok és személyek által az emberi jogi szervezetek és tagjaik, az újságírók és a média más képviselői ellen folytatott zaklatási kampányra. Az Amnesty International írt a helyhatósági választásokat követő erőszakról. Az újságírók ellen elkövetett támadások és verések száma megsokszorozódott.
<P>
Ortega most a legfelsőbb bíróság befolyásolásával próbál olyan alkotmánymódosítást elérni, amely lehetővé tenné, hogy induljon az újraválasztásáért. Nagy bizonyossággal megjósolhatjuk, hogy következő lépésként bejelenti élethosszig tartó elnökségét, hiszen a managuai és caracasi populisták számára Fidel Castro szolgál modellként, és Castro alatt sohasem tartottak szabad választásokat.
<P>
Felhívom az Európai Bizottságot, hogy vonja le a következtetéseket ebből a helyzetből, és vizsgálja meg, hogy az emberi jogi előírások megsértése esetén nem lenne-e szükség az országgal fennálló együttműködési megállapodások felülvizsgálatára annak érdekében, hogy az emberi jogi záradékok ne csak üres szavak maradjanak.
<SPEAKER ID="222" NAME="Adam Bielan">
szerző. - (PL) Elnök úr, múlt szombaton ellenzéki politikusok felhívására nicaraguai polgárok tízezrei tüntettek Daniel Ortega elnök politikája ellen, egy olyan politika ellen, amely egyenesen a diktatúra bevezetéséhez vezet Nicaraguában.
<P>
Emlékeztetem Önöket arra, hogy a legfelsőbb bíróság október 19-én azoknak az alkotmányos akadályoknak az elhárítása mellett döntött, amelyek eddig meggátolták Ortega elnököt abban, hogy ismét elnöknek jelöltesse magát. Magának a módosításnak a ténye nem felháborító, hiszen természetesen sok európai országban sincs ilyen törvény, ami viszont felháborító, az a döntéshozatal módja. Amint azt mindannyian tudjuk, Ortega elnök nem rendelkezik kétharmados parlamenti többséggel, így alkotmánysértést kellett elkövetnie ahhoz, hogy eltörölje az újraválasztására vonatkozó tilalmat. Ha megengedjük, hogy Daniel Ortega 2011-ben ismét induljon az elnökválasztáson, akkor hamarosan arra ébredhetünk, hogy Nicaraguában valódi diktatúra uralkodik.
<P>
Ezért arra kérném az Európai Bizottságot, hogy az Európai Unió és a közép-amerikai országok közötti társulási megállapodásra vonatkozó további tárgyalások során hívja fel a figyelmet erre a problémára, és használjon fel minden lehetséges eszközt arra, hogy visszafordítsa Ortega elnököt erről az útról.
<SPEAKER ID="223" NAME="Johannes Cornelis van Baalen">
szerző. - Elnök úr, nagyon hálás vagyok azért a támogatásért, amelyet a Ház a Liberális Internacionálé általam vezetett managuai küldöttségének nyújtott. Békével, a parlamenti többség meghívására érkeztünk, hogy az alkotmányról, a választásokról, a választási kampányról, az emberi jogokról és a polgári szabadságjogokról beszéljünk. Átkokat szórtak a fejünkre, kalózoknak és hasonlóknak neveztek bennünket. Az országból történő kiutasítással fenyegettek bennünket, továbbá azzal, hogy nemkívánatos személyek vagyunk, és azt állították, hogy golpét, azaz államcsínyt kísérelünk meg.
<P>
De ami ennél is fontosabb, elátkozták az országomat, és elnyomják a saját népüket. Úgy vélem, az Európai Uniónak figyelemmel kellene követnie, hogy mi történik Nicaraguában, továbbá megfigyelőket kellene küldenie a 2011-es választásokra, és támogatnia kellene a demokratikus ellenzéket. Remélem, hogy ugyanezt fogjuk tenni és objektívek leszünk a hondurasi választási eredményekkel kapcsolatban is. Lássuk, hogy a vasárnapi választások szabadok és igazságosak-e, és aztán hozzunk döntést. Előfordulhat, hogy amennyiben elfogadjuk a választási eredményeket, azzal véget ér az alkotmányos válság ebben az országban.
<SPEAKER ID="224" NAME="Tunne Kelam">
a PPE képviselőcsoport nevében. - Elnök úr, aggasztó tendencia figyelhető meg ma Latin-Amerikában, amelynek célja, hogy a populista rezsimek a jelenlegi elnökök mandátumának - lehetőleg az örökkévalóságig történő - meghosszabbításával erősítsék meg hatalmukat. Ez volt Hitler útja a hatalomba. Leniné a közönyön át vezetett, de az eredmények azonosak voltak.
<P>
Ezek a meghosszabbított hatalommal rendelkező elnökök nem voltak képesek, vagy nem voltak hajlandók állampolgáraik életminőségének javítására. Kuba sötét és fájdalmas példája annak, hogy hogyan csonkították meg és tették tönkre a hétköznapi emberek életét évtizedeken keresztül. Nicaraguában intő példáját látjuk annak, hogy az ilyen uralkodók nem változnak. Amint visszatérnek a hatalomba, ismét csak visszaélnek azzal.
<P>
Ezért kötelességünk határozottan elítélni a nicaraguai alkotmány ilyetén történő megsértését, és ezt a kérdést a Nicaraguának juttatott fejlesztési segélyek felhasználásnak jóval hatékonyabb ellenőrzéséhez kapcsolni. Rendkívül csalódást keltő, hogy?az Amerikai Államok Szervezete nem reagált ezekre az egyik tagállama által elkövetett égbekiáltó alkotmánysértésekre.
<SPEAKER ID="225" NAME="Véronique De Keyser">
az S&D képviselőcsoport nevében. - (FR) Elnök úr, örülök, hogy van Baalen úr biztonságban visszaérkezett Európába, és csak akkor utasították ki, amikor már a repülőgépen ült.
<P>
Most, hogy ezt elmondtam és komolyabbra terelve a szót, szeretném a képviselőcsoportom nevében elmondani, hogy mi nem veszünk részt ebben a játékban. Arra gondolok, hogy miközben az Európai Néppárt (Kereszténydemokraták) Képviselőcsoportja nemet mondott nekünk egy, az ugandai homoszexuálisok elleni törvényekről szóló sürgős vitára, valamint egy, az Iránban végrehajtott kivégzésekről szóló másik sürgős vitára, most a nicaraguai tüntetések kapcsán mégis szeretne minket bevonni abba játékba, hogy ki van Ortega mellett, illetve ellen.
<P>
Ez nem megy! Úgy vélem, hogy a Házban lefolytatott sürgős vitákat, amelyek célja a nehézségekkel küzdő személyek és ügyek támogatása, nem szabad a képviselőink személyes politikai érdekeinek szolgálatába állítani. Ezért a képviselőcsoportom úgy döntött, hogy nem csak, hogy nem írja alá ezt az állásfoglalást, de még szavazni sem fog, és fellép az ellen, ami itt folyik. Ez szégyent hoz az Európai Parlamentre.
<SPEAKER ID="226" NAME="Raül Romeva i Rueda">
a Verts/ALE képviselőcsoport nevében. - (ES) Elnök úr, hasonlóképpen én is úgy gondolom, hogy nemcsak szomorú, hanem egyértelműen szégyenletes is az, hogy egy ilyen fontos ülést, amely sürgős ügyekkel foglalkozik, ilyen módon manipulálnak, és ezért nemcsak az meglepő számomra, hogy a mai témánk Nicaragua, hanem az is, hogy más alkalmakkal, amikor sokkal komolyabb ügyeket kellett volna megvitatnunk, akkor arra nem került sor. Ma pedig ráadásul más témák, amelyek a napirenden szerepeltek, pontosan azért kerültek le onnan, mert ezt a témát napirendre tűzték. Ez a sürgős ügyekről szóló viták tartalmának szempontjából teljességgel megengedhetetlen.
<P>
Például megvitathattuk volna, és meg is kellett volna vitatnunk Nyugat-Szahara ügyét. Meg kellett volna vitatnunk az olyan személyek jelenlegi helyzetét, mint Aminatou Haidar, aki most legalapvetőbb jogainak egyértelmű megsértésétől szenved, illetve attól, hogy megfosztották ezektől a jogoktól. Annak a sok embernek a helyzetét is meg kellene vitatnunk, akik menekülttáborokban vagy a Marokkó által elfoglalt területeken tartózkodnak, ez pontosan olyan kontextus, amelyre vonatkozóan valóban világos álláspontra van szükség.
<P>
Mindezt megvitathattuk volna a mai napon, és erre azért nem került sor, mert az? Európai Néppárt (Kereszténydemokraták) Képviselőcsoportja miatt olyan téma megvitatására kényszerülünk, amely véleményem szerint nem érdemel olyan figyelmet, és nem is bír olyan jelentőséggel, amely egy ilyen jellegű ülés tárgyává tenné.
<SPEAKER ID="227" NAME="Ilda Figueiredo">
a GUE/NGL képviselőcsoport nevében. - (PT) Elnök úr, ez egy sajnálatos vita egy valójában nem is sürgős ügyről, amely megkérdőjelezi az Európai Parlament hitelességét.
<P>
Sürgős lett volna megvitatni azt a tragédiát, amelyet az Ida hurrikán okozott nemrégiben, amikor november elején pusztított El Salvador-ban. A hurrikán következtében több mint 200 személy veszítette életét, vagy tűnt el, jelentős károk keletkeztek az infrastruktúrában, és rendkívül fontos berendezések mentek tönkre különösen az egészségügy, az oktatás, a víz- és a szennyvízellátás területén, ezzel is mélyítve az országban a szegénységet.
<P>
Sürgős lett volna megvitatni a rendkívüli források elérhetőségét és az elérhető európai uniós források ide történő átirányítását, valamint elindítani egy újjáépítési és kockázatcsökkentési tervet, és támogatást nyújtani El Salvador népének.
<P>
Sürgős lett volna, hogy ez a Parlament elítélje a hondurasi katonai puccsot, és követelje a hondurasi nép által törvényesen megválasztott Zelaya elnök visszatérését a hatalomba.
<P>
Sürgős lett volna a Nyugat-Szaharában élők alapvető jogainak tiszteletben tartását követelni.
<P>
Sajnálatos módon az Európai Néppárt (Kereszténydemokraták) Képviselőcsoport ellenállásának köszönhetően ezek közül egyikre sem nyílt lehetőség. Ezért, ahogyan azt már képviselőtársaim is elmondták, nem vagyunk hajlandók együttműködni ebben az alaptalanul sürgőssé kikiáltott ügyben, amely szégyent hoz az Európai Parlamentre.
<SPEAKER ID="228" NAME="Jürgen Klute" AFFILIATION="GUE/NGL">
(DE) Elnök úr, alapvetően csatlakozni szeretnék az előttem szólókhoz. Szeretnék arra is emlékeztetni, hogy a kolumbiai elnök szintén kísérletet tesz arra, hogy megbízatását a hatályos kolumbiai jogszabályok ellenére meghosszabbítsa, így erről is legalábbis említést kellene tennünk.
<P>
Mindenekelőtt szeretnék azonban arra emlékeztetni, hogy a német Szabaddemokrata Párthoz (FDP) közel álló németországi Friedrich Naumann Alapítvány részt vett a hondurasi puccsban. Németországban legalábbis vita alakult ki erről. Az alapítvány ösztöndíjasai ott nyílt levélben határolódtak el az alapítvány ilyen irányú politikájától. Nem szabad megfeledkeznünk arról sem, hogy van Baalen úr a Liberális Internacionálé elnöke, és a Friedrich Naumann Alapítvány honlapján az olvasható, hogy Nicaraguában fegyveresekkel beszélt egy esetleges puccs lehetőségéről. Ilyen körülmények között - és ezt nem cáfolták - helyénvalónak tartom, hogy egy olyan ország, mint Nicaragua veszi magának a bátorságot egy ilyen politikus kiutasításához. Az őszinteség kedvéért tegyük hozzá, hogy ez nálunk sem történne másképpen.
<P>
Ami itt történik, nem más, mint átlátszó kísérlet arra, hogy lejárassák és pellengérre állítsák azokat a latin-amerikai országokat, államokat és kormányokat, amelyek szociálisan érzékenyebb politikát kívánnak folytatni. Az Egységes Európai Baloldal/az Északi Zöld Baloldal Képviselőcsoportja nevében szeretném még egyszer világosan leszögezni, hogy mi ezt ebben a formában nem támogatjuk.
<SPEAKER ID="229" NAME="Ioannis Kasoulides" AFFILIATION="PPE">
Elnök úr, nem értem az ülésterem tőlem jobbra eső részében ülő, nagyra becsült képviselőtársaimnak a mai vita témaválasztására adott reakcióját.
<P>
Nem értem, miért ne lenne sürgős állást foglalni akkor, amikor az Európai Parlament egyik képviselőjével szemben tanúsított bánásmód kerül megvitatásra, aki a Liberális Internacionálé elnökeként látogatott el egy országba. Nem értem, miért ne szólalhatnánk fel és beszélhetnénk erről az ügyről, valamint arról az új, latin-amerikai tendenciáról, hogy megpróbálják önkényesen módosítani az egyes országok alkotmányát és ezzel felszámolni azt a mindig is létező hagyományt, hogy egy ország államfője csak egy vagy két ciklust töltsön hivatalában.
<P>
Nagyra becsült barátaink máris négy másik témáról beszéltek, és ezért szeretném tudni, hogy mikor vitatjuk meg a soron lévő kérdést, tekintve, hogy a napirendben csak három téma szerepel.
<P>
(Az elnök félbeszakítja a felszólalót)
<SPEAKER ID="230" NAME="Justas Vincas Paleckis" AFFILIATION="S&amp;D">
(LT) Teljes mértékben támogatom képviselőcsoportom azon álláspontját, hogy ezt a kérdést nem kellett volna napirendre tűzni, mivel vannak ennél sokkal fontosabb és égetőbb problémák a világon. Ha már Nicaraguáról beszélünk, akkor először is beszéljünk arról a tényről, hogy ennek az országnak a legnagyobb az államadóssága a világon, és hogy ez Latin-Amerika egyik legszegényebb országa. A kommunista kísérlet nem jelentett megoldást a helyzetre, de a neoliberális kísérlet sem. Túl sok beavatkozás történt ebben az országban a szuperhatalmak, Amerika és a Szovjetunió részéről, és ezért áll az ország folyamatosan a polgárháború küszöbén. Érthetők az erős kéz politikájára irányuló tendenciák, de ezeket el kell ítélni. Azonban arról se feledkezzünk meg, hogy Európában is vannak az erős kéz politikájára irányuló tendenciák. Ezért koncentráljunk az ennél sokkal fontosabb ügyekre.
<SPEAKER ID="231" NAME="Gesine Meissner" AFFILIATION="ALDE">
(DE) Elnök úr, különböző dolgok hangzottak el ebben az ügyben. Először is, hogy ez nem a megfelelő téma, hiszen vannak ennél sürgősebb ügyek is a világon, ahol súlyosabban sérülnek az emberi jogok. Lehet, hogy ez így van, de úgy gondolom, hogy európaiakként, akik odafigyelnek arra, hogy az emberi jogok és a szabadságjogok - mint pl. a sajtószabadság - mindenhol érvényesüljenek, mindenképpen meg kell védenünk ezt a szabadságot, ha azt észleljük, hogy valahol veszélybe került.
<P>
Elhangzott az is, hogy például a Friedrich Naumann Alapítvány részt vett a puccsban. Az FDP tagjaként határozottan visszautasítom ezt a vádat. Ezek pletykák, amelyeket terjeszteni kezdtek, és amelyek minden alapot nélkülöznek.
<P>
Harmadszor pedig elhangzott az is, hogy van Baalen urat azzal vádolták, hogy egy puccsról beszélt, és ezért utasították ki az országból. Felmerül bennem a kérdés, hogy ha nem lehet különböző témákat nyíltan megvitatni - ez nálunk a sajtószabadság és a szólásszabadság részét képezi, két olyan szabadságnak, amelyekkel mi rendelkezünk, és amelyeket mi nagyra tartunk -, akkor az valóban elégséges indok-e arra, hogy valakit kiutasítsanak az országból, csak mert egy téma - bármilyen téma - megvitatásra kerül? Az, hogy erre nyilvánosan kerül sor, még nem ok arra, hogy kiutasítsanak valakit az országból, csak mert vita folyt az adott témáról. Ez nagyon rossz megközelítés.
<SPEAKER ID="232" NAME="Charles Tannock" AFFILIATION="ECR">
Elnök úr, Nicaragua továbbra is az egyik legszegényebb amerikai ország. Az a tény, hogy Daniel Ortega elnöknek a hivatalba lépésekor tett számtalan utópikus szocialista ígérete ellenére sem sikerült javítania országa helyzetén, azt sejteti, hogy Nicaraguának most vezetőváltásra van szüksége.
<P>
Az ország alkotmánya az államfő részére csak egy hivatali mandátumot tesz lehetővé, ami egy instabilitásra hajlamos térségben néha bölcs stratégiának bizonyulhat, de Ortega ismét csak a parlamenti demokrácia és a jogállamiság semmibevételét bizonyítja azzal, hogy visszaél az alkotmánybíróság hatalmával.
<P>
Ebben a tekintetben nem különbözik baloldali társától, a venezuelai Hugo Cháveztől. Mindketten azzal szereztek maguknak nevet, hogy bírálták a caudillókat, de mára maguk is baloldali caudillókká váltak, és ilyenformán valódi veszélyt jelentenek a régió demokratikus stabilitására, különösen, ha figyelembe vesszük a közeli Hondurasban uralkodó káoszt. Daniel Ortega már számos alkalommal hagyta cserben népét és országát. Ha valóban hiszünk a demokráciában és a szabadságban, akkor nem vehetjük semmibe a nicaraguai polgárok szorult helyzetét.
<SPEAKER ID="233" NAME="Reinhard Bütikofer" AFFILIATION="Verts/ALE">
(DE) Elnök úr, egy eredménnyel mégiscsak szolgált ez a kissé fáradságos vita. A Liberálisok és Demokraták Szövetsége Európáért Képviselőcsoport soraiban ülő német képviselőtársam közvetve éppen megerősítette azt, hogy egy esetleges puccs kérdése valóban tárgyát képezte ezeknek a megbeszéléseknek. A képviselőnő azzal az érvvel védekezett, hogy lehetségessé kell tenni minden téma megvitatását, így egy puccs megvitatását is. Ez egy figyelemre méltó eredmény, amely segít tisztázni a helyzetet, és ezért hálás vagyok.
<SPEAKER ID="234" NAME="Karel De Gucht">
a Bizottság tagja. - Elnök úr, tisztelt kollégák, amint azt tudják, az Európai Unió nehéz párbeszédet folytat ezzel az országgal a demokrácia megőrzéséért és a nicaraguai polgároknak az ország demokratikus intézményeibe vetett bizalmának helyreállításáért.
<P>
Ugyanakkor az EU megpróbálja fenntartani az egyensúlyt a régóta fennálló, ennek a fejlődő országnak, illetve általában a közép-amerikai régió fejlődésének és stabilitásának támogatását célzó kötelezettségvállalásával.
<P>
A 2008. novemberben tartott helyhatósági választások óta, amelyeket a széles körben elkövetett csalás vádja árnyékolt be, a nemzetközi donorok bizalma a jelenlegi kormány iránt még sohasem látott szintre esett vissza. Az alapvető demokratikus elvek betartásának hiánya, beleértve a szabad és tisztességes választásokat is, az adományozó közösség együttműködési portfólióinak módszeres felülvizsgálatához, és bizonyos esetekben az együttműködési tevékenységek átirányításához vagy a helyzet javulásáig történő felfüggesztéséhez vezetett.
<P>
Ferrero-Waldner biztos asszony valamennyi Nicaraguának nyújtott költségvetési támogatás 2009. január 1-től történő felfüggesztéséről határozott. A döntést tagállami vita előzte meg a Tanácsban.
<P>
A nicaraguai hatóságok többszöri megkeresését követően, amelyek hitelt érdemlően elkötelezték magukat a helyzet javítását szolgáló lépések mellett, a Bizottság október elején egy egyszeri, 10 millió EUR összegű kifizetéssel folytatta az oktatási ágazatot segítő költségvetési támogatási programunkat. Ez kis részét képezi a felfüggesztett támogatásoknak, amelyek további 46 millió EUR-ra rúgnak.
<P>
Múlt héten a Fejlesztési Tanácsban bírálat hangzott el arra vonatkozóan, hogy a tagállamokkal ez előzetesen nem került megvitatásra. Anélkül, hogy részletekbe bocsátkoznék, úgy gondolom, fontos, hogy amikor ilyen döntéseket hozunk, akkor olyan eljárás álljon a rendelkezésünkre, amelynek segítségével legalább megpróbáljuk biztosítani azt, hogy az Európai Bizottság és a tagállamok egyes államokkal szemben ugyanolyan irányú politikát folytassanak. Ha ez végül mégsem lehetséges, akkor természetesen mindenki teheti azt, amit szükségesnek lát.
<P>
A nicaraguai kormány bejelentette, hogy a következő, 2010-es regionális választásokon, valamint a 2011-es általános választásokon nemzeti és nemzetközi megfigyelő csoportok lesznek jelen. A kormány már hivatalosan is felkérte az Európai Uniót egy megfigyelő misszió végrehajtására. A kormány többek között arra is kötelezettséget vállalt, hogy egy EK-projekt támogatásával módosítja a polgári nyilvántartást és a választói névjegyzéket, valamint jövőre megbízható és szakértői választási hatóságokat jelöl ki.
<P>
Másrészt az elmúlt időszak eseményei, mint például az alkotmánybíróság határozata, minden bizonnyal árnyékot vetnek a nicaraguai kormány elkötelezettségének komolyságára. Az események alakulásával kapcsolatban az EU számos alkalommal adott hangot aggodalmának, legutóbb november 21-én, hétfőn a trojka helyi képviselőinek demarche-ában.
<P>
Végső soron ezeknek a kötelezettségvállalásoknak a végrehajtása kulcsfontosságú költségvetési támogatási programjaink fokozatos újraindításához. Továbbra is szorosan együttműködünk a tagállamokkal és az Európai Parlamenttel, amint azt ez a vita is mutatja. Hogy ez most időszerű-e vagy sem, azt természetesen a Parlamentnek magának kell megvizsgálnia.
<SPEAKER ID="235" NAME="Elnök">
Ezzel a napirendi pont lezárul.
<P>
A szavazásra a vita végén kerül sor.
