<CHAPTER ID="013">
A schengeni vívmányok rendelkezéseinek alkalmazása - a schengeni vívmányok alkalmazása a Cseh Köztársaság, Észtország, Lettország, Litvánia, Magyarország, Málta, Lengyelország, Szlovénia és Szlovákia esetében (vita) 
<SPEAKER ID="201" NAME="Elnök">
A következő napirendi pont az együttes vita:
<P>
a Tanács nyilatkozatáról a schengeni vívmányok rendelkezéseinek alkalmazásáról, és
<P>
Carlos Coelho az Állampolgári jogi, Bel- és Igazságügyi Bizottság nevében készített jelentéséről a Tanács határozattervezetéről a schengeni vívmányok rendelkezéseinek a Cseh Köztársaságban, az Észt Köztársaságban, a Lett Köztársaságban, a Litván Köztársaságban, a Magyar Köztársaságban, a Máltai Köztársaságban, a Lengyel Köztársaságban, a Szlovén Köztársaságban és a Szlovák Köztársaságban történő teljes körű alkalmazásáról (11722/2007 - C6-0244/2007 -.
<SPEAKER ID="202" NAME="José Magalhães">
a Tanács hivatalban lévő elnöke. - (PT) Elnök úr, hölgyeim és uraim! Nagy örömömre szolgál, hogy itt lehetek ma az elnökség és a Portugál Köztársaság képviseletében a Parlamentben, és megvitathatom önökkel a schengeni övezet hamarosan végrehajtandó bővítését.
<P>
Mindössze egy évvel ezelőtt sötét felhők gyülekeztek Európa fölött: rendkívül súlyos politikai válság készülődött amiatt, hogy technikailag lehetetlen volt a Schengeni Információs Rendszer második generációját 2007-ben üzembe állítani. Az, ha nem sikerült volna időben kielégíteni a 2004-ben csatlakozott tagállamok jogos elvárását állampolgáraiknak szabad mozgásával kapcsolatban, az nem csak a technológiai cselekvésképtelenség megengedhetetlen példája lett volna, hanem az európai projekt szellemének megcsúfolása és az intézmények és a tagállamok inkompetenciájának és impotenciájának bizonyítéka is. Adhattunk volna ezeknek a polgároknak ezer különböző magyarázatot arra, hogy miért nem sikerült, de mind csak olcsó kifogásnak tűnt volna, és megkezdődött volna a bűnbakkeresés, ami megakadályozta volna a probléma hathatós megoldását.
<P>
Szerencsére nem ez történt, és példátlan gyorsasággal és egységgel sikerült megoldani a problémát. Először is Lisszabonban megtaláltuk a megfelelő technológiai megoldást.
<P>
A SISone4all projekt kb. 30 nap alatt született meg, és megvalósíthatósági tanulmányát a legfőbb európai szakértők hasonlóan rövid idő alatt vizsgálták meg. 2006 decemberében az IB tanácsa megadta az engedélyt a folyamat beindítására, olyan szűk időrenddel, ami a Mission Impossible című film európai verziójára emlékeztetett, ráadásul nagyon csekély, félmillió eurós költségvetéssel. Márciusban, az ígéreteknek megfelelően a szoftver - a portugál N.SIS (nemzeti SIS) egy változata - készen állt és megérkezett az új tagokhoz. A C.SIS (központi SIS) szintén nagyobb frissítésen esett át Franciaország elkötelezettségének köszönhetően, amiért nagyon hálásak vagyunk.
<P>
A német elnökség kifogástalan időzítéssel hajtotta végre a szükséges jogi változtatásokat. Augusztus 31-én sikerült befejezni az alkalmazások telepítését és az adatok áttöltését, ami igen összetett és nehéz folyamat. Másnap az új tagállamok biztonsági erői új eszközöket kaptak a kezükbe, amiket nagy sikerrel kezdtek használni. Már csak azt kellett ellenőrizni, hogy a schengeni övezetbe való felvételhez szükséges összes többi eszköz sikerrel átvételre került-e, például megtörténtek-e a szárazföldi és tengeri határok védelméhez, a rendőrségi együttműködéshez, az adatvédelemhez és a vízumokhoz kötődő lépések. Szerencsére minden rendben lezajlott. Múlt héten, november 8-án az IB Tanács tájékoztatást kapott arról, hogy a szóban forgó tagállamok megfelelő felkészültségről tettek tanúbizonyságot, így készen állnak mind a SIS, mind a schengeni acquis SIS-hez kapcsolódó rendelkezéseinek átvételére.
<P>
Szeretnék köszönetet mondani a Parlamentben mindenkinek, aki az elmúlt hónapokban részt vett a változtatások bevezetésében vagy az értékelési programban. Külön említést érdemel az a fontos munka, amit a látogatásokban résztvevő szakértők végeztek el, és ami lehetővé tette, hogy a röpke néhány hónap alatt bevezetett változtatások megfelelő végrehajtásáról minden kétséget kizáró megerősítést kapjunk.
<P>
Most az Európai Unió leendő külső határain a legmodernebb, legkifinomultabb felszerelések állnak rendelkezésre, olyan szervezeti megoldásokkal, amelyek innovációs díjat érdemelnének, és a bűnüldözés igen magas szintjét lehetővé tevő eljárásrenddel. Ezeket különleges ellenőrzési intézkedések egészítik majd ki - ezekről már megszülettek a bilaterális és multilaterális egyezmények - hogy a határellenőrzések megszüntetése után nagyobb szabadságot élvezhessenek a polgárok, de a biztonság se szenvedjen csorbát.
<P>
Azt is ki szeretném emelni, hogy a portugál elnökség átláthatóságra törekvésének köszönhetően nagyon sikeres lépéseket tettünk afelé, hogy az Európai Parlament hozzáférhessen a hatalmas elvégzett munka eredményeként született adatokhoz és információkhoz. A Parlament így betekintést nyert abba, hogy milyen aprólékos szigorral készült el a hatástanulmány összefoglalója, amit külön dokumentumként kívántunk elérhetővé tenni. Szeretnék gratulálni az előadónak, Coelho úrnak ahhoz, hogy ilyen nagy elkötelezettséggel tartotta be a megadott határidőket és ilyen kiváló színvonalú jelentést állított össze.
<P>
Hölgyeim és uraim, így kell majd megoldani a SIS II, a VIS (Vízuminformációs Rendszer) és a Frattini alelnök úr által nemrégiben bejelentett, az utazókkal kapcsolatos új információs rendszerek bevezetésének és integrált irányításának problémáit is. Senkinek ne legyen kétsége afelől, hogy az ilyen gigantikus projektek lehetnek átütően sikeresek is, és torkollhatnak csúnya kudarcba is. A sikert csak erős irányítási rendszerrel, elszánt vezetéssel és nagyon szoros ütemtervvel lehet elérni.
<P>
Nem egy technológiai kiskirályra van szükség, hanem, ahogy ebben a példa értékű projektben is zajlott, rengeteg munkára, amit a Bizottság, a tagállamok és az Európai Parlament egy demokratikus rendszerben végez el. Szeretnék hivatalosan köszönetet mondani mindazoknak, akik hozzájárultak ehhez a sikerhez. Ez a SISone4all sikerének titka, és csakis így lehet erőforrásokat spórolni, szinergiát létrehozni a projektek között és különösképpen határidőre befejezni a munkát.
<P>
Csak egyvalamire van még szükség, mielőtt a Tanács határozatot hozhat, a tervek szerint 2007 decemberében, a schengeni acquis rendelkezéseinek az új tagállamokban történő teljes körű alkalmazásáról. Ez pedig az önök jóváhagyása, az Európai Parlament szavazása. Remélem, hogy számíthatok a Parlament támogatására, és efelől nyugodt lehetek, hiszen oly pozitív a már most napirenden lévő állásfoglalási indítvány tartalma is.
<P>
Végezetül, engedjék meg, hogy hálás köszönetet mondjak azokért a dicsérő szavakért, amiket az Európai Parlament ebben az állásfoglalási indítványban megfogalmaz az elnökség és a Portugál Köztársaság felé. Azon férfiak és nők nevében is szólok, akik az elmúlt hónapokban ennek a történelmi, a vasfüggönyt végleg eltörlő döntésnek az előkészítésén dolgoztak, amikor azt mondom, hogy nem csak a siker vágya és a komoly válság elkerülése motivált minket. A legjobb európai know-how alkalmazásával, az új digitális Európa eszközeivel gyors ütemben tudtuk megvitatni a terveket és a nehézségeket, és a problémák megoldása érdekében létrehoztunk egy fantasztikus szakértői hálózatot és egy 24 órás helpdesket. Mindezt a szakértők és a politikusok példátlanul szoros együttműködése egészítette ki, az érintett minisztereké, akik rendszeresen különleges találkozókon vettek részt, és a Bizottság teljes támogatásával irányították a folyamatot. Külön ki kell emelnem Frattini alelnök úr szerepét.
<P>
Azt sem szabad elfelejtenünk, hölgyeim és uraim, hogy Európa Parlamentjének is meg kell hallgatni a szavát. Az önök javaslatait figyelembe vettük, és számítunk rá, hogy képviseltetni fogják magukat a november 21-22-i ünnepi ceremóniákon is, amelyek során az európai szabad mozgási területének kibővítését fogjuk együtt megünnepelni. Köszönöm az önök hozzájárulását ehhez a történelmi eredményhez.
<SPEAKER ID="203" NAME="Franco Frattini">
a Bizottság alelnöke. - Tisztelt elnök úr! Először is szeretnék gratulálni az összes tagállamnak azért az eredményért, amely lehetővé teszi Lengyelország, Észtország, Litvánia, Lettország, Csehország, Szlovénia, Magyarország, Szlovákia, Málta, valamint a már schengeni övezethez tartozó országok polgárainak, hogy teljes mértékben élvezzék az Európai Unió egyik pillérének, a személyek szabad áramlásának előnyét.
<P>
Ez valódi előnyt jelent azon országok polgárai számára, amelyek 2004-ben csatlakoztak az Európai Unióhoz. Az Európai Unió összes tagállamának pedig ez megmutatja, melyek az európai keretben megvalósuló közös cselekvés előnyei. Egy belső határellenőrzés nélküli térség hatalmas teljesítmény, példaértékű a történelemben. December 21-étől határellenőrzés nélkül utazhatunk az Ibériai-félszigettől a balti államokig, Görögországtól Finnországig. Ez valóban az egységes Európa és az összes európai polgár alapvető jogának szimbóluma.
<P>
Mint ahogy azzal Önök mind tisztában vannak, ez a történelmi eredmény nem kevés előkészület után valósult meg. A schengeni térséghez történő csatlakozás nem kis vállalkozás. Ez egy kihívás, és meg kell találni az egyensúlyt a szabadság és a biztonság között. A belső határellenőrzések megszűntetése a tagállamok közti bizalom kérdése is. Ez egy szakértői értékelési folyamat, a schengeni értékelés során bizonyosodnak meg a tagállamok egymás azon képességéről, hogy képesek a külső határokat a többiek nevében is őrizni, és képesek az egesz schengeni térségre érvényes vízum kiállítására.
<P>
A tágabb schengeni térségben a tagállamok továbbfejlesztik a rendőrségi együttműködést és a biztonsági ellenőrzéseket, hogy megakadályozzák a bűnözők szabad mozgását, hogy azoknak ne legyen több lehetősége a bűnelkövetésre. Mindez nem lett volna lehetséges pénzügyi szolidaritás nélkül. A közel 1 milliárd eurót nyújtó schengeni támogatás lehetővé tette az új tagállamok számára, hogy megteremtsék a hatékony határellenőrzést és a schengeni térség teljes jogú partnereivé váljanak.
<P>
Szeretném megköszönni az előadónak, Coelho úrnak és az Európai Parlamentnek azt a támogatást, amelyet ennek a fontos célnak az eléréséhez nyújtottak, és végül de nem utolsó sorban szeretnék gratulálni a portugál elnökségnek. Szeretnék személyesen köszönetet mondani Costa és Pereira belügyminiszter uraknak a stratégiai együttműködésért és a "SIS I. mindekiért” néven ismert Schengeni Információs Rendszer megvalósításának egyértelmű céljáért. Keményen dolgoztunk a megelőző német valamint a portugál elnökséget követő szlovén elnökséggel, hogy támogassák portugál kollégáinkat. Sikerrel jártunk. Ez mutatja, hogy mennyi mindent el lehet érni, ha egy összetett projekt iránt mindenki teljes mértékben elkötelezett. Hölgyeim és uraim, még mindig van tennivalónk. Végső célunk, hogy 2008 decemberéig teljes mértékben működjön a II. Schengeni Információs Rendszer. Ismételten keményen kell majd együtt dolgoznunk.
<SPEAKER ID="204" NAME="Carlos Coelho" LANGUAGE="PT">
Köszöntöm az elnököt, a Bizottság alelnökét, és a Tanács hivatalban lévő elnökét! Hölgyeim és uraim, a schengeni övezet az európai integráció történelmének egyik legnagyobb sikere. A belső határok eltörlése és a kompenzációs intézkedések végrehajtása, azaz a külső határokon az ellenőrzés megerősítése, a rendőrségi és igazságügyi együttműködés és a Schengeni Információs Rendszer létrehozása a mozgás szabadságának biztosításának legjobb módja.
<P>
Az Európai Unióval együtt Schengen is nőtt. Az 5 alapító tag helyett ma már 15 tagállam van, köztük két, a közösségen kívüli ország, Izland és Norvégia, illetve részlegesen tag Írország és az Egyesült Királyság. Történelmi pillanat előtt állunk. Ez lesz Schengen történetének legnagyobb bővítése, amikor is kilenc tagállamban törlik el egyszerre a belső határokat. Belép a Cseh Köztársaság, Észtország, Magyarország, Lettország, Lengyelország, Litvánia, Szlovénia, Szlovákia és Málta. Ez Európa számára hatalmas jelentőséggel bír, nagy lépés a szabad mozgás területén és igazi áttörés az új tagállamok és polgáraik számára.
<P>
Először is nekik szeretnék gratulálni. Nem csak ahhoz gratulálok, hogy belépnek a schengeni övezetbe, hanem ahhoz is, hogy ilyen szervezetten és elkötelezetten dolgoztak a szigorú schengeni szabályokban leírt követelmények teljesítéséért. A 2006 decemberi jelentések, amiket Magalhães miniszter úr már említett, több, azóta nagyrészt megoldott problémát is említettek. Az értékelő csoportok az összes tagállam szakértőiből álltak össze. Elmentek a határokra és a konzulátusokra és kimerítő jelentéseket állítottak össze tényleírásokkal, értékelésekkel és javaslatokkal, amelyek közül sok további intézkedéseket és további látogatásokat tett szükségessé a tagállamok többségében továbbra is fennálló problémák miatt.
<P>
Szeretnék gratulálni a Dr. Carlos Moreira által vezetett értékelő csoportnak, nem csak a rövid idő alatt elvégzett igen nehéz munkája sikeréhez, hanem ahhoz is, hogy nem csak hogy ellenőrző szerepét töltötte be kiválóan, hanem gyakran olyan intézkedéseket és megoldásokat is javasolt, amik lehetővé tették a megtalált problémák megoldását.
<P>
Elnök úr, a belső határok eltörlése nem csak a külső határokon zajló jobb ellenőrzést és a Schengeni Információs Rendszeren (SIS) keresztül zajló információcserét teszi szükségessé, hanem egyben a kölcsönös bizalom nagy próbája is, ugyanis minden félnek szigorúan be kell tartania az elfogadott szabályokat. A gondos határellenőrzés biztosítása teszi lehetővé az európai polgárok biztonságának szavatolását. Valójában a schengeni övezet biztonsága attól függ, hogy az egyes tagállamok milyen szigorral és milyen hatékonysággal dolgoznak a külső határokon, és attól is, mennyire jó és mennyire gyors a SIS-en keresztül zajló információátadás. Ezeknek a rendszereknek az esetleges gyengeségei, hiányosságai veszélybe sodorhatják az unió biztonságát.
<P>
Ezért fontos megoldani a még fennálló kisebb problémákat. Habár ezek nem akadályozzák a belső határok eltörlését, mindenképpen meg kell őket oldani. Ezért kéri az Európai Parlament az öt képviselőcsoport által támogatott állásfoglalásában és jogalkotási állásfoglalásában, hogy hat hónapon belül részletes tájékoztatást kapjon minden függőben lévő problémáról. Ezért kérjük azt is, hogy két éven belül történjen meg a schengeni övezet működésének általános értékelése, mind a régi, mind az új tagállamokra vonatkozóan.
<P>
Végezetül, szeretnék köszönetet mondani a portugál elnökségnek elkötelezettségéért és együttműködő hozzáállásáért, és különösen a portugál kormánynak és a portugál államtitkárnak, José Magalhãesnek, aki ma is itt van körünkben, illetve a Frattini alelnök úr által is említett SISone4all rendszer kidolgozóinak is. Ez a megoldás tette lehetővé, hogy az új tagállamok csatlakozzanak a Schengeni Információs Rendszerhez. Ha erre nem kerül sor, akkor a SIS II késése miatt nem lett volna lehetséges a schengeni övezet idei kibővítése. Magalhães miniszter úr, nagyon jól tudom, ön személyesen milyen mélyen elkötelezett az ügyben, és szeretnék külön köszönetet mondani Dr. Eduarda Peixeirónak is, aki sokat tett a megoldás érdekében.
<P>
Két záró megjegyzést szeretnék még tenni. Először az Európai Bizottsághoz szólnék. Szeretném újra emlékeztetni arra, hogy a SIS II létrehozása továbbra is az Európai Parlament prioritása, nem feltétlenül azért, hogy az új tagállamok hozzáférhessenek a rendszerhez, hiszen ezt a SISone4all megoldotta, hanem főleg azért, mert a közösségen belül lehetővé teszi majd az adatok hatékonyabb felhasználását, ezáltal javítva a biztonságot a biometrikus adatok felhasználásával és a riasztások összekapcsolásával. Második megjegyzésem a Tanácsnak szól. Sajnálkozásomnak kell hangot adnom amiatt, hogy a konzultációs folyamat kezdetén a Tanács nem tartotta tiszteletben a Parlamenttel való elvárható együttműködés elvét, és biztonsági okokra hivatkozva nem adta ki a Parlamentnek a szakértők által elkészített értékelő jelentéseket. Bár sikerült a problémát átmenetileg megoldani egy kompromisszummal, hosszú távú megoldásra van szükség. Abszurd dolog megtagadni a Parlamenttől azokat az anyagokat, amelyekre törvényhozó munkájához szüksége van.
<P>
Elnök úr, újabb lépést tettünk az európai integráció felé. A mi dolgunk azt biztosítani, hogy ez a lépés több szabadságot és nagyobb biztonságot hozzon az európaiaknak.
<SPEAKER ID="205" NAME="József Szájer">
a PPE-DE képviselőcsoport nevében. - Elnök úr, tisztelt Parlament! Az Európai Néppárt - Európai Demokraták frakciójának a nevében üdvözlöm a schengeni rendszernek a bevezetését, és hadd használjam ki az alkalmat, hogy a kilenc új tagország nevében is megköszönjem mind a német, mind a portugál elnökség, a Tanács, a Bizottság és különösképpen Coelho úrnak azt a rengeteg munkát, ami ennek az eléréséhez szükséges volt. És meg kell említeni az új tagországok erőfeszítéseit is, hiszen az ő munkájuk tette lehetővé, hogy ma itt tartunk.
<P>
A személyek szabad mozgása az Unió négy szabadságának egyike. Ezt a vívmányt, a szabadság új területét terjesztjük most ki sok millió új uniós állampolgárra. Ez mindannyiunk közös tette, ezt mi európaiak együtt hoztuk létre, legyünk büszkék rá.
<P>
Tisztelt Ház, én egy olyan városból származom, amely az osztrák-magyar határon van. Az én városomat, Sopront hosszú évtizedeken keresztül egy vasfüggöny választotta el saját közvetlen környezetétől és Ausztriától. Behoztam egy darabot - mint ahogy több alkalommal már máskor is - ebből a vasfüggönyből ide a Parlamentbe. Ez a vasfüggöny volt az, ami lehetetlenné tette a szabadság gyakorlását Európában. A schengeni rendszernek a bevezetésével ennek az utolsó maradványait számoljuk fel. Ez a vasdarab emlékeztessen bennünket arra, hogy szabadság nélküli volt a közelmúltunk, arra, hogy soha ne hagyjuk tőlünk elvenni a szabadságot.
<P>
A szabadság azonban mindig együtt jár a felelősséggel is. Az új tagországok felelősséget vállalnak arra, hogy szigorúan őrzik a közös európai külső határokat, hiszen valamennyiünk biztonsága függ ettől. Azt sem szabad megengednünk, hogy aláássuk a szabad mozgás jogának széles körű társadalmi támogatását. Ezért az Unió törvényeit minden uniós polgárnak be kell tartania, ahogy Frattini biztos úr is az imént mondta, a mozgás szabadsága nem a bűnözés határok nélküli szabadságát jelenti.
<P>
A szabadsággal nem szabad, nem lehet visszaélni, mert az magát a szabadságot, a szabad mozgás jogát veszélyezteti. Nem hagyhatjuk persze azt sem, hogy a kollektív bűnösség rossz emlékű elvét elevenítsék fel egyes erők azzal a céllal, hogy aláássák a szabad mozgásnak a jogát. Nem megengedhető, hogy bűncselekményeknek az elkövetői büntetés nélkül maradjanak. Éppen ezért szeretném megköszönni ismételten azt, hogy a schengeni rendszer kiterjesztése erre a kilenc új tagországra megtörténhet, ez egy történelmi esemény.
<SPEAKER ID="206" NAME="Jan Marinus Wiersma">
a PSE képviselőcsoport nevében. - (NL) Elnök úr, képviselőcsoportom nevében én is szeretnék gratulálni a kilenc új tagállam polgárainak ahhoz az ajándékhoz, amit december 21-én és 22-én kapnak majd a portugál elnökségtől. Teljes mértékben egyetértek a miniszter úrral és az elnökséggel, akik valóban a vasfüggöny utolsó darabjait számolják fel ezzel a lépéssel. A polgárok szabad, belső határok nélküli mozgása nagyon pozitív változás, és az Európai Unió által nyújtott egyik legfontosabb szabadság. Örülök annak, hogy mostantól majd kilenc új tagállam állampolgárai élvezhetik majd előnyeit.
<P>
A Schengeni Megállapodás azonban többről szól, mint pusztán a belső határok eltörléséről. Azt is jelenti, hogy az unió külső határait mostantól ezeknek az új országoknak kell őriznie az összes többi tagállam érdekében is. Nagyon fontos, hogy a schengeni övezet kibővítése ne sodorja veszélybe biztonságunkat. Frattini úr és a miniszter úr ugyanazt mondták: a hatékony és hatásos határőrizet elengedhetetlen.
<P>
A Tanács és a Bizottság értékelése szerint a kilenc ország elvben készen áll erre a feladatra, de vannak olyan területek, ahol lehetne még javítani a helyzeten, például a személyi kérdésekben és a repülőtéri infrastruktúra terén; nagyon kíváncsian várjuk, hogy milyen ellenőrzések zajlanak majd és milyen értékelések születnek ezekről. Azt is reméljük, hogy a Parlament minden információt hamar megkap majd.
<P>
Mindannyian tudjuk, hogy Schengen többről szól, mint a határellenőrzés. Erősebb rendőrségi és igazságügyi együttműködést feltételez a tagországok között. Nagy örömünkre szolgál, hogy ezen 9 tagállam esetében a portugál elnökség megtalálta a megoldást egyfajta SIS másfél keretében, de azt továbbra is fenntartjuk, hogy a SIS II-t a lehető leghamarabb be kell vezetni. Örülök Franco Frattini ígéretének, miszerint ez 2008 decemberéig meg fog történni, és természetesen szaván fogjuk.
<P>
Úgy tudjuk, hogy Romániának és Bulgáriának még várnia kell néhány évet, de reméljük, hogy ezek az országok továbbra is keményen fognak dolgozni - a mi segítségünkkel - hogy néhány év múlva szintén beléphessenek a schengeni övezetbe.
<P>
Ugyanez a helyzet Ciprussal. Kár, hogy a probléma, ami oly sokáig fogta vissza az ország fejlődését, most azt is megakadályozza, hogy beléphessen a schengeni övezetbe. Ez is csak azt mutatja, hogy együtt kell működnünk az országban régóta fennálló probléma megoldásában. Ez az ügy más területeken, például a Törökországgal fenntartott kapcsolatokban is gondokat okoz. Természetesen a megoldásra maguknak a ciprusiaknak is nagy szüksége van.
<P>
Végezetül, szeretnék újra a tegnapi megbeszélésre visszautalni. Joggal vetődött fel, hogy a schengeni övezet és az egész schengeni rendszer bővítéséhez a tagállamok kölcsönös szolidaritása szükséges. Ahogy már mondtam, a külső határok ellenőrzése olyan feladat, ami mindannyiunk biztonsága szempontjából fontos, és amiben mostantól mind a kilenc érintett ország részt vesz majd. Erről a közeljövőben velük is egyeztetünk majd.
<P>
A biztonság és az együttműködés szükségessége a jövőben problémák forrása lehet, például a belső migráció kapcsán. Abban is meg kell egyeznünk, hogy nem próbáljuk majd egyoldalúan megoldani a problémákat, hanem a jövőben felmerülő problémák kapcsán az együttműködés útját keressük a schengeni övezet minden országával. Ahogy említettem, biztosítanunk kell, hogy ne ismétlődhessen meg az, ami most Olaszországban zajlik, nevezetesen, hogy egy ország próbálja megoldani mindannyiunk közös problémáját.
<SPEAKER ID="207" NAME="Henrik Lax" LANGUAGE="SV">
Elnök úr, én is szeretnék csatlakozni azokhoz, akik gratulálnak ehhez az eredményhez. Gratulálok a schengeni övezet új tagjainak ahhoz, hogy ilyen rövid idő alatt sikerrel teljesítették a schengeni szabályokban megszabott követelményeket.
<P>
Gratulálok Portugáliának is, két okból: Portugália állt elő a "SISone4all" rendszer ötletével, és most, elnöksége alatt, Portugáliában megvolt a képesség és az akarat, hogy keresztülvigye az értékelési folyamatot.
<P>
Már hallottuk, milyen történelmi jelentőségű lépésről van szó. Nem lehet eléggé hangsúlyozni, mekkora eredmény Európa egyesítése a szabad mozgással.
<P>
Nem volt könnyű idáig eljutni... Különösen súlyos gond a SIS II helyzete, ami elfogadhatatlan, a Parlament által is élesen kritizált okokból késett. Ahogy már hallhattuk, a SIS II-re szükség van az új, megnövelt területű schengeni övezet biztonsága érdekében.
<P>
A Parlament kritikát fogalmazott meg amiatt is, hogy nem volt a kezdetektől teljes az átláthatóság, és nem férhettünk hozzá az értékelési dokumentumokhoz. Külön köszönetet szeretnék mondani barátomnak és kollégámnak, Coelho úrnak. Az ő munkája nélkül nem lettünk volna képesek befejezni a parlamenti ellenőrzést.
<P>
Végül szeretnék mindenkit emlékeztetni arra, hogy az új tagállamok közül sokat régóta fennálló történelmi kapcsolatok fűznek európai szomszédaihoz. Most biztosítanunk kell, hogy a schengeni bővítés ne vezessen egy schengeni vasfüggöny létrehozásához ezen országok között. Ezeknek az országoknak, szomszédainknak, szintén hozzá kell férniük a rendelkezésünkre álló tudáshoz, ha azt akarjuk, hogy követhessék a példánkat és a jogállamiság, a demokrácia és a piacgazdaság útjára lépjenek. Gratulálok tehát a sikeres projekt résztvevőinek.
<SPEAKER ID="208" NAME="Brian Crowley">
az UEN képviselőcsoport nevében. - Tisztelt elnök úr! Szeretnék csatlakozni kollégámihoz és gratulálok a portugál elnökségnek ahhoz, hogy képesek voltak egyetértést és megértést teremteni a schengeni térség bővítésével kapcsolatban, amely mindenképpen történelmi eseménynek számít. Olyan jelentőségű mint az Európai Unió bővítése és ezt az eseményt üdvözölnünk kell.
<P>
Mint ahogy arra kollégáim jogosan rámutattak, vannak ugyanakkor aggodalmak a külső határainkkal kapcsolatban, hogy mit és hogyan kezelhetjük azokat, és azzal kapcsolatban, hogy hogyan mutathatunk szolidaritást a többi tagállammal szemben. Különösen az én helyzetemből fontos ez, mivel Írországból jöttem. Írország és Nagy-Britannia között létezik egy közös utazási terület, amely miatt bizonyos nehézségekbe ütközik, hogy Írország a schengeni térség tagjává váljon. Ennek a legfontosabb oka, hogy Írország tagsága újrahúzná a határt Írország északi és déli része között. Ez a probléma tehát létezik, de nem szeretnénk, ha megakadna a fejlődés. Engedelmükkel beszédemet most írül folytatnám.
<P>
(GA) Az EU továbbra is harcolni fog a drogok behozatala és a gyerekkereskedelem ellen, és tovább dolgozik majd a közös migrációs politikán, a közös menekültügyi politikán és az EU-s szintű rendőrségi együttműködésen, és a folytatja a szervezett bűnözés elleni harcot is. Az Europol remek munkát végez Európában a nemzetközi bűnözés ellen.
<P>
És együtt megvalósíthatjuk a két kívánt eredményt: az emberek szabad mozgását és az összes ország biztonságát.
<SPEAKER ID="211" NAME="Tatjana Ždanoka">
a Verts/ALE képviselőcsoport nevében. - Tisztelt elnök úr! Először is, a képviselőcsoportom nevében a schengeni térséghez való csatlakozás alkalmából szeretnék gratulálni az új tagállamoknak, beleértve hazámat, Lettországot is. Szeretném megköszönni Portugáliának a Schengeni Információs Rendszer I-re vonatkozó kezdeményezését, amely sok európai előtt nyitotta meg az utat a szabad mozgás előtt.
<P>
Köszönet illeti azokat is, akik részt vettek ebben a munkában és mindent megtettek annak érdekében, hogy valóra váljon ez a karácsonyi ajándék.
<P>
Ugyanakkor ezen a területen továbbra is sok probléma akad. Mi történt a SIS II-vel? Mikor kezdhet el működni? Aggódunk a bizalmas adatok SIS II-ben történő használatával kapcsolatban is. Az ezekhez a SIS II szabályokhoz alkalmazandó adatvédelmi rendszer indokolatalnul bonyolult. Lesz-e az év végéig politikai egyeszség az adatvédelemről szóló kerethatározat harmadik pilléréről? Megoldja-e a kerethatározat az összes problémát? Rendelkeznek-e az adatvédelmi hatóságok a megfelelő eszközökkel, hogy a SIS II-re vonatkozóan végrehajtsák az adatvédelmi szabályokat? Vajon a schengeni adatok feldolgozásakor minden tagállam jóhiszeműen jár-e majd el?
<P>
Miért teszek fel ilyen sok kérdést most? Csak szeretném emlékeztetni Önöket, hogy a schengeni rendszer még korántsem teljes. Jó munkát végeztek a schengeni térség bővítése érdekében, de most új, talán még nehezebb feladat áll előttünk: mindenki számára biztosítanunk kell a szabadság érvényesülésének térségét.
<SPEAKER ID="212" NAME="Giusto Catania">
a GUE/NGL képviselőcsoport nevében. - (IT) Elnök úr, hölgyeim és uraim! Képviselőcsoportom és én is úgy érezzük, hogy nagy nap a mai, mert ma kiterjesztjük a szabad mozgás lehetőségét a közösség sok új polgárára. Ez hatalmas lépés előre, ami nagy öröm mindannyiunknak. Hatalmas eredmény, ami az egységes Európa felé vezet.
<P>
Képviselőcsoportomnak azonban vannak kételyei egyes dolgokkal, főleg a schengeni övezet külső dimenziójával kapcsolatban. Ezzel a lépéssel valójában megerősítjük a schengeni övezet külső dimenzióját, megerősítjük és bizonyos értelemben militarizáljuk külső határainkat. Ez súlyos kétségeket ébreszt bennünk: A schengeni övezetben élő közösségi polgároknak nagyobb mozgásszabadságot biztosítunk, de ugyanakkor kizárjuk a nem közösségi polgárokat.
<P>
Ezért nem vagyunk elégedettek a teljes folyamattal. Ezen kívül vannak kétségeink a SIS II alkalmazásával kapcsolatban is. Nagyon aggódunk és úgy gondoljuk, hogy bizonyos esetekben az információcsere miatt sérül az érzékeny adatok védelme. Ezért úgy gondoljuk, hogy ma nagy lépésre került sor az Európai Unió fejlődésében, de ugyanakkor nagyon rossz üzenetet is küldtünk az Európai Unió működéséről és lényegéről.
<SPEAKER ID="213" NAME="Bastiaan Belder">
az IND/DEM képviselőcsoport nevében. - (NL) Elnök úr, kollégám, Blokland úr nevében szeretnék felszólalni.
<P>
Az elmúlt hetekben a média hírül adta, hogy Románia Európai Uniós felvétele óta eddig 500 000 román állampolgár költözött Olaszországba. Nagy tehát az Európai Unióban az emberek szabad mozgása a schengeni acquis alkalmazása nélkül is.
<P>
Ezért nagyon aggódom azokkal az ellenőrzésekkel kapcsolatban, amik a nemkívánatos személyeket szűrnék ki a belső határokon. Olaszország döntése, hogy európai polgárokat utasít ki, radikális intézkedés, ami nyilvánvalóan mutatja, hogy milyen negatív következményei lehetnek a nyílt határoknak. Ezért komoly ellenőrzésekre van szükség.
<P>
Ezt meg lehet tenni a határokon, de az ellenőrzésre sor kerülhet a repülőtereken és vasútállomásokon is. Ezért szükséges, hogy a SIS rövid időn belül működőképes legyen. A Bizottság schengeni értékelésében meg tudná vizsgálni azon emberek szabad mozgásának kérdését is, akik uniós, de nem a schengeni övezetbe tartozó állam polgárai?
<SPEAKER ID="214" NAME="Andreas Mölzer">
az ITS képviselőcsoport nevében. - (DE) Elnök úr, mi is nagyon örülünk annak, hogy a vasfüggöny, amit a kommunisták több mint fél évszázada hoztak létre Európában az emberi méltóságot semmibe véve, végre megszűnt. Osztrák polgárként mondom ezt, akinek végre olyan szabad a hozzáférése cseh, szlovák, magyar és szlovén szomszédaihoz, mint 100 éve volt.
<P>
Szeretnék azonban kritikát is megfogalmazni: egy ilyen nagy súlyú döntéshez az, hogy a Schengeni Információs Rendszer megfelelően működik, messze nem elég. Véleményem szerint a külső határok új őrzőinek előbb rendelkezniük kell a szükséges kapacitásokkal.
<P>
Gondoljunk csak bele abba, hogy egyes kelet-közép-európai EU-országok még 2006-ban is fő tranzitországnak számítottak, és hogy az elfogott illegális bevándorlók száma sokkal nagyobb volt az osztrák és a német határon, mint a külső határokon... nem söpörhetjük félre ezeket az aggodalmakat. Az mindenesetre hatalmas siker, hogy a vasfüggöny végre a múlté.
<SPEAKER ID="215" NAME="Irena Belohorská" AFFILIATION="NI">
(SK) Úgy vélem, hogy az új tagállamok, köztük a Szlovák Köztársaság is, mind megfelelően felkészültek a schengeni övezetbe való belépésre.
<P>
A Szlovák Köztársaság teljesítette a schengeni együttműködés keretében kiszabott feltételeket, így minden alapfeltételnek megfelel ahhoz, hogy a szlovák állampolgárok élvezhessék a belső határellenőrzés megszüntetésének előnyeit; a földi határokon 2007 decemberétől, a légiközlekedésben pedig 2008 márciusától. A Szlovák Köztársaság a Schengeni Információs Rendszer tekintetében 2007 szeptember 1-től bevezette a schengeni vívmányokat, és a rendszerben mára mindkét irányban zajlik a rendőri információk áramlása.
<P>
A rendőri információs rendszerek adatainak kicserélésének megkönnyítése érdekében kiépítettük a kapcsolódási pontok hálózatát. A szlovák határvédelem és a határellenőrzés mostanra megfelel a Schengeni Határellenőrzési Kódex előírásainak. A személyes adatok védelmében a pozsonyi repülőtéren talált hiányosságok orvoslása megtörtént.
<P>
Három és fél évvel az EU-tagság után végre nem áll több akadály a szlovák állampolgárok útjában: gyakorolhatják az EK-szerződésben szavatolt jogukat, a személyek szabad mozgását. Bízom benne, hogy az Európai Unió hamarosan megad polgárainknak egy másik nekik járó jogot is, mégpedig a többi tagállamban korlátozások nélküli munkavállalás jogát, és hogy az Európai Unió a továbbiakban nem a harmadik országokból érkező, hanem a kelet-európai tagállamokból származó polgárokat fogja előnyben részesíteni.
<SPEAKER ID="216" NAME="Manfred Weber" AFFILIATION="PPE-DE">
(DE) Elnök úr, hölgyeim és uraim, én Alsó-Bajorország európai parlamenti képviselője vagyok, ami a Cseh Köztársasággal határos. Fiatalabb koromban a mi vidékünk egy világ határa volt. A karzaton sok fiatal arcot látok, és azt hiszem, ideje emlékeztetnünk magunkat arra, hogy milyen történelmi nap a mai, hiszen ezek a határok végre eltűnnek és Európa egyesül. Ezért igenis van ok az ünneplésre.
<P>
Politikai képviselőként hadd mondjam meg őszintén, hogy sokan nem voltak róla meggyőződve, hogy ez a projekt olyan jól fog lezajlani, mint ahogy végül lezajlott, vagy hogy kelet-európai barátaink mind megfelelően bevezetik a SIS-t. Hadd gratuláljak ehhez a szép eredményhez. Szeretnék köszönetet mondani Carlos Coelhonak is. Az a tény, hogy az Európai Parlament ilyen nagy szerepet játszik a schengeni folyamatban, előadónknak köszönhető, és ez nagyon fontos.
<P>
De a politikusoknak mindig kell gondolniuk a jövőre is. Szeretnék mindenkit emlékeztetni arra, amit a Frontex főigazgatója, Ilkka Laitinen mondott a Bel- és Igazságügyi Tanács legutóbbi ülésén: azt mondta, hogy a migrációs tendenciák már most változóban vannak, és a hangsúly a déli határról a keleti határra tevődik át. Erre már most el kell kezdenünk felkészülni. Kezelnünk kell az összes, az értékelő jelentésekben azonosított problémát is. Ezért olyan fontos a Parlament által javasolt értékelési záradék.
<P>
Szükség van a SIS II-re, és hadd kérjem meg a Bizottság alelnökét, hogy ebben az ügyben továbbra is gyakoroljon nyomást a döntéshozókra, mert fontos, hogy a tagállamok ellenálljanak a csábításnak, hogy hátradőljenek és azt gondolják, hogy már semmit nem kell tenniük. Ugyanilyen elkötelezettség kell a SIS II bevezetésekor is.
<P>
Amint megnyílnak a határok a polgárok számára, azzal együtt megnyílnak a bűnözők előtt is, és ha ez megtörténik, akkor meg kell nyitni a határokat a rendőrök előtt is. Ezért nem szabad gyengülnie az elkötelezettségünknek a Prümi Szerződés végrehajtásában sem; abban is megerősített együttműködésre van szükség.
<P>
Szeretném azt is hozzátenni, hogy szükséges a Frontex megerősítése is. Az lenne a jó, ha a jövőben a Frontex venné át a külső határok esetében a határellenőrzés színvonalának értékelését.
<P>
Decemberben én is ünnepelni fogok, és remélem, hogy a buli után nem másnaposság következik, hanem csak az ünnepi alkalom és annak okainak szép emléke marad majd velünk.
<SPEAKER ID="217" NAME="Irena Belohorská" AFFILIATION="NI">
(SK) Elnézést kérek, elnök úr, de tudomásomra jutott, hogy az angol tolmács Szlovák Köztársaság helyett Cseh Köztársaságot mondott. Hadd emlékeztessem tolmácsainkat, hogy Csehszlovákia két szuverén államra bomlott, és hadd kérjem meg őket, hogy ezt tartsák evidenciában. Beszédemben azt mondtam, hogy a Szlovák Köztársaság teljesítette a feltételeket.
<SPEAKER ID="218" NAME="Elnök">
Köszönöm, Belohorská képviselőnő. Tudjuk, hogy mi történt, tanúi voltunk az esetnek. Mindenesetre rögzítettük az esetet, és ha helyesbítésre van szükség, akkor azokra a megfelelő időben sor fog kerülni.
<P>
Igazság szerint nem vagyok teljesen biztos abban, hogy kire gondol, hogy ki mondott Csehszlovákiát. Nem hiszem, hogy az elnökség részéről hangzott volna el.
<SPEAKER ID="219" NAME="Magda Kósáné Kovács" AFFILIATION="PSE">
Köszönöm, elnök úr! Valóban szimbolikus a mai döntés, és ezt mi tudjuk átélni leginkább, akik a szögesdrótból font kerítés mögött lettünk felnőttek, akik háromévente léphettük át a nyugati határt, és akik ma is emlékeznek a határátlépés gyomorszorító pillanataira.
<P>
2004-re, a csatlakozás pillanatára Magyarország a szükséges joganyagot implementálta. Azóta kiépült a schengeni védelem szükséges eszközrendszere. Az ellenőrzések mind a szárazföldi, mind a légi határok esetében a készültséget kiválónak minősítették. Ezentúl Magyarország a keleti határ 15%-áért felel majd.
<P>
Köszönjük a felelősségteljes lehetőséget a szolidáris tagországoknak és különösen a portugál elnökségnek. És köszönjük a Tanács rugalmasságát, amely lehetővé tette, hogy a Horvátországgal kapcsolatos problémát megoldjuk, és lehetővé tette azt is, hogy kétoldalú megállapodásokkal a határainkon túl élő magyarok helyzete az ő szándékaik és a szomszédos országok helyeslése szerint megoldódhasson. Köszönet mindannyiuknak! Köszönöm a szót, elnök úr.
<SPEAKER ID="220" NAME="Toomas Savi" AFFILIATION="ALDE">
Tisztelt elnök úr! Azzal, hogy kilenc új tagállam csatlakozott a schengeni térséghez, amely végleg véget vet a történelmi vasfüggönynek, az EU ténylegesen megadta a lehetőséget Európa polgárainak, hogy kölcsönösen utazhassanak és ismerkedhessenek.
<P>
Tavaly ősszel arra hívtam fel az észt közvélemény figyelmét, hogy az új tagállamok csatlakozása akár 2009 elejéig is kitolódhat. Örülök annak, hogy az Európai Bizottság megtalálta az eszközöket, hogy felgyorsítsa a folyamatot és remélem, hogy ez nem lesz hatással a rendszer működésére. A csatlakozás pozitív hatásai mellett azonban az EU-nak tudnia kell kezelni az ilyen hatalmas igazgatási egységből fakadó lehetséges veszélyeket is.
<P>
A SIS a schengeni térség rendes működésének szavatolásához szükséges biztosíték és mindenképpen nyitva kell hagyni a lehetőséget, hogy a jövőben kiegészítsék. A gyakorlat új témákat vethet majd fel. A fenyegetések megszűntetése és a rugalmas jelleg fenntartása elengedhetetlen ahhoz, hogy a SIS megbírkózzon azokkal a kihívásokkal, amelyeket ez a bővítés magával hoz.
<SPEAKER ID="221" NAME="Mario Borghezio" AFFILIATION="UEN">
(IT) Elnök úr, hölgyeim és uraim, a Schengeni Egyezmény szellemének lényege az európai polgárok biztonságának védelme. Ezért kétségtelenül jobb, ha van némi sor a határokon és a repülőtereken, mint ha szabadon beengedjük nem csak a rendes embereket, hanem a legelvetemültebb bűnözőket is, akiket nem szeretnénk országainkban látni.
<P>
Határellenőrzést szeretnénk például a román romák esetében, a biometrikus adatok, köztük a digitális ujjlenyomatok kötelező rögzítésével. Tudnunk kell, kit engedünk be az országba, és azt is, hogy az illető pontosan mikor lépte át a határt, például azért, hogy pontosan alkalmazhassuk azt az európai irányelvet, amely lehetővé teszi - ahogy azt percekkel ezelőtt szóba került - hogy három hónap után kiutasítsunk bárkit, aki nem rendelkezik a saját maga ellátásához szükséges forrásokkal.
<P>
Romano Prodi Bizottsága úgy vállalt kötelezettségeket az új tagállamok felé, hogy egyáltalán nem gondolt a vészhelyzetekre, amikből több is volt azóta. Most ezekből ijesztő biztonsági problémák lesznek, és az Európai Uniónak nem csak az európai polgárok jogaira, hanem a biztonságukra is gondolnia kell. A biztonság elidegeníthetetlen, természetes jog.
<P>
Cselekednünk kell, és Frattini biztos úr ugyan joggal beszél kiegyensúlyozott optimizmussal a kérdésről, de nem szabad elfelejtenünk, hogy Schengennek az Európai Unió külső határainak védelméről is szólnia kell, mégpedig a jelenleginél sokkal hatékonyabban. Nincs semmilyen ellenérzésünk egyetlen etnikai vagy lakossági csoporttal szemben sem, még kevésbé kelet-európai testvéreinkkel szemben, de nem akarjuk hogy országunkban szabadon járjanak-keljenek a bűnözők.
<P>
Észak-Olaszország őszinte, keményen dolgozó emberek földje. Ajtói nyitva állnak azok számára, akik dolgozni jönnek hozzánk, jól viselkednek - ahogy az az Európai Unió elveihez, az igazsághoz és szabadsághoz illik - és akik betartják a szabályokat, az őszinteséget és a törvényes rendet.
<SPEAKER ID="222" NAME="Miloslav Ransdorf" AFFILIATION="GUE/NGL">
(CS) A schengeni övezet bővítésének történelme a kettős mércék története. 1995-ben a három új schengeni államnak csak néhány formális követelménynek kellett megfelelnie. 2004-ben azonban az új tagállamokat egy sor három és fél éven át tartó megalázó ellenőrzésnek és értékelésnek vetették alá. Főleg Németország és Ausztria ellenkezett, kijelentve, hogy a Schengeni Információs Rendszer kibővítése és az új országok felvétele lehetetlen. Végül a portugál elnökség segítségével ez a probléma megoldódott; a portugál elnökségnek hálával tartozunk azért, hogy a tiltakozókat elhallgattatta.
<P>
A SISone4all most már minden kívánalomnak megfelel. Az új tagállamok készen állnak a schengeni övezet megfelelő biztonságának szavatolására. Maradt néhány megoldandó probléma: ilyen például az adatvédelem, talán az új tagállamok toxikus anyagok szállításától való védelme is ide számítható, mint például Németország és a Cseh Köztársaság esete. Úgy gondolom azonban, hogy ezeket a problémákat sikerül majd megoldani, és Európának ehhez nem kell valamiféle lezárt erőddé változnia. Remélem, hogy az Európai Unió továbbra is nyitott lesz az együttműködésre Közép- Kelet-, és Délkelet-Európa országaival. Kelet-Európa és a Balkán nélkül Európa sosem lehet teljes.
<SPEAKER ID="223" NAME="Koenraad Dillen" AFFILIATION="ITS">
(NL) Elnök úr, az európai belügyminiszterek után most ez a Parlament is zöld utat ad a schengeni rendszer 2004-ben csatlakozott tagállamokra való kiterjesztésének. Ez sokaknak nagy megkönnyebbülés lesz.
<P>
Magával Schengennel kapcsolatban azonban jómagam kevésbé vagyok lelkes: az a helyzet, hogy a nyitott határok európai politikája nagy szolgálatot tesz a nemzetközi szervezett bűnözésnek. Emiatt Schengen a bűnözés szétterjedését is okozza. A nyitott határok rendszere mindig is újabb hatáskör-átruházásokat és egyre szorosabb rendőrségi együttműködést tett szükségessé, ami végül majd egy közös európai rendőrség, ügyészség és büntetőjog létrejöttéhez fog vezetni, aminek megvannak a maga előnyei, de a hátrányai is.
<P>
De a nyitott határok politikája a tagállamokat tehetetlenné teszi az egyes országokban zajló, az illegális bevándorlókat legalizáló programokkal szemben - itt főleg Spanyolországra és Olaszországra gondolok - amelyek még több bevándorlót vonzanak Európa rosszul őrzött határaira. A híres európai szolidaritásnak itt nyoma sincs, és ezt valakinek ki kellett mondania.
<SPEAKER ID="224" NAME="Barbara Kudrycka" AFFILIATION="PPE-DE">
(PL) Elnök úr, a Schengenről szóló döntés, ahogy Magalhães úr mondta, lehetetlen küldetés volt. Ez is azt bizonyítja, hogy ha megvan a kellő akarat, akkor lehetséges a gyakorlatban összekötni a szabadságot, és így a szabad mozgást is, a biztonság megerősítésével. A döntés előkészítése legalább 10 évbe telt, és az utóbbi két évben nagy intenzitással zajlott. Jelenlegi formájában a schengeni projekt nagyban eltér attól, ahogyan az 1980-as évek közepén festett. A fő különbség az, hogy most már teljes mértékben rögzítve van a közösségi jogi és szervezeti rendszerben. Más szóval, az újonnan belépő országok számára nem az a kérdés, hogy belépnek-e majd a schengeni övezetbe, hanem az, hogy mikor.
<P>
Olyan pillanat ez, amikor az ember hajlamos történelmi és szimbolikus eseményekre visszaemlékezni. A második világháború után a határok és a határellenőrzés kérdése miatt véres választóvonalakat húztak Európa térképére. A határ átlépéséhez sokaknak az életüket kellett kockáztatniuk. Ma kimondhatjuk, hogy a ebből a szempontból örökre megszabadultunk háború örökségétől. Az új tagállamok nagy sikerrel vették az előkészítő szakaszt. Teljesen nyilvánvaló, hogy sok, Lengyelország és más tagállamok által alkalmazott megoldás példaként szolgálhat és szolgál is a schengeni övezet jelenlegi tagjai számára. A változás szele, ami az új országokból érkezik, nem fenyegetés, hanem inspiráció a régi unió számára. Segíteni fog a kölcsönös bizalom kiépítésében is.
<P>
A schengeni bővítés folyamata továbbra is kihívások elé állítja a Parlamentet, és kemény munkát jelent. Személyes megtiszteltetésnek tekintem, hogy együtt dolgozhattam egy olyan kiváló előadóval, mint Carlos Coelho, képviselőcsoportom más tagjaival és az Állampolgári jogi, Bel- és Igazságügyi Bizottsággal. Szeretnék köszönetet mondani a portugál elnökségnek lenyűgöző elszántságáért. Szintén köszönet jár Franco Frattininek is, kedvező hozzáállásáért és elkötelezettségéért emellett a páratlan történelmi eredmény mellett.
<SPEAKER ID="225" NAME="Wolfgang Kreissl-Dörfler" AFFILIATION="PSE">
(DE) Elnök úr, a schengeni övezet kilenc új tagállamra való kiterjesztése történelmi lépés, ami lezárja az Európai Unió bővítési folyamatát, és megszünteti a határokat, ahol egykor a vasfüggöny vágta ketté Európát. Voltak, akik előzetesen azt hitték, hogy ezt még túl korai lenne megtenni, de ezek a félelmek mostanra eloszlottak.
<P>
A legfrissebb értékelés szerint az új tagállamok a schengeni vívmányokat teljes mértékben kielégítően vezették be. Legyünk egészen őszinték: a határellenőrzés és az általuk okozott forgalmi dugók nem sokkal járultak hozzá országaink biztonságához.
<P>
A valódi határokon átnyúló szervezett bűnözés ellen csak a rendőri és biztonsági erők erős együttműködésével lehet eredményesen harcolni. Ezt az együttműködést a jövőben erősíteni kell, és ebben mindenkinek részt kell vállalnia. Végtére is a régi tagállamok közül talán Németországot érinti a leginkább a határellenőrzések megszüntetése.
<P>
Ezért szeretném üdvözölni szomszédaink állampolgárait a szabad mozgás közös területén. Azt is hozzátenném, hogy a régi tagállamok - Németország, Ausztria, Olaszország, Franciaország és Spanyolország - polgárai is élvezni fogják az újonnan kapott szabadságot, például mikor nyaralni mennek, vagy meglátogatják külföldi barátaikat.
<P>
December 21-én Európa országai egy lépéssel közelebb kerülnek egymáshoz. Ez jó az embereknek, és jó Európának.
<P>
Én is szeretnék köszönetet mondani Coelho úrnak, a Tanács hivatalban lévő elnökének, és Frattini biztos úrnak is.
<SPEAKER ID="227" NAME="Jan Jerzy Kułakowski" AFFILIATION="ALDE">
(PL) Elnök úr, Lengyelország ez év december 21-én több másik új tagállammal együtt belép a schengeni övezetbe. Ez komoly lépés az Európai Unióban való teljes jogú tagság felé. Ezért szeretnénk elmondani, mennyire örülünk ennek a lépésnek. A következő lépcső az eurozónába való belépés lesz.
<P>
A schengeni övezetbe való belépés nem jelenti azt, hogy hátat fordítanánk keleti szomszédainknak. Megpróbáljuk majd megkönnyíteni állampolgáraik számára a Lengyelországba való belépést, a schengeni kötelezettségvállalások keretei között. Hadd emeljem ki még egyszer, hogy ezt csak a schengeni övezet tagjaiként tett vállalásaink teljes betartásával tesszük majd.
<SPEAKER ID="228" NAME="Kinga Gál" AFFILIATION="PPE-DE">
Köszönöm a szót, elnök úr! Most válik kézzelfoghatóvá számunkra az új Európa, ahol megszűnnek az egykor mesterségesen kialakított elválasztó vonalak, s ez mindennél jobban kihat majd a térségben élők, mindannyiunk mindennapjaira. Gratulálunk és köszönjük a portugál elnökségnek, hogy megteremtette a lehetőségét, a technikai keretét ennek a mostani eseménynek. Köszönjük Frattini biztos úrnak azt a segítséget, amit kaptak ezek a tagállamok. És nem utolsósorban köszönöm Coelho képviselőtársamnak azt az elhivatottságot, ahogy ezt az ügyet kezelte.
<P>
Most érezzük végre a saját bőrünkön a bővítés előnyeit, annak szimbolikus és gyakorlati jelentőségét egyaránt, hogy át lehet haladni például a Duna-hidakon ellenőrzés nélkül, vagy át lehet evezni a Dunán, ami a szüleink számára elképzelhetetlen álom volt. Generációk féltett vágya válik valóra. 1956 fiatal hőseinek most ilyen formában ad igazat a történelem.
<P>
Ugyanakkor mindent meg kell tennünk, hogy ez az övezet minél előbb kiterjedjen a nemrég csatlakozott Bulgáriára és Romániára is. Ez utóbbi esetében - például Erdély esetében - olyan jelentőséggel bír majd a román-magyar határon, amihez foghatót csak a francia-német határfeloldás kapcsán érezhettek az ott élők.
<P>
Nem lehet ugyanakkor elfelejtenünk, hogy a schengeni övezet külső határain még szigorúbb lesz az ellenőrzés. Emiatt hátrányos helyzetbe kerülnek a határainkon kívül élő nemzetrészek, a vajdasági és kárpátaljai magyarok, akikkel szoros kapcsolattartásunk az ott élők megmaradási feltétele, alkotmányos kötelezettségünk. A külső határok ezen közösségek irányába nem válhatnak újabb vasfüggönnyé. Csakis így, a kívülmaradókra is odafigyelve lehet teljes számunkra a határnyitás ünnepe. Köszönöm a szót.
<SPEAKER ID="229" NAME="Genowefa Grabowska" AFFILIATION="PSE">
(PL) Elnök úr, az előző felszólalókkal együtt én is szeretnék köszönetet mondani a portugál elnökségnek a schengeni rendszer kibővítéséért végzett rengeteg munkáért. Örülök, hogy az unió régi és új tagjainak polgárai ez év december 21-től már teljesen azonos elbánásban részesülnek majd.
<P>
Lengyelként különösen büszke vagyok arra, hogy országom felelős az unió szárazföldi külső határának őrizetéért több, mint 1 200 kilométer hosszúságban, és hogy a Frontex ügynökség székhelye Varsóban van.
<P>
Ugyanakkor azt is szeretném kihangsúlyozni, hogy a schengeni rendszer célja nem az EU szomszédaitól való elszigetelése. Nem egy európai erőd kiépítése a cél. Úgy gondolom, fel kell használnunk ezt az alkalmat arra, hogy a Parlament az Európai Unió szomszédainak, így Oroszország, Ukrajna és Fehéroroszország polgárainak tudomására hozza, hogy a megerősített uniós határ nem arra szolgál, hogy megvédjük magukat tőlük. Ki kell mondanunk, hogy ez egyszerűen a mi biztonságunkat szolgálja, és továbbra is jó szomszédok leszünk.
<SPEAKER ID="230" NAME="István Szent-Iványi" AFFILIATION="ALDE">
Kilenc tagállam belépése jelentős előrelépést jelent az integráció területén mind az Európai Unió, mind pedig az érintett tagállamok szempontjából. Végre egy kézzelfogható előnye lesz az európai uniós tagságnak az állampolgárok számára. Köszönet illeti ezért a portugál elnökséget, amely mindent megtett azért, hogy az előre eltervezett időpontban, 2007-ben csatlakozhassunk, bár voltak ez ellen ható kísérletek is. Elismerés illeti az érintett tagállamokat is, amelyek a szigorú kritériumok és feltételek teljesítéséért sok erőfeszítést tettek.
<P>
Nagyon fontos, hogy ne ereszkedjen le egy új vasfüggöny az újonnan belépett országok és a szomszédos országok között. Ebben nagy segítséget jelenthetnek a vízumkönnyítési és kishatárforgalmi megállapodások, de a végső cél mindenképpen a vízummentesség elérése kell, hogy legyen. Ehhez konkrét és reális menetrendre van szükség, amely lehetővé teszi a vízummentesség minél hamarabbi kialakítását. Köszönöm.
