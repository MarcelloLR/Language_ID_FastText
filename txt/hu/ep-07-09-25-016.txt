<CHAPTER ID="016">
Területpihentetés 2008-ban (vita) 
<SPEAKER ID="448" NAME="Elnök">
A következő napirendi pont a közös agrárpolitika keretébe tartozó közvetlen támogatási rendszerek közös szabályainak megállapításáról és a mezőgazdasági termelők részére meghatározott támogatási rendszerek létrehozásáról szóló 1782/2003/EK rendelettől a 2008. évi területpihentetés tekintetében való eltérésről szóló tanácsi rendeletre irányuló javaslat, amely a Mezőgazdasági és Vidékfejlesztési Bizottság vizsgálatának tárgyát képezi. - C6-0302/2007 -.
<SPEAKER ID="449" NAME="Mariann Fischer Boel">
a Bizottság tagja. - Tisztelt elnök asszony! Elmondhatom Önnek, hogy a gabonapiac komolyan foglalkoztat bennünket, hiszen jelenleg olyan helyzetben vagyunk, amelyben az árak soha nem látott mértékű növekedést mutattak az elmúlt néhány hónapban. Ez a jelenség pedig nem csak az Európai Unióban, hanem világszerte tapasztalható.
<P>
Európa egyes részein túl sok eső esett, máshol szárazság pusztított, aminek következtében ebben az évben a saját régióinkban tapasztalt éghajlati viszonyok kedvezőtlenül érintették a gabonaterelést. Ennek következtében a 2007. évi termés - hozzávetőleg 258 millió tonna - átlagon alulinak mondható. A régi tagállamokban, azaz az EU-15 országaiban jelenleg érvényes 10%-os mértékű kötelező területpihentetés nem összeegyeztethető a jelenlegi piaci helyzettel. Ennek fényében a Bizottság a 2007-es őszi betakarítás és a 2008. tavaszi vetés tekintetében 0% mértékű területpihentetési arányt javasolt. Becsléseink szerint ez az Európai Unióban 10 és 17 millió tonna közötti többlettermeléssel járna, és véleményem szerint ez pozitív jelet küld az ágazatnak, továbbá - remélhetőleg - hozzájárul a gabonaágazat stabilizálásához.
<P>
Egyértelmű, hogy ebben a kérdésben gyors döntésre van szükség, hogy a gazdálkodók dönthessenek a következő termelési évükkel kapcsolatban, és ennek kapcsán különösen hálás vagyok azért, hogy a Parlament nyilvánvalóan megértette a kérdés fontosságát, és hozzájárult a gyorsított eljárás lefolytatásához. Igazán hálás vagyok ezért.
<P>
Végül, jogi javaslatunk a lehető legrövidebb és legegyszerűbb lesz, és nem jár semmiféle új igazgatási teherrel.
<P>
Ha a távolabbi jövőbe tekintünk, az állapotfelmérés keretében alaposan meg kell vizsgálnunk, hogy a jelenlegi és a jövőbeni piaci körülményeket tekintve a területpihentetés vajon még mindig megfelelő eszköznek tekinthető-e. Azt is mérlegelnünk kell, hogy területpihentetési rendszerünkben miként tarthatjuk meg a környezetvédelmi előnyöket, úgymint az állandó legelők fenntartását, a parti sávok védelmét, valamint az éghajlatváltozáshoz is kapcsolódó intézkedéseket.
<P>
Köszönöm tehát a gyors reagálást. Jó látni, hogy a Parlament képes cselekedni, ha nagy szükség van rá.
<SPEAKER ID="450" NAME="Neil Parish  " AFFILIATION="PPE-DE">
az AGRI bizottság elnöke. - Tisztelt elnök asszony! Biztos asszony! Igen, a Parlament tud nagyon gyorsan cselekedni. Természetesen az a gondolat, hogy a Parlament okolható azért, mert a gazdálkodók nem tudják, mit vessenek idén a földjükbe, nem igazán kötötte le a gondolatainkat, és nagy örömmel dolgoztunk Önnel e határozott döntés kidolgozásán. Dicséret illeti a saját bizottságomat, a Mezőgazdasági és Vidékfejlesztési Bizottságot is egyhangúlag hozott határozatáért.
<P>
Amiről tulajdonképpen beszélni szeretnék az az, hogy milyen változást is képes egyetlen év hozni! Tizenkét hónapja a búza esetében 90 EUR/tonna árról beszéltünk. Most meg 250-270 euróról van szó, azaz háromszoros árról. Tehát most van itt az ideje, hogy komolyan elgondolkodjunk azon, hogy a területpihentetés mértékét 0%-ra csökkentsük. Én még ennél is tovább mennék. Ha arra gondolunk, hogy 20 éven keresztül Európában élelmiszertöbbletről beszéltünk, arról, hogy nem igazán van szükség gazdálkodókra, hogy a földeket valami másra kell felhasználnunk, és hogy az élelmiszerbiztonság nem igazán számít - és hirtelen fontossá vált az élelmiszerbiztonság!
<P>
Úgy vélem, ennek kapcsán etikai kérdések is felmerülnek. Amikor a világban bőségesen áll élelmiszer rendelkezésre, akkor talán Európának nem kell feltétlenül kivennie a részét a termelésből. De amikor a világban kevés az élelmiszer és az árak mennek felfelé, akkor Európának erkölcsi kötelessége az élelmiszertermelés. Európa soha nem fog éhezni, bármi is legyen az ára az élelmiszernek, mivel egyszerűen megvan a pénzünk ahhoz, hogy megvásárolhassuk azt. A Föld számos részén azonban éhezni fognak. Hirtelen egy másik világban találjuk magunkat, és szembe kell néznünk az általa jelentett kihívásokkal. A Bizottság 2008-ra 0%-os mértékű területpihentetést javasol, és a 2008-as gazdasági év kezdetén, amint már elmondtam, a piacot magas árak jellemzik.
<P>
Amint azt a biztos asszony is elmondta, míg Európai egyes részeit aszály sújtotta, máshol árvizek pusztítottak. Ha szétnézünk a világban, változó körülményeket látunk a gabonatermelés tekintetében - például Ausztráliában só jelenik meg a termőfölben, ami nagyon megnehezíti a vetést. Ott van például Kína és India, amelyek soha nem látott mennyiségben fogyasztanak élelmiszert, mivel növekszik gazdaságuk és az élelmiszerigényük. Mindezek következményekkel járnak a búza- és a gabonatermelésre nézve az egész világon. Most körülbelül a valaha is volt készletek felénél tartunk, és e készletek egyre jobban kimerülnek, tehát most eljött az idő a cselekvésre.
<P>
Biztos asszony! Úgy hiszem, és biztos vagyok benne, hogy Ön is egyetért velem, hogy ha olyan közös agrárpolitikánk van, amely különválik a termeléstől, sok tekintetben nemigen végezhetünk területpihentetést, mivel ha van olyan politika, amely a termeléshez kapcsolódik, akkor a területpihentetés pontosan ilyen, így tehát itt az ideje, hogy megszüntetésre kerüljön.
<P>
A területpihentetés megszüntetésekor nem feledkezhetünk meg a hozzá kapcsolódó környezetvédelmi előnyökről, és arról sem, hogy a gazdálkodók szabadon eldönthetik majd, hogy felszántják-e a pihentetett területüket vagy sem. A gazdaságok egységes támogatási rendszere értelmében a gazdálkodók továbbra is alkalmazhatják a területpihentetést, ha ezt akarják, de a gabonatermeléssel járó gazdasági előnyök azt eredményezik majd, hogy sokan fel fogják szántani földjüket. Környezetvédelmi megfontolásból megtarthatjuk a földterületek határain a hatméteres sávokat és sövényeket, amely véleményem szerint szintén nagyon jó elképzelés.
<P>
Ez nem olyasmi, amiről ma este vitáznunk kellene, de úgy vélem, hogy az állapotfelméréskor az egyik téma, amin el kell gondolkodnunk, az az lesz, hogy kétségtelenül át kell térnünk a második generációs bio-üzemanyagok alkalmazására, és nem búzát és repceolajat kellene felhasználnunk bio-üzemanyagként. Egy éve kifejezetten támogattam ezt, amikor az árak alacsonyak voltak, de most, amikor ezzel ellentétes a helyzet, ez szó szoros értelmében csak olaj a tűzre.
<P>
Azt javaslom a Parlamentnek, hogy minél hamarabb foglalkozzunk ezzel. Köszönöm valamennyi képviselőcsoportnak a támogatást, és nagyon köszönöm a biztos asszonynak a gyors reagálást. Hiszem, hogy együtt meghozhatjuk a helyes döntést. Van néhány módosítás a PSE és a Verts/ALE képviselőcsoport részéről, amelyek többségét támogatni tudjunk. Egyet azonban nem fogadhatok el - mégpedig a gabona kivitelére vonatkozó adót, mivel a gazdálkodók a múltban alacsony árakkal küzdöttek. Amint megemelkednek az árak, kérem, nem terheljük meg azonnal adóval, mivel véleményem szerint az nem lenne helyénvaló. Ha kezdeni akarunk valamit a piaci erőkkel, szembe kell néznünk az élet realitásaival.
<SPEAKER ID="451" NAME="Esther de Lange">
a PPE-DE képviselőcsoport nevében. - (NL) Tisztelt elnök asszony! Először is szeretnék köszönetet mondani a biztos asszonynak, hogy e vita kapcsán ismét megtisztelt jelenlétével és eljött közénk ma délelőtt, bár e vitát csak az utolsó pillanatban illesztették be a napirendbe. De leginkább az arra irányuló javaslatát szeretném megköszönni, hogy a kötelező területpihentetést szüntessék meg a következő időszakra. Dicsérte gyorsaságunkat, de a Bizottság is megmutatta, hogy képes viszonylag gyorsan reagálni a piac fejleményeire, amelynek jelenleg akadozó gabonaellátással kell megküzdenie. Az előrejelzések szerint a készletek - világszinten is - soha nem látott alacsony szintre fognak esni az idény végére.
<P>
Az ellátás kontrollálására szolgáló eszköz - úgymint a kötelező területpihentetés - 1992-ben került bevezetésre, tehát mára már nincs igazi célja. Ezért logikus, hogy a Bizottság javasolja e kötelezettség megszüntetését. Az is logikusan következik, hogy a Bizottság megtartja a területpihentetési rendszert, csupán a kötelező százalékos arányt a jelenlegi 10%-ról 0%-ra csökkenti. Ez a vitát mederben tarja. Végül is, csak amikor eljön az állapotfelmérés ideje, akkor beszélhetjük meg a meglévő rendeletek és struktúrák lehetséges változtatásait.
<P>
Ezenkívül, tudomásom szerint, amennyiben egyetértünk ezzel a javaslattal, és a Tanács is gyors döntést hoz, valószínűleg megdöntjük a jogszabály-elfogadás sebességi rekordját. Ez jelzésértékű lesz a polgárok, és különösen a gazdálkodók számára, és azt az üzenetet küldi, hogy ha szükséges, az EU képes gyors döntéseket hozni.
<P>
Már csak egy dolog van, ami a szívemet nyomja, tisztelt elnök asszony - nem a PPE felszólalójaként, hanem a holland CDA tagjaként itt, az Európai Parlamentben. Vannak más ágazatok is, amelyekben - a jelenlegi piaci fejleményeket tekintve - bizonyos fokú rugalmasság megengedhető lenne. Vegyük például a tejipart, amelyben a kereslet meredeken növekszik és Európa valószínűleg a legtöbbet hozza ki a benne rejlő potenciálból. Az egyik lehetőség valószínűleg az, hogy azokat a kvótákat, amelyek bizonyos tagállamokban nem kerülnek maximálisan kihasználásra, értékesíthetővé tennénk a határokon túl, vagy ha 2008. április 1-jétől néhány százalékkal tovább növelnénk a kvótát.
<P>
Végül, tisztelt elnök asszony, személyesen arra kérném az Európai Bizottságot, hogy azt a lelkesedést, amelyet ma a gabonapiac tekintetében kinyilvánított, más ágazatok esetében is mutassa ki, ha ez szükségessé válik.
<SPEAKER ID="452" NAME="Luis Manuel Capoulas Santos" LANGUAGE="PT">
Én is örömmel üdvözlöm körükben a biztos asszonyt. A gabonapiacon jelenleg uralkodó körülmények arra köteleznek bennünket, hogy reflektáljuk azokra, de mindenekelőtt arra, hogy cselekedjünk; ezért gratulálok a Bizottságnak az általa képviselt proaktív hozzáálláshoz.
<P>
Az Európai Parlament szocialista képviselőcsoportja egyetért a biztos asszony által a jelenlegi helyzetről felvázolt képpel, valamint azzal, hogy az állapotfelmérés keretében lehetőségünk nyílik arra, hogy a kérdést mélységében megvizsgáljuk és megfelelőbb végleges döntéseket hozzunk a jövőre vonatkozóan. Annak is teljesen tudatában vagyunk, hogy az előttünk álló probléma nem oldható meg pusztán azzal, ha az általunk tervezett átmeneti intézkedések keretében megszüntetjük a területpihentetést, hanem egyetértünk azzal, hogy ezen intézkedések jelentős mértékben hozzájárulhatnak a piac egyensúlyának visszaállításához a jövő évben.
<P>
Osztjuk azt a véleményt, hogy ez az intézkedés - egy pesszimista forgatókönyvet véve - a jelenlegi 3,89 millió hektárnyi földterület legalább felét visszahozhatja a termelésbe, amely szokványos időjárási viszonyok esetén legalább évi 5-10 millió tonna további termelési mennyiséget eredményezné, annak ellenére, hogy egyes fölterületek kevésbé termékenyek, ami természetesen indokolja azt, hogy a gazdálkodók miért pihentetik azokat.
<P>
Azt gondoljuk azonban, hogy e cél elérése érdekében helyénvaló lenne a Bizottság számára, ha kissé kiterjesztené ezt az eltérést, azaz ha az intézkedés érvényességét egy helyett két évre változtatná; és érthető, hogy szükség van a meghosszabbítására, mivel nyilvánvaló, hogy hiányos a mezőgazdaságra vonatkozó programozás, és a következő őszi-téli időszakig még mindig nem lesz végleges döntés az állapotfelmérés keretében tartandó vita kimeneteléről. Ezért felhívom a Bizottságot, hogy vegye figyelembe az általunk e célból előterjesztett módosítást, amely - biztos vagyok benne - többségi támogatást érdemel a holnapi plenáris ülésen.
<P>
Másrészről mindannyian tudatában vagyunk annak, hogy ha ezeket a földterületeket mind visszaállítjuk a termelésbe, az nyilvánvalóan negatív hatással jár majd mind a fölből felszabaduló szén-dioxid, mind pedig a biológiai sokféleség tekintetében, mivel manapság mindenki elismeri a területpihentetés kedvező hatásait. Ezért úgy véljük, hogy a Bizottság számára helyénvaló lenne, ha mihamarabb hatásvizsgálatot végezne annak érdekében, hogy rendelkezésünkre álljon minden olyan tényező, amely a relevanciával bír annak a döntésnek a meghozatalához, amelyet egy éven belül meg kell hoznunk ebben a kérdésben.
<SPEAKER ID="453" NAME="Friedrich-Wilhelm Graefe zu Baringdorf" AFFILIATION="Verts/ALE">
(DE) Tisztelt elnök asszony! Biztos asszony! Igen, gyorsan dolgoztunk, de a Bizottság késett javaslatai benyújtásával. Ez a vita már hosszú ideje folyik, és a termelők türelmetlenül várják, mikor kerül pont a végére. Nem álltunk semminek az útjába, ez igaz, és ez nem is volt célunk.
<P>
Az Ön indokolása az, hogy az árak magasak és e téren némi stabilitásra lenne szükség. Remélem mindketten - de különösen az Ön férje a vállalkozásával - elégedettek vagyunk azzal, hogy a pénz végül eljut a vállalkozásokhoz. Ez már régóta esedékes volt, és óvatosan szabad csak mondanunk, hogy tennünk kell valamit az árak leszorítása érdekében. Mi több, ez némiképp ellentmond azzal a kijelentésével, amit ma délelőtt a cukor kapcsán tett. Bizonyára emlékszik arra, amit mondott: a jelenlegi gabonaárak mellett az emberek talán gyorsabban fordulnak a gabona felé, és ugyanígy fordulnak el a cukortól. Ha a gabonaárakat ismét leszorítja, saját logikáját és szándékát áshatja alá vele.
<P>
Azt a tényt hozza fel, hogy ez a vetésforgót vonja maga után. Igen, helyes gondolat. Eredetileg ez az intézkedés a vetésforgóhoz kapcsolódott, mivel a vetésforgóhoz szintén növényzetre van szükség. Ez azt jelenti, hogy figyelnünk kell a környezeti szempontokra is - jóllehet azokat nagyon elhanyagolták az elmúlt években -, egyszerűen azáltal, hogy lehetővé kell tenni a folyamatos területpihentetést, ami által a földek nagy része bevonható lenne az energiatermékek termelésbe.
<P>
Az egyik módosításunkban arra kérjük Önt, hogy ne csak azzal foglalkozzon, amit 2008 tekintetében gondol, hanem mondja el nekünk itt, a Parlamentben, hogyan kell megszervezni a vetésforgót a környezetvédelmi szempontok figyelembe vétele mellett.
<SPEAKER ID="454" NAME="Vincenzo Aita">
a GUE/NGL képviselőcsoport nevében. - (IT) Tisztelt elnök asszony! Hölgyeim és uraim! Úgy vélem, hogy a Parlamentnek erre új elemként kell tekintenie, olyanra, amely új megvilágításba helyezi az európai mezőgazdasági termelést és új vitát kezdeményez arról. A probléma nem csak az, hogy megváltozott az időjárásunk és egyes vidéki területeken termelési nehézségek léptek fel. A központi probléma az, hogy e téren a mezőgazdasági termelés egész rendszere változóban van, mert - és voltak erre vonatkozó utalások a korábbi vita során - ma számos növényi kultúrát más termelési rendszerek alkalmazásával termesztenek, mint hallottuk.
<P>
A lényeg az, hogy felül kell vizsgálnunk azt a politikát, amelyet az Európai Közösség hajtott végre a mezőgazdasági termelés tekintetében az elmúlt években. Nem csak a gabona kérdésével kell foglalkoznunk, de néhány hónap múlva a hús- és a tejtermelés problémáját is meg kell oldanunk, mivel már most látható, hogy változások történnek a termelésben, amelyben e téren csökkenés tapasztalható. Ezért úgy vélem, hogy a biztos asszonynak és a Bizottságnak gondosan mérlegelnie kell a helyzetet, és lehetővé kell tennie a Parlament számára, hogy határozottan reagálhasson e problémákra, a jelenlegi helyzet, azaz az élelmiszerárak növekedésének elkerülése érdekében, amely Európában és másutt sok családnak okoz problémát.
<SPEAKER ID="455" NAME="Jim Allister" AFFILIATION="NI">
Tisztelt elnök asszony! Most, amikor a takarmányárak folyamatos emelkedését látjuk, amely nagyon érzékenyen érinti az intenzív ágazatunkat, vétek lenne termelésre alkalmas földeket kizárni a termelésből, olyan földeket, amelyek képesek lennének csökkenteni a külföldi behozataltól való függőségünket. Ezért a területpihentetést meg kell szünteti, most!
<P>
De ennél többre van szükség: kell például egy olyan megelőző terv, amely az intenzív ágazatot fenyegető válság megoldását nyújthatja. Ami engem illet, e tervnek egyebek mellett érezhetően nyomást kell gyakorolnia a multinacionális szupermarketláncokra, annak érdekében, hogy hagyjanak fel a termelői árakat lenyomó árazási stratégiájukkal. Ha ez nem történik meg, az intenzív ágazatunk nagy részére teljes megsemmisülés vár. Ez lenne a jelen agrárpolitikájában elkövetett legnagyobb hiba, és ez olyan dolog, amellyel - biztos asszony - sürgősen foglalkozni kell.
<SPEAKER ID="456" NAME="Esther Herranz García" AFFILIATION="PPE-DE">
(ES) Tisztelt elnök úr! Először is üdvözlöm az Európai Parlament arra irányuló határozatát, hogy sürgősségi eljárással elfogadja a kötelező területpihentetés azonnali megszüntetését.
<P>
Véleményem szerint a mezőgazdasági nyersanyagok ára tekintetében tapasztalható erőteljes emelkedésnek az európai fogyasztók és a gazdálkodók a legfőbb áldozatai. A jelenlegi helyzet arra ösztönözzön bennünket, hogy mélyreható vitákat folytassunk közös agrárpolitikában jelenleg végbemenő a változásról, és gondoskodnunk kell arról, hogy az e téren elfogadott határozatok összhangban legyenek a globális helyzettel, amelyben a harmadik országok által támasztott kereslet elképesztő mértékű növekedése figyelhető meg, ami legfőként annak tudható be, hogy a világgazdaságban meghatározó szerepet betöltő országokban, úgymint Kínában és Indiában, megnőtt a fogyasztás mértéke.
<P>
Amennyiben folytatódik ez a deficites helyzet, az Európai Uniónak el kell gondolkodnia új mechanizmusok megteremtéséről az élelmiszerárak nem fenntartható módon történő emelkedésének elkerülése érdekében.
<P>
Éveken keresztül azt hallottuk, hogy a közös agrárpolitika túlzott költségeket von maga után, amelyeket az európai adófizetőknek kell állniuk, de most azt szeretném, ha a kormányok elmagyaráznák polgáraiknak, miért kell most majd többet fizetniük a kenyérért és a tejért. Azt is szeretném, ha a kormányok elmagyaráznák azokat az intézkedéseiket, amelyeket készek elfogadni annak érdekében, hogy méltányos árat garantálhassanak a fogyasztóknak, és megakadályozzák, hogy túlzott teher kerüljön a termelőkre, ami sok gazdaság nyereségességét veszélyeztetné.
<P>
A világnak több és több élelemre van szüksége, és a fogyasztás exponenciális emelkedése nem oldható meg olyan agrárpolitikával, amely kifejezetten szűkmarkú az európai termelőkkel szemben. Úgy vélem, hogy az európai vezetőknek jól meg kell gondolniuk, mielőtt a termelőket olyan helyzetbe hozza, amelyben nincs választási lehetőségük.
<P>
Véleményem szerint az Európai Uniónak a közös agrárpolitika állapotfelmérését olyan mechanizmusok bevezetésére kell felhasználnia, amelyekkel a jövőben elkerülhetők a súlyos deficites helyzetek, ha nem akarjuk, hogy más globális termelők monopolizálják a nemzetközi piacokat.
<SPEAKER ID="457" NAME="Rosa Miguélez Ramos" AFFILIATION="PSE">
(ES) Tisztelt elnök asszony! Igaz, hogy a gabonakészletek csökkentek az elmúlt években, és már hallottunk néhány, a jelenleg tapasztalható helyzethez kapcsolódó indokot - növekvő fogyasztás a gazdaságilag felemelkedő országokban, kedvezőtlen időjárási viszonyok a termelő országokban, vagy az exportáló országokban a termelés belső fogyasztásra történő tartalékolása. És nem feledkezhetünk meg az érintett piacokon - például Párizsban vagy Chicagóban - történő bizonyos spekulatív mozgások hatásairól. E tényezők mindegyike hozzájárult ahhoz, hogy az árak soha nem látott magasságokba szöktek.
<P>
Mindazonáltal, a Nemzetközi Gabonatanács adatai értelmében a kínálat problémája mellett a tartalékok is problémát jelentenek: a globális tartalékok, amelyek 17% alatt vannak, és amelyek a FAO szerint az élelmiszerbiztonságot garantálják, illetve a közösségi tartalékok, amelyek gyakorlatilag kimerültek egy olyan piacon, ahol az árak meghaladták a nemzetközi szintet.
<P>
Biztos asszony! Véleményem szerint - tekintettel az állapotfelmérésre - el kell gondolkodnunk azon, hogy e válságban milyen szerepet játszik a piac szabályozását szolgáló közösségi eszközök megszűnése.
<P>
Az Európai Unión rögeszmésen foglalkozik a készletek kezelésének költségeivel és a Kereskedelmi Világszervezet által gyakorolt nyomással; agrárpolitikáját a termelés visszafogása és a piacok liberalizációja felé irányította, és elfordult a termelőktől és a fogyasztóktól, feladva a KAP alapelvét: az önellátás biztosítását.
<SPEAKER ID="458" NAME="Bernadette Bourzai" AFFILIATION="PSE">
(FR) Tisztelt elnök asszony! Biztos asszony! Hölgyeim és uraim! Először is támogatásomat szeretném kifejezni az iránt, hogy - önkéntes alapon - újból művelés alá vonják a jelenleg pihentetett területeket, hogy így növeljék az európai gabona- és olajnövény termelést, újból feltöltsék a készleteket és ekképpen biztosítsák önellátásunkat.
<P>
Mindazonáltal, két termelési és gazdasági év szükséges ahhoz, hogy a gazdálkodók alkalmazkodhassanak e változáshoz. Az is fontos, hogy kvótákat alkalmazzunk a gabonakivitel tekintetében, hogy így először Európa igényeiről gondoskodhassunk.
<P>
Ellenben már óvatosabb vagyok az állati takarmányokra vonatkozó adók megszüntetésére irányuló javaslattal kapcsolatban. Nagyon jól tudom, hogy az élelmiszerárak növekedése nagyon megnehezíti a gazdálkodók dolgát, de azt nem szeretném, hogy ez az intézkedés megnyissa a kapukat a génmódosított szója és kukorica nagy mennyiségű behozatala előtt. Ugyanakkor támogatom és bátorítom az európai GMO-mentes állati takarmány előállításával foglalkozó ipar fejlesztését, amely jobban garantálhatná mind az élelmiszerbiztonságunkat, mind pedig a függetlenségünket.
<P>
Szeretnék rámutatni arra, hogy jóllehet a területpihentetés gazdaságilag már nem indokolható, mindazonáltal elengedhetetlen a biodiverzitás, valamint a talaj és a folyók védelme érdekében - ezt a tényt pedig el kell ismernünk és támogatnunk kell. A szocialista képviselőcsoport ezért arra kéri a Bizottságot, hogy végezzen környezeti hatásvizsgálatot a területpihentetési rendszer megszüntetésének hatásairól. Itt elsősorban azokra a következményekre gondolok, amelyekkel a területpihentetés megszüntetése járna a méhek számára pollen- és nektárforrások szükséges sokfélesége tekintetében, most, amikor ez az ágazat komoly válságot él meg.
<P>
Végül, a területpihentetés megszüntetése nem segít abban, hogy megoldjunk minden problémát, amely a KAP 2008-ban és 2009-ben folytatott felülvizsgálatának középpontjában áll.
<SPEAKER ID="459" NAME="Mariann Fischer Boel">
a Bizottság tagja. - Köszönöm, elnök asszony! Szeretnék nagy köszönetet mondani képviselőtársaimnak pozitív észrevételeikért, és a gabonapiacunk stabilizálására irányuló minden törekvésért. Úgy érzem, minden eszközzel rendelkezem ahhoz, hogy holnap a Tanácsban folytathassam ezt a vitát a tagállamokkal, és remélem, hogy a jogi aktus rövid időn belül közzétételre kerülhet. Biztos vagyok abban, hogy a gazdálkodók figyelemmel kísérik tevékenységünket, hogy lássák, milyen döntést hozunk itt a Parlamentben, és holnap a Tanácsban.
<P>
Röviden szeretnék szólni a módosítások négy különböző csoportjáról. Azon elképzelés kapcsán, miszerint az egy évre szóló 0% mértékű területpihentetést két évre hosszabbítsuk meg, el kell mondanom, hogy a tél során lehetőségünk nyílik a közlemény megvitatására, jövő tavasszal és nyáron pedig a jogi javaslatok megtárgyalására, amikor már világos elképzelésünk lesz arról, milyen irányba szándékozunk elmozdulni. Így nem tudom támogatni az egyéves időszak meghosszabbítására irányuló elképzelést, de még visszatérünk erre a kérdésre.
<P>
A területpihentetés környezetvédelmi előnyei tekintetében nyilvánvaló, hogy - amint már az első hozzászólásomban is említettem - ezt meg kell vizsgálnunk az állapotfelmérés keretében, hogy lássuk, találunk-e megoldást a területpihentetés által a környezetvédelemre és a biológiai sokféleségre gyakorolt kedvező hatások fenntartására.
<P>
Ami a gabonapiac nyomon követését illeti, nyilvánvaló, hogy minden lehetőséget megragadunk annak érdekében, hogy erőteljes párbeszédet tartsunk fenn a tagállamokkal, érdekeltekkel és a nagy nyilvánossággal, hogy láthatóvá váljon, milyen irányba mozdul el a piac.
<P>
Az exportkorlátozásokról szóló 8. módosítás és az exportadó lehetséges bevezetése kapcsán el kell mondanom, hogy nem ezt az utat szeretnénk járni. Ez a piacnak egy teljesen más és hamis jelzéseket küldene. Oroszországhoz és Ukrajnához hasonló helyzetbe kerülnénk, amely országokat azzal vádoltunk, hogy ezt az eszközt termelésük saját maguknak való megtartására használták fel. Tehát nem ez a követendő példa.
<P>
Ami a másik elképzelést illeti, amit a behozatallal kapcsolatban hoztak fel, meg fogjuk vizsgálni - sőt, már el is kezdtük megvizsgálni - a gabona behozatalára vonatkozó vámok felfüggesztésének kérdését. Ezek nem illenek a jelenlegi helyzetbe. Véleményem szerint a teljes politika, a készletekkel kapcsolatban folytatott politika megváltoztatásának lehetőségét megvitathatnánk az állapotfelmérés során, hogy mind a gazdálkodók, mind pedig a gabonaipari érdekeltek és a gabonaágazat számára megtaláljuk a legjobb egyénre szabott megoldásokat.
<P>
Még egyszer nagyon köszönöm. Nagyra értékelem azt a lelkesedést, amelyet a Parlament és a Mezőgazdasági és Vidékfejlesztési Bizottság tanúsított ebben az ügyben.
<SPEAKER ID="460" NAME="Elnök">
A vitát lezárom.
<P>
A szavazásra szerdán kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="969" NAME="James Nicholson  " AFFILIATION="PPE-DE">
írásban. - Súlyos helyzet alakult ki szerte az Európai Unióban a növekvő gabonaárak miatt, amit a magas világpiaci árak okoznak. Fontos, hogy biztosított legyen a saját élelmiszer-ellátásunk. Ez a biztonság azonban már nincs meg. A gabonaárak növekedése nem állt meg. Ezt a helyzetet csak úgy kezelhetjük, ha növeljük a fogyasztói árakat. Múlt héten az ausztrál kormány bejelentette, hogy ebben az évben az ausztrál termelés 30%-kal kevesebb lesz. Mindenképpen piaci hozzáférést kell szereznünk az Egyesült Államokból származó gabonahelyettesítőkhöz, vagy a marha-, juh- és csirkehús előállítása nehezebbé válik. Felhívom a Mezőgazdasági Tanácsot és az EU szakértőit, hogy gyorsítsák meg az új gabonák jóváhagyását az ellátás biztonságának garantálása érdekében.
