<CHAPTER ID="006">
A napirend módosítása
<SPEAKER ID="092" NAME="Elnök">
Hölgyeim és uraim! Ma délelőtt ülésezett az Elnökök Értekezlete. 10 perccel ezelőtt fejeztük be az értekezletet. Nagyon alaposan megvitattuk az Európa 2020 stratégiáról szóló állásfoglalások szavazásának megszervezésével kapcsolatos kérdéseket. Mint ahogy azt Önök is jól tudják, ez egy olyan stratégia, amelynek az célja, hogy polgáraink számára az egész Unió területén munkahelyeket, jólétet és stabilitást teremtsen az elkövetkező tíz évben. Éppen ezért ez egy kulcsfontosságú stratégia az Európai Unión belüli, de az Unión kívüli jövőbeli helyzet szempontjából is, mert csak akkor lehetünk erősek, ha az Unión belül erősek vagyunk.
<P>
Az Elnökök Értekezlete ülésén folytatott vita keretében érvek hangzottak el amellett, hogy a mai napon szavazzunk az Európa 2020 stratégiáról szóló állásfoglalásokról, mivel szeretnénk, ha a lehető legrövidebb időn belül meglennének ezen állásfoglalások, hogy felelősségteljesen tudjunk részt venni a többi európai intézménnyel e témáról folyatott megbeszélésen. Ugyanakkor amellett is érveltek, hogy egy olyan stratégiára van szükségünk, amelyet óriási többséggel fogadunk el. Amennyiben befolyásolni kívánjuk az Unión belüli helyzetet, akkor ehhez arra van szükségünk, hogy az állásfoglalás a nagy többség támogatását élvezze.
<P>
Attól tartunk, hogy a mai napon nincs meg ez a többség. Így tehát egyrészről mielőbb szükségünk van egy stratégiára, másrészről pedig egy erős állásfoglalást akarunk. Erre van szükségünk.
<P>
Tekintettel a politikai képviselőcsoportok elnökeivel folytatott felelősségteljes vitára, úgy határoztam, hogy a vita elhalasztására teszek javaslatot, összhangban az eljárási szabályzatunk 140. cikkével.
<P>
Újra elmondom: rendkívül fontos a döntés, mert tudjuk, hogy mielőbb szükség van állásfoglalásra, de egy olyan állásfoglalásra van szükség, amely erős támogatást élvez, és ezek nagy jelentőségű kérdések.
<SPEAKER ID="093" NAME="Joseph Daul" LANGUAGE="FR">
Elnök úr! Köszönöm nyilatkozatát. Szeretném hozzátenni, hogy az árvizet illetően magyar barátaink ugyanolyan helyzetben vannak, mint lengyel barátaink. Éppen ezért lengyel polgártársainkhoz hasonlóan a magyar polgártársainkról is meg kell emlékeznünk.
<P>
(Taps)
<P>
Támogatom előterjesztését. Válsághelyzetben a demokratikus erőknek össze kell fognia. Ezt szem előtt tartva javasoltam azt az Elnökök Értekezletén, e strasbourgi ülésszakot megelőzően, hogy halasszuk júniusra ezt a döntést, mert bizonyos ellentéteket és véleménykülönbségeket tapasztaltam. Az Elnökök Értekezletén azonban nem kaptam többséget - ez itt egy demokratikus Parlament - és ezért megpróbáltuk előkészíteni ezt az állásfoglalást.
<P>
Tegnap ebédidőben, a képviselőcsoportokban folytatott megbeszélések során rájöttünk, hogy kifutottunk az időből. Ezzel nem azt akarom mondani, hogy összecsapták a munkát, mert ezzel nem ismerném el azt a munkát, amelyet szolgálataink, az alelnökök és a jelentés elkészítéséért felelős emberek végeztek. Az összes, de legalábbis egyes delegációvezetőkkel úgy gondoltuk, hogy valószínűleg az lenne a legjobb, a Parlamentről alkotott kép szempontjából, ha visszavonnánk ezt a szöveget és a következő alkalommal szavaznánk róla; szeretném hangsúlyozni, hogy a válság még júniusban is tartani fog. Megvitattuk az ügyet, és abban állapodtunk meg, hogy a nagy képviselőcsoportok elnökei kérni fogják a szavazás júniusra történő elhalasztását.
<P>
Martin Schulz azt mondta nekem - és ő volt az egyetlen, aki ezt tette -, hogy először is a képviselőcsoport többségére van szükségem, de mindenkinek szüksége van a képviselőcsoport többségére. Éppen ezért tegnap este nem vitattuk meg képviselőcsoportunkban a módosításokat, ma pedig nem vitattuk meg az állásfoglalást, mivel a képviselőcsoport a halasztás mellett volt annak érdekében, hogy sikerüljön egy olyan megoldást találni, amelyet a Parlament polgártársaink számára feltétlenül szükségesnek tart.
<P>
Időközben egy levelet kaptunk Guy Verhofstadttól; ennek alapján döntöttünk arról, hogy egy egyszerű háromhetes halasztást kérünk. A mostani válsághelyzetben arra kérem Önöket, hogy fogadják ezt el, hogy mi, a Parlament, megmutathassuk polgártársainknak, hogy erős testület és felelős férfiak és nők vagyunk.
<SPEAKER ID="094" NAME="Elnök">
Schulz úr a javaslat ellen szeretne szólni.
<SPEAKER ID="095" NAME="Martin Schulz">
az S&D képviselőcsoport nevében. - (DE) Elnök úr! Felszólalása elején Daul úr utalt a magyarországi nehéz helyzetre. Sok országban vannak jelenleg problémák. Például Szlovákia népét is keményen sújtotta az árvíz. Éppen ezért szolidaritásunkról biztosítjuk mindazon országok állampolgárait, akiket ilyen csapás ért, beleértve Magyarországot, Lengyelországot vagy Szlovákiát.
<P>
Elnök úr! Ön és Daul úr vázolta az Elnökök Értekezletén, valamint a tegnapi napon és a ma délelőtt folyamán kialakult helyzetet. Ami az eljárási kérdéseket illeti, nincs hozzáfűznivalóm. Ugyanakkor Cohn-Bendit úr, Bisky úr és a magam nevében szeretném elmagyarázni, hogy ma délelőtt az Elnökök Értekezletén azért nem szavaztunk a szavazás elhalasztására irányuló javaslata mellett, mert úgy gondoljuk, hogy ma kell szavaznunk, és valójában szavazhatunk is.
<P>
A szándék az volt, hogy egy ilyen állásfoglalást szélesebb körben és nagyobb többséggel fogadjunk el a Parlamentben, mint ahogy az februárban történt. Ami az elmúlt napokban történt, az nem az eljárással, hanem a tartalommal függ össze. Ugyanakkor egy dolog teljesen világos. Eltértek attól a tartalomtól, amely februárban általános egyetértést élvezett, és tekintettel a súlyos válságra, ez nem is meglepő. Számos eltérő megoldás létezik. Vannak megoldások, amiket egyesek jónak tartanak, és demokratikus értelemben jogosak és vannak a mi megoldásaink, melyek különböznek ezektől, és amiket mi tartunk jobbnak. Nem lehet a végkimerülésig konszenzust keresnünk. Most van itt az ideje annak, hogy határozott álláspontot foglaljunk el. Önök is határozott álláspontra helyezkedhetnek, és mi is ugyanezt fogjuk tenni. Megpróbáltunk konszenzuson alapuló megoldást találni, de ez nem működött. Éppen ezért most meg kell próbálnunk vagy az egyik, vagy a másik állásponthoz megszerezni a többséget.
<P>
Amennyiben a többség az elhalasztás mellett foglal állást, akkor azt kell mondanom, hogy mi, az Európai Parlament Európai Szocialisták és Demokraták Progresszív Szövetsége képviselőcsoportja természetesen továbbra sem zárkózunk el új tárgyalások elől. E tárgyalások kiindulópontja azonban az a szöveg lesz, amit a Zöldek/Európai Szabad Szövetség képviselőcsoport képviselőivel közösen nyújtottunk be. Éppen ezért, elnök úr, azon a véleményen vagyok, hogy ma kell szavaznunk.
<P>
(A Parlament egyetért a kérelemmel)
<SPEAKER ID="096" NAME="Elnök">
Szeretném megköszönni Daul úrnak és Schulz úrnak, hogy felhívták a figyelmet arra, hogy napjainkban Európa más részein is van árvíz. Teljesen igazuk van, és szolidaritásunkról kell biztosítanunk minden érintett országot és Európa minden lakosát, akit ma veszély fenyeget.
<SPEAKER ID="097" NAME="Jan Březina" AFFILIATION="PPE">
Elnök úr! A Lengyelországba beáramló víz a Cseh Köztársaságból áramlik, ahol már az áradások első szakaszában is óriási károk keletkeztek. A Cseh Köztársaság is része az Európai Uniónak.
<SPEAKER ID="098" NAME="Elnök">
Hölgyeim és uraim! Éppen egy perccel ezelőtt beszéltem erről, amikor köszönetet mondtam Daul úrnak és Schulz úrnak. Önnek is köszönöm Březina úr, hogy felhívta erre a figyelmet. Katasztrofális árvizeink vannak. Nagyon szépen köszönöm.
