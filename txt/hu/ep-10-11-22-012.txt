<CHAPTER ID="012">
Ügyrend
<SPEAKER ID="020" NAME="Elnök">
Kiosztottuk a végleges napirendtervezetet, amelyet az Elnökök Értekezlete 2010. november 18-i, csütörtöki ülésén az eljárási szabályzat 137. cikkének megfelelően határozott meg. Ennek módosítására a következő javaslatok érkeztek:
<P>
Hétfő:
<P>
A képviselőcsoportok javasolják, hogy töröljük a napirendből a Berlinguer úrnak a Stockholmi Programot végrehajtó cselekvési terv polgári jogi, kereskedelmi jogi, családjogi és nemzetközi magánjogi szempontjairól készült jelentéséről szóló vitát. Ennek eredményeképpen a jelentésről holnap, kedden, közvetlen szavazást tartunk. A jelentés továbbra is a napirendben marad. Az arra vonatkozó szavazást megtartjuk, a vitát nem. Ismétlem: ebbe a megoldásba minden képviselőcsoport beleegyezett, így ezt a megoldást elfogadtuk.
<P>
(A Parlament egyetért a kérelemmel)
<P>
Kedd:
<P>
Nincs javasolt változtatás.
<SPEAKER ID="021" NAME="Martin Schulz" AFFILIATION="S&amp;D">
(DE) Elnök úr, a keddi napirenden Matera asszony hat jelentése szerepel az Európai Globalizációs Alkalmazkodási Alap hollandiai igénybevételéről. Azért kértem szót ezzel kapcsolatban, mert úgy vélem, nem helyes az a mód, ahogyan Daul urat ebben az ügyben támadták a holland sajtóban. Az Elnökök Értekezletén Daul úr felvetette a különböző képviselőcsoportok elnökei által már megvitatott, arra vonatkozó kérdést, hogy a költségvetési vita fényében nem kellene-e elnapolni ezeket a jelentéseket. Ezzel kapcsolatban szeretnék két megjegyzést tenni.
<P>
Először is, továbbra is napirenden kellene tartanunk ezeket a jelentéseket. Meg kellene szavaznunk őket, és az Európai Globalizációs Alkalmazkodási Alapból ki kellene utalnunk ezt a pénzt Hollandia számára.
<P>
Másodszor, bár Daul úr már utalt erre az Elnökök Értekezletén tett egyik felszólalásában. Ha ez úgy kerül ki az Elnökök Értekezletéről a nyilvánosság elé, hogy neki még arra sem nyílt lehetősége, hogy válaszoljon a felmerülő kérdésekre, és saját maga adjon magyarázatot, akkor egy képviselőcsoport elnökeként nagyon meg kell gondolnia az embernek, hogy mit mondhat az Elnökök Értekezletén. Ez lett volna az első mondandóm.
<P>
A másik mondanivalóm az, hogy nem az Európai Parlament állítja azt, hogy a pénz el lett herdálva. A holland kormány egy része - nem az egész kormány - nyilatkozik folyamatosan úgy, hogy Európában pazarlás folyik, ezért Európának kevesebb pénzt kellene kapnia. A Matera-jelentések ezzel szemben bemutatják, hogy az ebből a költségvetésből származó pénzt nagyon is felelősségteljesen használják fel, és - véleményem szerint - nagyon fontos hollandiai projektekre. Ebből kifolyólag e jelentések elfogadása azt jelezné, hogy a költségvetést ért hollandiai kritika nem megalapozott.
<P>
(Taps)
<SPEAKER ID="022" NAME="Elnök">
Tudok az esetről, és tudom, mi jelent meg a holland sajtóban. Mindazonáltal szeretném biztosítani önöket, hogy az Európai Globalizációs Alkalmazkodási Alap Hollandia számára történő igénybevételéről szóló szavazást holnap a tervezettek szerint megtartjuk. Semmi sem változott. A szavazásra holnap kerül sor.
<P>
Szerda:
<P>
Az Egységes Európai Baloldal/az Északi Zöld Baloldal képviselőcsoport kérelmet nyújtott be a nyugat-szaharai helyzetről szóló vitával kapcsolatban, nevezetesen arra vonatkozóan, hogy az ezzel kapcsolatos állásfoglalási indítványról szóló szavazásra az eredetileg tervezett decemberi helyett ebben az ülésszakban kerüljön sor.
<SPEAKER ID="023" NAME="João Ferreira" AFFILIATION="GUE/NGL">
(PT) Elnök úr, a nyugat-szaharai helyzet elég súlyos ahhoz, hogy a Parlament ne késlekedjen állást foglalni ezzel kapcsolatban. A tényekhez nem fér kétség, tisztán láthatóak. Láttunk képeket a szahrawi táborokban történt pusztításról, és tudjuk, hogy ez a pusztítás többek halálához vagy sérüléséhez vezetett, és hogy sokan eltűntek. Tudjuk, hogy egyik képviselőtársunkat megakadályozták abban, hogy ellátogasson ezekbe a táborokba, és hogy a marokkói hatóságok kiutasították az országból, és ugyancsak tudjuk, hogy ugyanez történt nemzeti parlamentek képviselőivel, újságírókkal és nem kormányzati szervezetek tagjaival is. Mindezek tudatában nem tehetjük meg, hogy nem veszünk tudomást a helyzetről.
<P>
Ha nem foglalunk állást ezzel a kérdéssel kapcsolatban, az az önelégültség, sőt a bűnrészesség érthetetlen és elfogadhatatlan hozzáállását tükrözné, és jelentősen rontaná ezen intézmény méltóságát és azokat az értékeket, amelyeket állítása szerint védelmez. Ezért szeretném mindannyiukat felszólítani, hogy hozzanak józan döntést, és javaslatunk megszavazásával támogassák, hogy a mostani ülésszakban szavazzunk az e témával foglalkozó állásfoglalásról.
<SPEAKER ID="024" NAME="Raül Romeva i Rueda" AFFILIATION="Verts/ALE">
Elnök úr, úgy vélem, hogy a GUE/NGL képviselőcsoport érvei abszolút relevánsak, fontosak és szükségesek, ezért támogatom a javaslatukat.
<SPEAKER ID="025" NAME="Martin Schulz" LANGUAGE="DE">
Elnök úr, meg kell kérnem Ferreira urat, hogy figyeljen ide egy percre. Alaposan megvitattuk ezt a kérdést az Elnökök Értekezletén, sőt, már az Elnökök Értekezletének előkészítése alatt is. Saját képviselőcsoportom nevében azt szeretném mondani, hogy bennünket is nagyon aggaszt mindaz, ami a nyugat-szaharai térségben folyik. Ha a képek, amelyeket láttunk, hitelesek, akkor azok nemcsak komoly vita lefolytatására adnak okot, de ha szükséges, annak következményekkel is kell járnia. Ez azonban azt jelenti, hogy megfelelő módon kell eljárnunk. Ez pedig azt foglalja magában, hogy ezen a héten meg kell vitatnunk az eseményeket. Kérésünkre a marokkói külügyminiszter most azt mondta, hogy készen áll arra, hogy részt vegyen a Külügyi Bizottság egyik ülésén. Ezt nem köteles megtenni. A marokkói külügyminiszternek nem kell megjelennie az Európai Parlament Külügyi Bizottsága előtt. Hogy ezt mégis megteszi, véleményem szerint ki kellene használnunk arra, hogy először szembesítsük őt a kritikákkal, és csak utána fogadjunk el bármilyen állásfoglalást. Úgy vélem, ez sokkal inkább megfelelő eljárás lenne, minthogy elfogadjunk most egy állásfoglalást, majd utólag meghallgassuk, ő mit tud mondani. Fogadjunk el állásfoglalást az információ és azon kérdések fényében, amelyeket így a Külügyi Bizottságban lehetőségünk lesz feltenni a marokkói külügyminiszternek. Én személy szerint úgy vélem, hogy ez volna a megfelelő eljárás. Ráadásul ebben egészen ma délutánig minden képviselőcsoport egyetértett.
<SPEAKER ID="026" NAME="Elnök">
A kérést a többség támogatta, így Ferreira úr javaslatának megfelelően e héten sor kerül a szavazásra.
<P>
(A Parlament egyetért a kérelemmel)
<P>
Ismertetem önökkel a határidőket: a szavazásra csütörtökön kerül sor. A határidők a következőképpen alakulnak: az állásfoglalási indítványokat holnap, november 23-án, déli 12.00 óráig kell benyújtani; a módosításokat és a közös állásfoglalási indítványokat november 24-én, szerdán, déli 12.00 óráig kell benyújtani; a közös állásfoglalási indítványokra vonatkozó módosításokat pedig november 24-én, szerdán 13.00 óráig kell benyújtani, vagyis a határidő az előzőnél egy órával később van. Ismétlem: a szavazásra csütörtökön kerül sor.
<SPEAKER ID="027" NAME="Daniel Cohn-Bendit" AFFILIATION="Verts/ALE">
(FR) Elnök úr, szeretnék kérni valami a képviselőtársaimtól.
<P>
Tibetben vészhelyzet van, és fennáll annak a veszélye, hogy Kína rá akarja kényszeríteni Tibetre a kínai nyelv használatát. Úgy vélem, hogy ez egy olyan kérdés, amely megérdemli, hogy plenáris vitát folytassunk róla, Ashton bárónő részvételével. Valójában maga a Tibetben jelenleg alkalmazott politika problematikus, függetlenül ettől a szükséghelyzettől.
<P>
Szükséghelyzet? Ám legyen. Ha a többség ebből a szempontból szeretne foglalkozni a kérdéssel, úgy is jó. Részemről, és mivel a decemberi ügyrend egészen világos, én azt szeretném, ha Ashton bárónő részvételével erről a problémáról és az Európai Unió Kínára vonatkozó politikájáról tartanánk vitát, és ezzel kapcsolatban fogadnánk el állásfoglalást. Úgy vélem, ez intelligensebb megoldás lenne.
<SPEAKER ID="028" NAME="Elnök">
Nagyon köszönjük, Cohn-Bendit úr. Ezt a javaslatot az Elnökök Értekezlete elé is be lehet nyújtani. Képviselőcsoportjának elnökeként erre bármikor javaslatot tehet, Cohn-Bendit úr. Köszönjük a hozzászólását.
<P>
Csütörtök:
<P>
Nincs javasolt változtatás.
<P>
(Az ügyrendet megállapítják)
