<CHAPTER ID="006-31">
31. A peszticidek kijuttatására szolgáló gépek (
<P>
A 39. módosításra vonatkozó szavazás előtt
<SPEAKER ID="125" NAME="Leopold Józef Rutowicz" LANGUAGE="PL">
2006 júliusában a Bizottság előterjesztett egy stratégiát, amelynek célja a peszticidek emberi egészségre és a környezetre gyakorolt általános kockázatának és káros hatásainak csökkentése volt. Ennek a stratégiának az utolsó eleme a peszticidek kijuttatására szolgáló gépekre vonatkozó irányelvjavaslat, amely módosítja a gépekről szóló 2006/42/EK irányelvet. Az irányelv meghatározza azokat a követelményeket, amelyeknek a kijuttatásra szolgáló gépeknek meg kell felelniük a peszticidek környezetre, a kezelőre és a környékre gyakorolt káros hatásainak korlátozása érdekében. Ezeknek a követelményeknek a meghatározása csökkenti a Közösség egyes országaiban követett, a peszticidek alkalmazását szabályozó rendeletek és eljárások közötti különbségeket, gondoskodnak a környezetvédelem egységes szintjéről a Közösségen belül, és lehetővé teszik ezeknek a gépeknek a szabad mozgását az EU piacán, ami különösen fontos a kis- és középvállalkozások számára, mert leggyakrabban ezek állítják elő az ilyen típusú gépeket.
<P>
A rendelettervezetet és annak módosításait megvitatták munkaértekezleteken, a Tanács és a Bizottság képviselőinek, az árnyékelőadók és az érdekelt felek részvételével megrendezett üléseken, valamint háromoldalú megbeszéléseken. A különféle típusú - az egyszerű, kézzel működtetett gépektől a kizárólag szakképzett személyek által működtethető - gépek közötti hatalmas műszaki eltérések figyelembevételével néhány módosítást nem fogadtak el és a Bizottság kérésére úgy döntöttek, hogy ezeket az Európai Szabványügyi Bizottság által kidogozott szabványokba foglalják. Ennek köszönhetően sikerült konszenzusra jutni, elfogadták a 39. módosítást, és ezt az álláspontot a Tanács is megerősítette.
<P>
Szeretnék külön köszönetet mondani az árnyékelőadóknak, a Bizottság és a Tanács képviselőinek, a Belső Piaci és Fogyasztóvédelmi Bizottság adminisztratív munkatársainak és az érdekelt feleknek segítségükért és együttműködésükért. Elfogadásra javaslom az irányelvet, amely hozzájárul a környezet, a kezelőszemélyzet és a környék fokozott védelméhez a peszticidek alkalmazása során.
<SPEAKER ID="126" NAME="Charlie McCreevy">
, a Bizottság tagja. - Elnök úr! A Bizottság szeretne köszönetet mondani az előadónak, Rutowicz úrnak ezért a munkáért és a javaslat feldolgozása során tanúsított erőfeszítéseiért.
<P>
A Bizottság üdvözli a 39. módosítással kapcsolatos kompromisszumot és várakozással tekint a javaslat ilyen irányvonalak szerint történő gyors elfogadása elé.
<P>
A Bizottság a következő nyilatkozatot teszi: "Az I. melléklet 2.4 szakaszában szereplő elengedhetetlen követelmények támogatása érdekében a Bizottság megbízza az Európai Szabványügyi Bizottságot (CEN) a peszticidek kijuttatására szolgáló gépek egyes kategóriáira vonatkozó harmonizált szabványok kidolgozásával, a rendelkezésre álló legjobb technológia alapján, a környezet peszticideknek történő akaratlan kitettségének megakadályozása érdekében. A megbízatás különösen megköveteli, hogy a szabványok határozzanak meg kritériumokat és műszaki előírásokat mechanikus védőelemek, irányítottan permetező és levegős rásegítésű rendszerek felszerelésére nézve, annak megakadályozása érdekében, hogy a vízforrás beszennyeződjön töltés és ürítés közben, valamint a gyártói utasításokra vonatkozó pontos előírásokat a peszticidek elsodródásának megakadályozására, az összes vonatkozó paraméter figyelembevételével, ilyen például a fúvókanyomás, a kihordókar magassága, a szélsebesség, a levegő hőmérséklete és páratartalma, valamint a haladási sebesség.”
