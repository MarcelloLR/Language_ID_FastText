<CHAPTER ID="023">
A gazdasági válság által érintett Európai Uniós halászati flották (vita) 
<SPEAKER ID="516" NAME="Elnök">
A következő napirendi pont a gazdasági válság által érintett európai közösségi halászati flották szerkezetátalakításának ösztönzését célzó különleges átmeneti intézkedésről (Halászati Bizottság) szóló együttes tárgyalás - C6-0270/2008 -.
<SPEAKER ID="517" NAME="Joe Borg">
a Bizottság tagja. - Elnök úr, először, nagyon hálás vagyok az Európai Parlamentnek, amiért ilyen rövid idő alatt megszervezte ezt a vitát.
<P>
Mint tudják, tegnap a Bizottság elfogadta az EU az üzemanyagválság megoldását célzó sürgősségi intézkedési csomagjára irányuló javaslatot. Ma az önök hozzájárulását kérem e javaslathoz.
<P>
Sajnos a Bizottság nem tudta elfogadni a javaslatát az eredetileg tervezett, július 3-i időpontban. Ennek oka az alaposság, amellyel ki kellett vizsgálni a javaslatot, annak szavatolása érdekében, hogy az ágazat elé kerülő komoly problémák megoldására valódi eszközt nyújtson.
<P>
A Halászati Bizottság hasznos megbeszélést tartott ma délelőtt, amiért hálás vagyok. Számos kérdést lehetne pontosítani és megvitatni, és remélem, hogy a fontos és hasznos javaslatokat figyelembe tudom venni a Tanáccsal folytatott jövő heti tárgyalásokon. Várom az önökkel folytatott vita többi részét, immár remélve, hogy kikövezheti az utat a holnapi vitában a javaslatunkról alkotott kedvező véleményük előtt.
<P>
Ahogy mindössze három hete bemutattam, a halászati ágazat strukturális és hosszan tartó válsággal küzd. Az EU flottája évek óta szenved a túlzott kapacitás, a túlhalászás és a csökkenő nyereségesség ördögi körétől. Ugyanakkor a halászok nem tudták kihasználni a csökkenő kínálatot és a halászati termékek növekvő kiskereskedelmi árait. Ennek eredményeképp csökken a nyereség, így az ágazat a többinél érzékenyebben reagál a költségek drasztikus emelkedésére, amit például az olajárak esetében tapasztaltunk.
<P>
A Bizottság tisztában van azzal, hogy EU-szintű koordinált cselekvésre van szükség az ipar súlyos válságának elkerüléséhez, és annak biztosításához, hogy a probléma valóban közvetlenül megoldásra kerül. Ez nem csupán a sürgősségi segély lehetőségének megadását jelenti, hanem azt, hogy végre kötelezettséget vállalunk a túlzott kapacitás háttérben húzódó kérdésének megoldására is, amely minden, az iparág fenntartható és jövedelmező alapokra történő visszahelyezésére irányuló kísérletünket aláaknázza.
<P>
Ezen okokból kifolyólag a Bizottság sürgősségi intézkedési csomagot javasolt az olaj árának emelkedése által kiváltott azonnali társadalmi és gazdasági nehézségek megoldására, miközben foglalkozik az európai flotta háttérben húzódó strukturális problémáival is. Úgy vélem, létfontosságú, hogy a segítségnyújtást a flottákra összpontosítsuk, amelyek a leginkább támaszkodnak az üzemanyagra, így a legjobban érinti őket a jelenlegi túlzott kapacitás.
<P>
Javasoljuk tehát, hogy a tagállamok azonnal átmeneti beszüntetési támogatást nyújtsanak, az újjászervezés bevezető intézkedéseként, és flottaátalakítási programokat dolgozzanak ki, amelyek értelmében beszüntetik az állandó beszüntetési - selejtezési - támogatáshoz való hozzáférés korlátozásait. Az ilyen programokban részt vevő hajók további átmeneti beszüntetési, valamint modernizációs és energiahatékonysági támogatásban részesülnének. Részleges leállítási támogatást kapnának azok az üzemeltetők, akik a nagyobb régi hajókat kisebb, energiahatékonyabb darabokra cserélik.
<P>
További gazdasági elemzés alapján szó lehet a halászatokra vonatkozó de minimis rendszer esetleges módosításairól. Javasolni fogunk továbbá olyan rendelkezéseket, amelyek lehetővé teszik a munkavállalók társadalombiztosítási járulékainak ideiglenes csökkentését.
<P>
Számos konkrét intézkedés körvonalazódott a hal értékének emelésére az első eladási helyeken. A Bizottság terve, hogy az Európai Halászati Alap keretében elérhető finanszírozás mellett segítséget nyújtson a terület ad hoc projektjeiben. További intézkedéseket terveznek az energiatakarékos technológiákra történő átállás ösztönzésére, a válság gazdasági-társadalmi hatásainak enyhítésére és az EFF-alapok újraprogamozásának és kifizetésének megkönnyítésére.
<P>
A fenti intézkedések átmeneti eltéréseket tartalmaznak az Európai Halászati Alap szabályaihoz képest, az EU-flotta jelenlegi helyzethez történő gyorsabb alkalmazkodásának támogatása és az átmeneti időszakban történő ideiglenes segítségnyújtás érdekében.
<P>
Úgy vélem, hogy ezen intézkedések segítenek, hogy az ipar megkapja a kezdőlökést a strukturális alkalmazkodáshoz, miközben megkönnyítik az átállást a halászok, a hajótulajdonosok és a támogató szolgáltatások terén alkalmazott emberek számára az adaptációs időszakban. A Bizottság az iparággal folytatott nagyon fontos és építő jellegű megbeszélésen vesz részt a témában, és kezdeményezéseink az ipar általános támogatását élvezik.
<P>
A Parlamenthez a bizottsági javaslattal kapcsolatban benyújtott hivatalos módosítások vonatkozásában el tudjuk fogadni a 13. preambulumbekezdésre vonatkozó módosítást, sőt, minden hajóra alkalmazni kell. Azonban a Bizottság nem tudja támogatni a 18(2) cikk módosítását, mert ez gyakorlatilag ellehetetlenítené a részleges leállításra vonatkozó intézkedés gyakorlati alkalmazását.
<P>
Végezetül nagyon fontos, hadd fejezzem ki abbéli hitemet, hogy e folyamattal tovább ösztönözhetjük a közös halászati politikát, különösen az erőforrások fenntarthatóságával összefüggésben.
<P>
Tisztában vagyok a nagyon rövid határidővel, és hogy ez kevés reakcióidőt hagy az Európai Parlamentnek. A halászati szektor előtt álló jelenlegi kivételes helyzetben bízom benne, hogy számíthatok a Parlament támogatására, és az említett intézkedések a lehető leggyorsabban elfogadásra kerülnek.
<SPEAKER ID="518" NAME="Carmen Fraga Estévez">
a PPE-DE képviselőcsoport nevében. - (ES) Elnök úr, először egyetértek Borg úrral, hogy kár, hogy így kellett dolgoznunk, nem hivatalos dokumentumok alapján, amelyeket még nem fordítottak le minden nyelvre, mikor e Parlament már jó ideje kért intézkedéseket és figyelmeztetett a halászati ipart fenyegető komoly válságról. Természetesen, Borg úr, mi is elfogadtuk a sürgősséget a halászati szektorunkra való tekintettel.
<P>
Hasonlóképp szeretném hangsúlyozni, hogy e javaslat, ahogy Borg úr jelezte, csak az intézkedési csomag egyik eleme, és nem rendelkezünk sem ütemtervvel, sem a szembeötlő részletekkel, amelyek lehetővé tennék az új de minimis intézkedések, az állami segítségnyújtás módosításai, a piac új közös megszervezésének irányvonalai, vagy az új ad hoc pénzügyi eszköz általános vizsgálatát, amelyre a Bizottság javaslata vonatkozik.
<P>
Az Európai Halászati Alap Bizottság által javasolt módosítását illetően értékelem a rugalmasságra irányuló erőkifejtéseket, bár hasznosabb lett volna az Európai Parlament javaslatainak követése akkor, amikor azok elfogadásra kerültek, amely javaslatok jobban megfeleltek a válsághelyzetekre, például a motorok lecserélésére, és amelyek talán meg tudták volna akadályozni a selejtezéshez vezető meredek lejtőt, mely előttünk áll.
<P>
Nagyon hálás vagyok továbbá, hogy Borg úr ma délelőtt olyan lelkesen vette be a Halászati Bizottságban javasolt különböző módosításokat, köztük az enyémet, és elfogadta, hogy a flottaátalakítási program keretén belül a juttatásokhoz való hozzáférés referenciaidőszaka magába foglalja 2008 első hat havának árbevételét, mely időszakban a legmagasabb volt a tüzelőanyagok ára, 2007 mellett - és ezt komolyan gondolom.
<P>
Végezetül szeretnénk, ha az érintett tagállamok nagyobb erőkifejtéseket tennének a többi intézkedés mellett ezen intézkedések végrehajtására. A labda valóban az ő térfelükön van; gyorsan kell cselekedniük annak érdekében, hogy a lehető legjobban gondoskodjanak arról, hogy ezen és a függőben lévő intézkedések valóban segítenek a halászati ipar válságának enyhítésében.
<P>
Nem szeretném, ha itt is megtörténne, ami az illegális, bejelentés nélküli és szabályozatlan halászatról szóló rendelet esetében, amikor a Tanács úgy határozott, hogy a rendelet 2009-ig nem lép hatályba.
<SPEAKER ID="519" NAME="Rosa Miguélez Ramos">
a PSE képviselőcsoport nevében. - (ES) Elnök úr, júniusban felszólaltam a plenáris ülésen, és hangsúlyoztam, hogy szükség van arra, hogy Európában együtt, hatékony és pártatlan mechanizmussal oldjuk meg ezt a válságot, amely képes a sürgősségi intézkedések közösségi szintű elfogadásának lehetővé tételére.
<P>
Mi, európai szocialisták örömmel látjuk, hogy az ágazat problémáira közösségi szinten érkezett válasz, és a javaslat olyan intézkedéseket tartalmaz, amelyeket mi, képviselők, akik többször megvitattuk őket, és a leginkább érintett tagállamok kormányai olyan régóta követelünk. Bízunk benne, Borg úr, hogy az ön által javasolt intézkedések segítenek, és rávilágítanak az európai flotta előtt álló két problémára: a tüzelőanyagoktól való túlzott függőségre és arra, hogy szükség van a halászati termékek forgalomba hozatalának fejlesztésére.
<P>
Ahogy várható volt, egyetértünk a finanszírozási intézkedésekkel, egyesekkel jobban mint másokkal, például a halászati tevékenységek ideiglenes beszüntetésével és a motorok és a halászati felszerelés lecserélésével; nagy örömünkre szolgál továbbá, hogy a segély most először kiterjed a parti dolgozókra is, erre már többször felszólítottak a szocialisták.
<P>
Üdvözöljük továbbá a saját bejelentésünket, miszerint több, szélesebb körű javaslat várakozik a sorára, például azok, amelyek célja a marketing és az árkialakító mechanizmus fejlesztése, a de minimis rendszer ebből következő növekedése, amely, mint említette, a gazdasági hatástanulmány eredményétől függ.
<P>
Ahogy önök is tudják, az Európai Szocialisták Pártjában mi tartózkodtunk a javaslat módosításának lehetőségétől, hogy az önök kérése szerint ellenállás nélkül lehessen jóváhagyni a holnapi megbeszélésen, a célból, hogy a Halászati Tanács jövő év márciusában elfogadhassa.
<SPEAKER ID="520" NAME="Philippe Morillon">
az ALDE képviselőcsoport nevében. - (FR) Elnök úr, biztos úr, nyilvánvalóan folytatjuk a vitát, amely során a ma délelőtti közel két óra után némi haladást értünk el a témában. Csak szeretnék röviden három kérdésre visszautalni, amelyeket lényegesnek tartok.
<P>
Teljes mértékben megértjük a prioritásaikat, ami a jelentős olajfogyasztók közé tartozó halászflottáink problémáinak megoldására bevezetendő kivételes és átmeneti intézkedéseket illeti. Hangsúlyoznom kell azonban, hogy ez nem válhat azok kárára, akik a jelenlegi követelményeknek jobban megfelelő halászati módszerek és felszerelés alkalmazásával csökkenteni tudták az energiától való függőségüket. Ez az elsődleges kérdés, amelyet pszichológiai szempontból úgy vélem, hangsúlyozni kell.
<P>
Másodszor, az önök által javasolt intézkedéseknek természetesen lesznek azonnali hatásai, de közép- és hosszú távra is átnyúlnak. Ezen intézkedések a piac szabályozását szolgálják, és rövid távon nem várhatunk varázsütésre megoldást e területen.
<P>
Harmadik és egyben utolsó gondolatom, hogy mindez nem fogja megakadályozni, hogy folytassuk a vitát, amit a jelenlegi álláspontjuk kialakítása óta kezdtünk önökkel a közös halászati politika reformja kapcsán, amely lehetővé teszi, hogy a halászaink jobban tisztában legyenek a kapacitásukkal, és így elkerülhetők legyenek a zavarok, amelyek a teljes kifogható mennyiség és a kvóták hirtelen, figyelmeztetés nélkül történő megváltoztatásával járnak, és amelyek jövedelmezőség szempontjából nyilvánvalóan nagyon káros hatással vannak a halászati iparunk tevékenységeire.
<SPEAKER ID="521" NAME="Pedro Guerreiro">
a GUE/NGL képviselőcsoport nevében. - (PT) Elnök úr, a Bizottság közleménye és a tanácsi rendeletre irányuló bizottsági javaslat címe elegendő, hogy amennyiben kétség merült fel, megerősítse, hogy a javasolt intézkedések nem a halászati szektor társadalmi-gazdasági helyzetének jelenlegi romlásának megoldását célozzák. A halászati szektor túlnyomó többsége jogos követeléseinek kielégítése érdekében hozott szórványos intézkedések ellenére ismét olyan kísérletekkel találjuk szembe magunkat, amelyek a szektor romló pénzügyi helyzetét olyan intézkedések bevezetésére használják ki, amelyek tovább ösztönzik és gyorsítják a hajók számának csökkenését.
<P>
Szeretnénk hangsúlyozni, hogy egyetlen konkrét javaslat sem került előterjesztésre a két legfontosabb kérdésre adott válaszul: ez a tüzelőanyag, a dízel és a benzin árának emelkedése, valamint a hal árának kialakítása és emelkedése az első eladási helyen anélkül, hogy ennek megfelelően nőne a fogyasztók számára. Nem rendelkezünk anyagi erőforrásokkal, hogy koordináljuk és végrehajtsuk azokat az intézkedéseket, amelyek segítenek, hogy az ágazat megbirkózzon a tüzelőanyag árának emelkedésével, ugyanakkor több százmillió euró áll rendelkezésre a hajók száma csökkentésének elősegítésére, amit piaci intézkedésnek nevezünk. Senki nem akar nekilátni, hogy elősegítse a hozzáadott érték tisztességes elosztását a láncban.
<P>
Alapvetően a Bizottság egy sor javaslatot terjeszt elő, amelyek lényegében nem megfelelőek, mert nem reagálnak a halászati szektor túlnyomó többségének igényeire. Ez mutatja, hogy végeredményben az egyetlen valódi célkitűzés e stratégiai gazdasági szektor jó részének elpusztítása.
<SPEAKER ID="522" NAME="Jim Allister" AFFILIATION="NI">
Elnök úr, továbbra is sok üdvözlendő dolgot látok ebben a csomagban, de van egy maradandó aggályom, és ez a végrehajtás oly fontos kérdéséhez kapcsolódik.
<P>
Biztos úr, hogyan gondoskodunk arról EU-szerte, hogy ezen intézkedések ne okozzák a versenyhelyzet torzulását? Nem a Bizottság bármely tevékenységéből eredően, hanem a jelenség miatt, hogy egyes tagállamok sokkal lelkesebbek a közkiadásokat illetően, és jobban segítenek az ágazatoknak mint más tagállamok, és ha egyesek tartózkodnak, míg mások lelkesek, nem lesz-e egyenlőtlen ezen intézkedések alkalmazása és lehívása, ami esetleg hatással lehet a versenyhelyzetre?
<P>
Ezt hogyan fogják nyomon követni? Sőt, nyomon fogják-e követni, és milyen intézkedéseket tesznek, ha torzulás lép fel?
<P>
A második gondolatsorom is kissé emelkedett, és különösen a flottaátalakítási programra koncentrál. Ezen belül önök külön támogatási intézkedéseket várnak azzal a feltétellel, hogy a program a flottakapacitás 30%-os állandó csökkenését eredményezi.
<P>
Vegyük például az Egyesült Királyságot, biztos úr. Három alkotó országában, Skóciában, Walesben és Észak-Írországban a halászat decentralizált kérdés, a decentralizált kormányok hozzák a döntéseket. Teljesen elképzelhető, hogy bármelyikük előállhat egy flottaátalakítási programmal a saját régiójára, amelyben 30%-kal csökkenti a flottakapacitást. De az egész Egyesült Királyság területén nézve, mivel mások is rászánhatták magukat, nem biztos, hogy ez az átlagos végeredmény.
<P>
Igazságos ez? A Bizottság tehet valamit ezen igazságtalanság enyhítésére? Röviden, a Bizottság vizsgálhat-e olyan lépéseket, amelyek azon országok esetleges egyenlőtlenségeivel foglalkoznak, ahol a regionális kormányok megteszik a magukét, míg a nemzeti kormányok nem?
<SPEAKER ID="523" NAME="Paulo Casaca" AFFILIATION="PSE">
(PT) Elnök úr, úgy vélem, hogy a javaslat által felvett politikai irányzat és az időzítése teljesen helyénvaló. Úgy vélem, ezek az európai tengereken tapasztalható helyzetnek megfelelő intézkedések. Szerintem ez a helyes út.
<P>
Ha alaposan megvizsgáljuk ezt a javaslatot, a legfőbb probléma, hogy működőképes-e vagy sem. Mivel a biztos úr sürgősséget kért, a Parlament sürgősséggel cselekedett, és lemondott a rendelet elemzésére és módosításainak benyújtására irányuló jogáról. A probléma azonban abban rejlik, hogy tudjuk, vajon lehetséges-e ilyen összetett szabályok végrehajtása a tervezett időszakban.
<P>
Egy záradék kimondja, hogy a csökkentésre irányuló terveknek november 30. előtt kell megkezdődnie. A hajók számának csökkentésére irányuló terveket azonban a tagállamoknak kell kialakítani, és ezen programok némelyikét jóvá kell hagynia az Európai Bizottságnak, mert a programok pénzügyi erőforrásai a meglévő Európai Halászati Alapból származnak. Ezen programok rendkívül összetettek és kötelező százalékokat tartalmaznak, egyes szabályok szinte áthatolhatatlanok, ahogy a biztos úr ma a 19(4) cikk esetén tapasztalta. Ez számomra jelentős problémának tűnik: vajon e javaslat részletessége működésképtelenné tenné az alkalmazását? Ha igen, az rendkívül sajnálatos lenne.
<P>
Arra kérem tehát a Bizottságot, a biztos urat és a Főigazgatóság tisztviselőit, hogy nagyon alaposan gondolják át a javasoltak működőképességét, mert ha nem működőképesek a javasolt időszakon belül, nem éri meg az erőkifejtést, amit tőlünk most elvárnak.
<SPEAKER ID="524" NAME="Elspeth Attwooll" AFFILIATION="ALDE">
Elnök úr, az ALDE képviselőcsoport üdvözli a rendeletjavaslatot, de osztja az általános érzést, hogy nem volt időnk teljesen átgondolt módosításokat benyújtani hozzá. Jó tehát azt hallani, hogy a Bizottság feljegyzi a délelőtt a bizottságban és a ma esti vita során kifejezésre juttatott aggályokat, és a Tanáccsal tárgyalásokat folytat ezen módosítások megtételére, ahol lehet.
<P>
Két ilyen aggály a részleges leálláshoz kapcsolódik, mindkettő ahhoz, hogy nem csökkenti-e túlságosan a kapacitáscsökkentés célszámait, illetve ahhoz, hogy az egyes támogatásokat mire lehet felhasználni. Hasznos lenne a Bizottságtól megnyugtatást kapni e két dolog tekintetében.
<P>
Ami a két módosítást illeti, szerintünk az elsőt hatékonyan taglalja a szöveg. Nagymértékben szimpatizálunk a másodikkal, mivel úgy véljük, célja az imént említett aggályok megoldása, de úgy érezzük, hogy a gyakorlatban rosszat tehet a kapacitáscsökkentésnek. Ezért az elsietett szavazás helyett, hogy elősegítsük a jogalkotási szövegbe való foglalását, arra kérjük a Bizottságot, hogy gondolja át az ötlet érdemeit, és a többi intézkedés kidolgozásáét, amelyek a tüzelőanyag-fogyasztás csökkentésére helyezik a hangsúlyt.
<P>
Végezetül, egy személyesebb megjegyzés: rámutatnék a Bizottság közleményének két mondatára. Ezek a következők: "Elengedhetetlen e csomag olyan alkalmazása, amely szerte az Unióban gondoskodik a kiegyenlített játéktérről. Nem szabad torzítani az EU halászai közötti versenyhelyzetet, amely a tagállamok állami vagy közösségi alapok mozgósítására irányuló képességeiben rejlő különbségeiből ered.” Támogatom a kérdést, amely már felmerült, hogy ugyanígy nem lenne szabad torzítani a versenyhelyzetet a tagállamok ezen alapok mozgósítására irányuló eltérő hajlandósága miatt. Bízom benne, hogy minden lehetséges lépést megtesznek annak érdekében, hogy minden egyes halászati flottával rendelkező tagállam kihasználja rendelet által nyújtott lehetőségeket.
<SPEAKER ID="525" NAME="Daniel Varela Suanzes-Carpegna" AFFILIATION="PPE-DE">
(ES) Elnök úr, Borg úr, hölgyeim és uraim, e vitában számos dolgot kell elismernünk.
<P>
Először, ha a halászati ipar nem szólt volna, hogy ami sok, az sok, nem lennénk itt az intézkedések elfogadására irányuló sürgősségen vitázva. Ez az első dolog.
<P>
Másodszor, fel kell ismernünk, hogy az európai intézmények felkarolták ezt a tiltakozást. Különösen a Parlament a legutóbbi ülésén már elfogadott egy állásfoglalást a válságról. Mi több, el kell ismernünk, ahogy Borg úrnak mondtuk délelőtt, hogy a Bizottság szokatlan gyorsasággal lépett fel, és tárta elénk a ma megvitatott intézkedési csomagot. Ezt mindannyiunknak üdvözölnie kell.
<P>
Akkor mindent elintéztünk? Korántsem. Ez még csak a kezdet. A Bizottság által benyújtott dokumentumot nevezhetjük kezdeti, első szakaszos dokumentumnak, amely a válsággal foglalkozik, ez egy segélyezési terv, amelynek középpontjában a flottaátalakítás áll. Most a Bizottságnak ugyanilyen sürgősen be kell nyújtania a tervet a második szakaszra, amely a flotta jövedelmezőségének növelését és a marketing fejlesztését célzó intézkedéseket, valamint a hal értékét az eladás első helyén emelő intézkedéseket tartalmaz, amely intézkedésekre egyelőre még nincs pontos ütemterv.
<P>
Mindazonáltal a Tanácsnak és a tagállamok kormányainak alkalmaznia kell az intézkedéseket, olyan gyorsan kell fellépniük, mint a Bizottság és a Parlament tette, és a kérésünkkel összhangban növelniük kell az importált haltermékek ellenőrzését és kiterjedt fogyasztói információs kampányokat kell indítaniuk halászaink érdekeinek támogatása érdekében.
<P>
Ha egy ilyen terv nem valósul meg, és az marad, ami ma előttünk van, Borg úr, mindössze egy őszinte és nagylelkű működésünk lenne, ami a halászati flottánk csökkentésére használja ki a jelenlegi válságot ahelyett, hogy jövedelmezőbbé tenné és megmentené az előtte álló súlyos válságtól.
<SPEAKER ID="526" NAME="Luis Manuel Capoulas Santos" AFFILIATION="PSE">
(PT) Elnök úr, biztos úr, hölgyeim és uraim, a halászati szektor a gazdaság azon ágazata, amely minden bizonnyal a leginkább megsínyli a jelenlegi olajsokkot. Ezt mindannyian tudjuk. Üdvözöljük tehát a Bizottság által ezen intézkedési csomaggal leadott politikai jelzést. Az Európai Parlament nem áll a gyors jóváhagyás útjába, ahogy képviselőtársaimtól is elhangzott.
<P>
Tudjuk, hogy a probléma mértékét tekintve nincsenek csodálatos megoldások. Mindazonáltal a Bizottság javaslatait elemezve nem tudom leplezni mérhetetlen csalódásomat. Minden intézkedés egy irányba mutat: a hajók számának csökkentése felé. Még az állítólagos sürgősségi intézkedések, például az ideiglenes leállás is a flotta kötelező csökkentéséhez kapcsolódnak.
<P>
Nem értem, hogy a 7. cikkben meghatározott intézkedések miért hagyják ki a motorok lecserélését, és azt is nehéz megérteni, hogy a flottaátalakítási programok miért terjednek ki azokra a hajókra, amelyek energiaköltségei a termelési költség több mint 30%-át teszik ki. Mi van a többi hajóval, biztos úr, a vonóhálós halászhajók kivételével szinte mindegyik ide tartozik. És mi a helyzet a part menti flottával, amely társadalmi szempontból igen fontos? Azt sem értem, hogy a részleges csökkentési program miért csak azokat a hajókat érinti, amelyek egy és ugyanazt a halászati felszerelést használják, és a flotta 70%-át képviselik, amely ugyanazt a felszerelést használja. Ez a követelmény, az új hajók támogatása érdekében történő 60%-os kapacitáscsökkentési szabállyal és e kapacitás 25%-os csökkentésére vonatkozó szabállyal teljes mértékben működésképtelenné teszi ezen intézkedést, ahogy kollégám, Casaca úr nemrégiben kifejtette.
<P>
Biztos úr, megértem, milyen nehéz önnek megoldást találni az ilyen mértékű problémákra, de nem ringathatjuk a szektort abban az illúzióban, hogy a betegségei meggyógyítására törekszünk, amikor ez csak csökkentéshez és megszüntetéshez vezet. Jobb, ha nevén nevezzük a dolgokat és kimondjuk, mit csinálunk. Arra kérem tehát önöket, hogy a hétfői Tanácsig rendelkezésre álló idő rövidsége ellenére próbáljanak meg egyszerűsíteni és reális enni, hogy a pozitív politikai jelzés ne okozzon hatalmas csalódást az ágazatnak, amely nagy reményeket fűz hozzánk.
<SPEAKER ID="527" NAME="Avril Doyle" AFFILIATION="PPE-DE">
Elnök úr, a szöveget, amely a jelenlegi gazdasági válságban halászati flottáink támogatását célzó intézkedési csomagot tartalmaz mindenki néhány órája kapta meg a Bizottságtól. A Bizottság sürgős, korlátozott időtartamú, többnyire szociális témájú intézkedéseket hoz, amit örömmel fogadunk.
<P>
A szociális intézkedések a halász vállalkozókra és alkalmazottakra egyaránt vonatkoznak. Írországban egy néhány évvel ezelőtti bírósági döntést követően különleges helyzet állt elő, amelyben gyakorlatilag minden fedélzeti munkásunk vállalkozó, vagy részesedést kap, és otthon a mai napig kizárják őket a társadalombiztosítási segítségnyújtásból, amikor gazdasági okokból vagy az időjárás miatt nem dolgoznak, ezért üdvözlöm ezen aspektust.
<P>
Az átmeneti szüneteltetési intézkedések tekintetében szeretném, ha a biztos úr megnyugtatna, hogy ezek mindazokra vonatkoznak, akik gazdasági okokból rövid leállásra kényszerülnek, és hogy a korlátozást, miszerint ezek csak azok számára elérhetők, akik részt vesznek az átalakítási programban a lehető legszélesebb értelemben alkalmazzák. A bármilyen értelemben vett átalakítás elegendő kell, hogy legyen ahhoz, hogy leállást hajtsanak végre ezen az adott területen.
<P>
Nagyon üdvözlöm továbbá a részleges leállási segítségnyújtást, hogy lehetővé tegyük, hogy a halászok kisebb, éghajlatbarátabb és nagyobb energiahatékonyságú hajókra váltsanak. Emellett szeretném azt hinni, hogy a flottához való új hozzájárulásból eredő lecsökkent szén-dioxidkibocsátást a tagállamok elkönyvelhetik az éghajlatváltozási-csomag tehermegosztáshoz való hozzájárulásként, amely gyorsan közeleg felénk, és az éghajlatváltozási csomagot össze kell kapcsolnunk a tagállamok energiahatékony hajókra, kisebb hajókra és e konkrét terület csökkentésére irányuló erőkifejtéseivel.
<P>
Nagyon fontosnak tartom továbbá, hogy ösztönözzük a szövegben javasolt részleges leállást, mert ez lehetővé teszi, hogy a halászok, akik valóban szeretnék folytatni a halászást, akik generációk ismereteivel és tapasztalatával rendelkeznek, hogy folytassák, bár kisebb módon, amíg túljutunk az előttük álló gazdasági válságon.
<P>
Köszönöm tehát az intézkedéseket. Őszintén remélem, hogy a tagállamok egyenletesen vezetik be őket. Nincs több pénz. Csak az EFF-ből. Ezzel átalakítjuk a pénzügyi helyzetet, de reméljük, hogy a tagállamok reakcióra irányuló erőforrásainak eltérő erőssége miatt nem versenyellenesek az intézkedéseink.
<SPEAKER ID="528" NAME="Catherine Stihler" AFFILIATION="PSE">
Elnök úr, úgy vélem, mindannyian tisztában vagyunk a jelenlegi olaj- és tüzelőanyagárak negatív hatásaival. Az Age Concern Scotland még júniusban azt mondta, hogy a tüzelőanyagárak miatt még több sérülékeny embernek okoz majd nehézséget a téli fűtés. A jótékonysági szervezet szóvivője szerint, idézem: "A tüzelőanyagok árának minden százaléknyi emelkedése miatt körülbelül ezer ember él tüzelőanyag-szegénységben Skóciában.” Sokan közülük a legszegényebb nyugdíjasok közé tartoznak, akik nagyon alacsony fix jövedelemből, és már így is a létminimum alatt élnek.
<P>
Ebben az összefüggésben joggal kérdezhetjük, hogy a Bizottság miért siet egy adott ágazat feltételezett megmentésére. Azért mondom, hogy "feltételezett” megmentés, mert szerintem meg kell kérdőjeleznünk, hogy a tanulmányozott EFF iránymutatások és esetlegesen a de minimis iránymutatások biztosíthatják-e a fenntartható halászati iparágat. Kétlem, hogy ez a csomag kielégíti a halászati ágazat néhány követelését, különösen, ha magasan maradnak a tüzelőanyagárak, és még mindig marad többletkapacitás.
<P>
A Bizottság nemrégiben az EU halászati flotta túlzott kapacitásának mértékéről kiadott válaszából megtudtam, hogy a Bizottság becslései szerint, idézem, "néhány közösségi halászatban jelentős, átlagosan legalább 40%-os túlzott kapacitással” rendelkezünk. A közlemény és az azt kísérő tanácsi rendelet a túlzott kapacitás csökkentésének szükségességére vonatkozik. Gondoskodjunk ennek teljesítéséről.
<SPEAKER ID="529" NAME="Mairead McGuinness" AFFILIATION="PPE-DE">
Elnök úr, későre jár, ezért rövid leszek. Úgy vélem, fontos, hogy tudassam önnel, mit mondott az Ír Halászok Szövetsége júniusban, amikor először bejelentették ezt a csomagot. Szkeptikusak voltak, és azt mondták, létfontosságú, hogy minden ilyen javaslat jelentős anyagi támogatásban részesüljön.
<P>
Úgy vélem, már kimondatott, hogy nincs több pénz, és most a rendelkezésre álló pénzösszegeket szervezzük újra. Azt hiszem, ezzel kapcsolatban őszintének kell lennünk, mert ez a sürgősségi csomag más intézkedésektől vesz el, amelyekre szükség lehetett volna, ha az olajárak nem okozták volna a halászati szektor, sőt, a többi ágazat jelenlegi problémáit.
<P>
Nagy kár, hogy az iparágnak ki kellett jönnie a tengerből az utcára, hogy teljesen reagáljunk. Ha már itt tartunk, e csomagnak vannak olyan részei, amelyeket ha végrehajtanak - és azt hiszem, ez a kulcsszó -, nagyon pozitívak lesznek. Úgy vélem, fontos, hogy a flották, amelyeknek hogy úgy mondjam, ki kellett szállniuk e rendelet bejelentése előtt, segítséget kapnak ezen intézkedések értelmében.
<P>
A halászati iparban azonban van egy sor másik kérdés. Az egyiket ön említette, biztos úr, hogy a hal árai igencsak felmentek. Érdekelne (de talán már túl későre jár), hogy ön szerint ezt miként lehetne megoldani, mert ezen a területen tudunk valódi fejlődést elérni a halászati szektorban.
<P>
Amikor a polgároknak problémája van, legyen szó mezőgazdasági termelőkről vagy halászokról, azt mondják, hogy Európa túl lassan reagál. Ebben az esetben nem reagáltunk nagyon gyorsan, de legalább volt némi sebesség abban, hogy idáig jutottunk.
<P>
Azonban, ahogy mások is mondták, csak a papír van meg. Összetett, és kicsit olyan, mint a Lisszaboni Szerződés, és remélem, elfogadásra kerül - Írországban, természetesen, ahol a Lisszaboni Szerződés nem.
<SPEAKER ID="530" NAME="Colm Burke" AFFILIATION="PPE-DE">
Elnök úr, üdvözlöm a Bizottság javaslatait. Tavaly ilyenkor ellátogattam saját választókerületembe, Castletownbere-be. Akkoriban, 2007 júliusában a halászok viszonylag rossz helyzetben voltak, ami az iparág egészét illeti. Tizenkét hónappal később most szembenézünk a problémákkal, és üdvözlöm a Bizottság által ma előterjesztett javaslatokat.
<P>
Szükség van azonban arra, hogy a tagállamok a halászati iparághoz kapcsolódóan más területeken is reagáljanak. Ahogy a mennyiségről, a minőségről és az ellátásról szóló saját memorandumában felvetett kérdéskör igen fontos, és a lényege, hogy gondoskodjunk arról, hogy azok, akik termelik és biztosítják a halat, megfelelő jutalmat kapnak az elvégzett munkájukért. Úgy vélem, végeredményben, míg a fogyasztó fizet, a közbülső emberek lefölözik a profit nagy részét. Szerintem az egyik dolog, amin változtatnunk kell az önkéntes címkézés teljes területe. Be kell hoznunk ezt a mechanizmust, hogy egyértelműen be tudjuk azonosítani azt a terméket, amely az Európai Unión kívülről érkezik, és sok esetben, azt a terméket, amelyet nem a megállapított rendeleteknek megfelelően fognak ki, és nem teszünk eleget azon a területen, hogy gondoskodjunk az EU-n belüli egyenlő játéktérről mindenki számára. Úgy vélem, ez egy fontos terület, amellyel foglalkoznunk kell. Míg üdvözlöm ezeket a rendeleteket és ezeket a javaslatokat, úgy vélem, végre kell hajtanunk azokat a rendeleteket, amelyek az Európai Unión kívülről érkező termékekre vonatkoznak.
<SPEAKER ID="531" NAME="Avril Doyle" AFFILIATION="PPE-DE">
Elnök úr, szeretnék egy konkrét kérdést felvetni, ami ma délelőtt a Halászati Bizottságban merült fel, kollégám, Carmen Fraga Estévez és jómagam hoztuk fel. A 12(3) cikk szerint "A flottaátalakítási programoknak azokra a flottákra kell kiterjednie, amelyek energiaköltségei átlagosan legalább a termelési költségek 30 %-át teszik ki a program által érintett flotta 2007 évi árbevétele alapján.”
<P>
Tudják-e garantálni nekünk itt, és jegyzőkönyvbe vehetjük-e, hogy 2008 első hat hónapját is figyelembe veszik ezen számok kialakítása során, mert kritikusan rossz hónapok voltak ezek a flotta energiakiadásainak tényleges százalékos emelkedése, különösen a flottáink sérülékenyebb aspektusai tekintetében.
<SPEAKER ID="532" NAME="Catherine Stihler" AFFILIATION="PSE">
Elnök úr, mivel feltehetünk még egy kérdést, szeretném e kérdést a biztos úrhoz intézni. A részleges leállítási programok és a javaslat fényében, miszerint az állandóra visszavont halászati kapacitás 25%-át újra kiosztjuk az új hajók között, ez gyakorlatilag azt jelentené, hogy a káros támogatásokat ismét bevezetnénk a hajógyártásban?
<SPEAKER ID="533" NAME="Joe Borg">
a Bizottság tagja. - Elnök úr, köszönöm szépen ezeket a felszólalásokat, és a számos kérdést, ami felmerült. Megpróbálok annyira válaszolni, amennyire csak tudok, mivel a Halászati Bizottságban és a plenáris ülésen a szokásossal ellentétben a javaslat sürgős jellege miatt nem volt elegendő időnk, hogy megvitassuk a javaslatokat.
<P>
A de minimisszel kapcsolatban, mint azt említettük a közleményben, a következő néhány hétben és hónapban elvégezzük a szükséges gazdasági elemzéseket, és egy bizottsági javaslattal szeretnénk előállni, amennyiben lehetséges, ha a gazdasági helyzet azt mutatja, hogy ebben az irányban haladhatunk tovább, és ha a WTO szabályai megengedik, még az év vége előtt.
<P>
Az ezt követő elég hosszú eljárás, amely során konzultációra kerül sor a tagállamok és az érintettek tanácsadó bizottságával, és a végső elfogadása a Bizottságban általában közel hat hónapot vesz igénybe. Az időkeret, amiről szó van tehát, meglehet, elég hosszú. Hangsúlyoznom kell azonban, hogy a de minimis nem jelent megoldást a flotta átalakítására, amire szükség van.
<P>
Akár tetszik, akár nem, jelentős túlzott kapacitással állunk szemben, és ha nem teszünk ellene hatékonyan, soha nem találunk állandó megoldást. Már többször mondtam, nincs értelme pénzzel dobálózni anélkül, hogy megpróbálnánk a probléma valódi okát megkeresni, és most erre törekszünk. Hajlandók vagyunk azonnali és középtávú segítséget nyújtani a halászoknak, de azt is hangsúlyozzuk, hogy hatékony átalakításra van szükség. Különben vissza kell jönnünk ide, évről-évre, hogy ugyanazt a kérdéskört vitassuk meg. Ezért egyértelműnek kell lennem: a Bizottság nem áll készen arra, hogy egyszerűen pénzzel tömködje a problémát. Tehát nem kezdünk bele semmilyen állandó működési kiskapuba a halászok számára. Ezért kell tisztáznom, hogy valóban a problémával kell foglalkoznunk. Ez tehát a válaszom a de minimisről, amit vizsgálunk.
<P>
A piaci intézkedéseket illetően további konkrétumokkal fogunk szolgálni, és pontosítjuk a helyzetet, mert több fronton szeretnénk ezt megvalósítani. Először több finanszírozást teszünk elérhetővé a termelői szervezetek és az ipar más szervezetei számára halászati tervek, marketingtervek, minőségi kezdeményezések, címkézési kezdeményezések, és szakmaközi kezdeményezések kidolgozása érdekében. És, ahogy más országokban, például Norvégiában láttuk, tapasztaljuk, hogy a termelői szervezetek miként segítik hatékonyan a halászati szektort. Mint azt közleményünkben is jeleztük, ezek nem új eszközök. A KPSZ és az EFF egyaránt kiterjedten taglalja őket. A gond csak az, hogy eddig az ipar és a tagállamok nem mozdították elő őket kellőképp.
<P>
Az árkövető rendszerrel kapcsolatban az iparággal és a tagállamokkal együtt ismét felhasználjuk ezeket a többletismereteket arra, hogy nyomon követési eszközöket hozzunk létre az értékesítési lánc mentén, hogy az ágazat a jövőben hatékonyabban tudja megjósolni az árak alakulását. A Bizottság tanulmányt indított a kérdésben, amelyet szeptemberben fognak befejezni. Szélesebb értelemben vett politikai lendület tapasztalható a kérdésben. A legutóbbi európai csúcstalálkozó támogatta a Bizottság szélesebb körű kezdeményezéseit az élelmiszerárak és az árkialakítási mechanizmusok nyomon követésére. A költségvetési hatóságok szeptemberig további pénzt tesznek elérhetővé a hal árát nyomon követő rendszerre. Azonnal nekilátunk a munkának, először egy kísérleti projektet indítunk el e feladat témájában és módszerével, majd meghatározzuk a teljes árkövetési rendszert, amely 2009 vége előtt működésbe lép.
<P>
A tanúsítással, a címkézési követelményekkel és az IEU mérséklésével kapcsolatos nagyobb irányítást illetően a Bizottság itt is pénzügyi támogatást nyújt az iparág kezdeményezései részére a piacfigyelés területén, és különösen az ágazat tanúsítási, címkézési stb. jogi követelményeknek való megfelelősége nyomon követésével kapcsolatban. 2008 végéig tervezünk felhívásokat indítani ajánlattételre, amikoris az ágazat szervezeteit konkrét javaslatok kidolgozására kérnénk fel, és ezen projektek végrehajtása 2009-ben kezdődik.
<P>
Majd 2009-ben megtartjuk a KPSZ teljes felülvizsgálatát is. Próbálom tehát jelzésképpen megadni a határidőket az előirányzott különböző piaci intézkedésekkel kapcsolatban.
<P>
A Fraga asszony és Dolye asszony által felvetett referenciaidőszak kérdéséről csak ismételni tudom, hogy e javaslat előzetes értékelése azt jelzi, hogy belevághatunk. Tisztában vagyunk vele, hogy a tüzelőanyagok helyzete jelentős változáson ment át 2007. óta, és logikus lenne, ha a jelenlegi valóságot tükrözné e csomag célja. Mindazonáltal gondoskodnunk kell arról, hogy a 2007. és 2008-as referenciaidőszakra használt gazdasági adatok pontosan festik le az érintett flották és hajók gazdasági helyzetét. A kötelező 30%-os kapacitáscsökkentést még mindig fenntartjuk. A 2008. évi adatok használata közvetett módon a csomag még szélesebb körű alkalmazásához vezethet. Megerősíthetem tehát, hogy haladunk előre, és megfontoljuk ezt a javaslatot, ami a Halászati Bizottságtól érkezett ma délelőtt.
<P>
Ami azt a kérdést illeti, hogy a javaslat a probléma okaival foglalkozik-e, szeretném leszögezni, hogy szerintem két elsődleges célkitűzésünk van: a túlzott kapacitás kezelése, mint azt említettem, hogy hosszú távon, jövedelmező módon sikerüljön a túlélés, és próbálunk segíteni a halászoknak, hogy tisztességes árat kapjanak a fogásért. Az imént körvonalaztam azokat az intézkedéseket, amelyeket e tekintetben javasolunk.
<P>
A Morillon tábornok által felvetett kérdést illetően, azon intézkedésekkel kapcsolatban, amelyeket nem szabad végrehajtani azok kárára, akik már átestek az átszervezésen, és az Allister úr, Attwool asszony és mások által felvetett kérdést illetően, ez mind nagyon helyénvaló. Szeretném elmondani, hogy általánosságban véve amennyiben egyes tagállamok tovább csökkentik a kapacitást, az a többi tagállam előnyére válik, mert ha a kapacitáscsökkentéssel az erőkifejtés csökkentése is jár, több erőforrás és több piaci lehetőség lesz.
<P>
Azonban, konkrétabban hadd mondjam el, hogy a javasolt ad hoc eszköz célja, amelyre nemsoká rátérek, az lesz, hogy igény alapú feltételeket határozzon meg, és ne az EFF-et kövesse, hogy például, felismerjük azok igényeit, akik már jelentős átalakításra vállalkoztak, valamint azokét, akik kevés EFF juttatást kaptak.
<P>
A szociális segély kérdéséről, először, mindenkinek látnia kell, hogy ezen intézkedést miként határozzuk meg a gyakorlatban. Mivel az intézkedés csak a dolgozóknak ad juttatásokat, és a vállalatoknak nem, előfordulhat, hogy nem lesz szükség segélyezési elemekre. Ez tehát azt jelentené, hogy felgyorsulna az elfogadás folyamata.
<P>
Amennyiben szükség van az állami segélyezési iránymutatások módosítására, elkészítünk egy bizottsági határozatot, ami általában két-három hónapot vesz igénybe. Az ír bírósági határozatot illetően elemezni fogjuk, hogy a munkások vállalkozóként történő meghatározása milyen esetleges hatással bír ezen intézkedés alkalmazására, és megoldást keresünk az Írországot érintő konkrét problémára.
<P>
A kéréssel kapcsolatban, hogy a sürgősségi átmeneti leállást ne kössük az átalakításhoz (amelyet szintén Doyle asszony vetett fel), az átalakítás viszonylag lazán van megfogalmazva a csomagunkban, ezért tehát számtalan lehetőség áll a bajba jutott hajók előtt, hogy alkalmazkodjanak az új valósághoz. Kaphatnak most segélyt, és lesz hat hónapuk az alkalmazkodásra. Az átalakításhoz való kikötést azonban meg kell tartani a sürgősségi csomagban, hogy elérjük a kívánt eredményt.
<P>
A McGuinness asszony által felvetett kérdésben, a pénzügyi követelményt illetően, kizárólag a halászati tevékenység átmeneti és végleges leállására vonatkozó pénzügyi követelmény becslések szerint 1,6 milliárd euró. A teljes pénzügyi követelményt 2 milliárd euró körül becslik. Az EFF 1. tengelyének programja ezen intézkedésekkel kapcsolatban becslések szerint 600 millió eurót biztosít, ehhez hozzáadódik a nemzeti társfinanszírozás, amely becslések szerint 250 millió euró körül lesz.
<P>
A Bizottság becslései szerint továbbá 550 millió euró származik majd az EFF működési programjainak programozásából. Így összesen tehát 600 millió eurós hiány lenne. Ezért ott van az addicionalitás is. Nem csak az EFF-alapokat használjuk fel. További 600 millió eurónyi addicionalitás van. Ezen összeg jelentős részét a 2009-2010 évi pénzügyi keret felső korlátja 2. tételének ki nem utalt forrásokból finanszírozhatjuk, amelynek nagy része 2009-ben érkezik.
<P>
Ezen addicionalitás hozhatja létre az előbb említett ad hoc eszközt. Az ad hoc eszköznek igény alapúnak kell lennie, ezért közvetlenül nem tükrözné az EFF juttatásainak arányait, hanem a flotta azon szegmenseit célozná, amelyeket át kell alakítani, de az EFF-ben nem találnak segítséget vagy azért, mert az adott tagállamnak nyújtott EFF-juttatás igen korlátozott, vagy azért, mert olyan területekhez kapcsolódik, amelyek nem kapcsolódnak a konvergenciához, és ezért nagyon korlátozott juttatást kapnak az EFF-től, vagy azért, mert hatalmas igény áll fenn, és az EFF ezt nem tudja teljesíteni. Ez tehát a válaszom a pénzügyi juttatásokkal kapcsolatban.
<P>
A felvetett kérdéssel kapcsolatban szeretném azt is hangsúlyozni, hogy míg rövid távon nem javasolunk semmit, ami varázsütésre megoldást nyújtana, azonnali háromhavi átmeneti leállást teszünk lehetővé 2008. július 1-jei hatállyal, és, mint említettem, rugalmas álláspontot veszünk fel az átalakítás meghatározásával kapcsolatban, ami pedig a további átmeneti leállási rendelkezéseket illeti, azoknak kéz a kézben kell járniuk a flottaátalakítási programmal.
<P>
De ami az első három hónapot illeti, amíg általánosságban van átalakítás, a jogosultság is érvényes.
<P>
Arra a kérdésre, ami azzal kapcsolatos, hogy a feltételrendszer miatt tudjuk-e tartani a határidőket, válaszom, hogy a feltételek többsége a részleges leálláshoz kapcsolódik, ami új eszköz, és nagyon sok vitával járt, míg idáig eljutott. A részleges leállás eltávolításával a hozzá kötött feltételeket is eltávolítanánk. Azonban biztos vagyok abban, hogy nem ezt akarják. Biztosíthatom önöket, hogy a Bizottság sürgetni fogja a tagállamokat és az iparágat, hogy foglalkozzanak a flottaátalakítási programokkal, és gondoskodjanak ezek megfelelő nyomon követéséről és megfelelő végrehajtásáról, hogy az előirányzott határidőket és megállapított feltételeket tiszteletben tartsák és betartsák.
<P>
Ismét szeretném elmondani, hogy nem mondhatjuk, hogy minden intézkedés a hajók leállításához kapcsolódik. Igaz, hogy összességében folytatódik a leállás, de bevezetésre kerül a részleges leállás, és a részleges leállás annyit tesz, hogy a régi hajókat eltávolítjuk, és helyükre kisebb új hajókat hozunk, és ebben az értelemben az új hajók abszolút értékben kisebb kapacitással rendelkeznek. Valóban hatékonyan fogjuk csökkenteni a kapacitást, de ugyanakkor megfelelően foglalkozunk a tüzelőanyag-problémákkal is.
<P>
Vannak a motorok helyettesítését és a felszerelés lecserélését célzó intézkedések, és vannak intézkedések, amelyeket körvonalaztam a piaci intézkedésekkel és a szociális segéllyel kapcsolatban. Ezért nem hiszem, hogy jogosan mondják, hogy egyszerűen a hajók teljes leállítását javasoljuk. Több más eszköz is van, és remélem, hogy a tagállamok ki tudják választani azokat, amelyek leginkább kezelni tudják az ágazat aggályait és jelenlegi helyzetét.
<P>
Stihler asszony gondolatához, azzal kapcsolatban, hogy mindez káros támogatás lehet az új hajók építéséhez, hangsúlyoznom kell, hogy egyetlen fillért sem fizetünk olyan hajók leállításáért, amelyek kapacitása megmarad. A teljes leállításhoz nyújtott selejtezési támogatást fizetjük, és a leállított részekre fizetjük ki a selejtezési támogatást. Nem fizetünk állami támogatást a fennmaradó kapacitásra. Egyszerűen próbálunk olyan megoldást találni, amelyben a szükséges átalakítást kapacitáscsökkentéssel oldjuk meg, amelyet eddig teljes leállítással próbáltunk elérni, nem túl sikeresen, és amellyel remélhetőleg hatékonyabban foglalkozik az új eszköz, a részleges leállás. A részleges leállás és a teljes leállás kombinációja, a hajók esetleges motorcserével történő további működtetése, a fedélzeti modernizációs lehetőségek, stb. mind meglévő intézkedések, és az egész csomag a flottaátalakítási programon belül azt eredményezheti, hogy hatékonyan hajtjuk végre a kívánt kapacitáscsökkentést, amely az erőkifejtés csökkenését eredményezné, ami találkozna a halállomány egészségével kapcsolatos jelenlegi állapotokkal.
<P>
Végezetül szeretném Stihler asszony első felszólalásával kapcsolatban befejezni, hogy csak ismételni tudom a jól ismert aforizmát: "átkozott vagy, ha megteszed, s átkozott, ha nem”.
<SPEAKER ID="534" NAME="Elnök">
A vitát berekesztem.
<P>
A szavazásra 2008. július 18-án, csütörtökön kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="535" NAME="Iles Braghetto  " AFFILIATION="PPE-DE">
írásban. - (IT) Üdvözlöm a halászati szektor problémáinak megoldását célzó rendeletjavaslat jóváhagyását. Ezen rendelkezések kétségkívül nem fogják megoldani e különlegesen összetett ágazat problémáit, ahogy az Európai Tanács a júniusi csúcstalálkozón felismerte, mivel adva van az erőforrások és a piac kettős szorítása, amely miatt az ágazat kevésbé tud ellenállni a gazdasági nyomásnak. A tüzelőanyag-válság nyomán ma jóváhagyott intézkedés új lehetőségeket és új forgatókönyveket fog megnyitni. A halászati vállalkozók számára fontos, hogy minden felmerülő lehetőséget megragadjanak. Ne feledjük, hogy a tüzelőanyag árának növekedése, ami néhány hónap alatt kétszeresére emelkedett, nem semmisítette meg az eddigi kereseteket, de emiatt a vállalkozók immár veszteségesen működnek. A rendelet gondoskodik egy különleges átmeneti intézkedésről, 2010. december 31-i határidővel, amely célkitűzése a közösségi flotta gyorsabb alkalmazkodásának támogatása a jelenlegi helyzethez, az átállási időszak társadalmi és gazdasági hatásainak enyhítése. A csomag középpontjában főként a halászati erőkifejtés, a túlzott kapacitás csökkentése, és a modernizáció, valamint a flották átalakítása áll a tüzelőanyagokra való jelentős támaszkodás problémájának megoldása céljából.
<P>
Az egyéb intézkedések célja az energiahatékonyság fejlesztése és a halászhajók kibocsátásának csökkentése, valamint a környezetkárosító halászati technológiák, például a fenékvonóhálós technológiákról való átállás ösztönzése.
<SPEAKER ID="536" NAME="Kathy Sinnott  " AFFILIATION="IND/DEM">
írásban - A Bizottság által javasolt sürgősségi csomag egy lépés európai halászok előtt álló bizonytalan helyzet beszüntetésére.
<P>
Figyelembe kell venni az ír halászok néhány komoly aggályát. Miként kerül a 2 milliárdos segély elosztásra? Flottánként, vagy kvóta elosztás szerint?
<P>
Továbbá, mit tesznek a fenékvonóhálós halászhajókkal, amelyek a jelenlegi európai flotta nagy részét alkotják, és fennáll a veszély, hogy a most javasolt sürgősségi csomag eltörli őket? Ez nagyban érinti az ír halászokat, mivel Írország kísérletezett a fenékvonóhálós halászhajók alternatíváival, és eddig nem jártak sikerrel. Ez elfogadhatatlan, ha Írország továbbra is szeretne halat biztosítani az EU többi részének, és el szeretnék látni a családjaikat.
<P>
Az Európai Közösségben Írország rendelkezik a legnagyobb partvidékkel. A közös halászati politika nem vált be Írország számára. Az ír halászok nehéz időkön vannak túl, de már nincs a kezükben az irányítás, hogy túljussanak a bajaikon. Elérkezett a változás ideje. Itt az ideje, hogy ismét az ír halászok legyenek az ír vizek urai.
