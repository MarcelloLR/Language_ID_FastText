<CHAPTER ID="005-03">
3. Az Európai Unió 2010. évi általános költségvetéséhez benyújtott módosítástervezetek (szavazás) 
<P>
A szavazás előtt:
<SPEAKER ID="106" NAME="László Surján">
előadó. - Elnök úr, most fogjuk tartani a költségvetésről szóló talán legrövidebb szavazást a Nizzai Szerződés alapján, és az is biztos, hogy ez lesz az utolsó szavazás a Nizzai Szerződés alapján.
<P>
Hogyan lehetséges, hogy ilyen rövid a szavazási lista? Ez a képviselőcsoportok kitűnő együttműködésének köszönhető. Előadóként szeretnék köszönetet mondani az összes képviselőcsoportnak, amely részt vett a szavazás előkészítésében. Szeretném továbbá a titkárságnak is megköszönni munkáját. Nélkülük is elképzelhetetlen lett volna, hogy most csak két oldal legyen itt előttünk. Nagyon köszönöm mindnyájuknak.
<P>
(Taps)
<P>
Úgy gondolom továbbá, hogy ez a rövid lista igazolt, mivel válság idején a válság kezelésén kell dolgoznunk ahelyett, hogy hosszú szavazásokkal töltenénk az időt.
<SPEAKER ID="107" NAME="Vladimír Maňka">
előadó. - (SK) Elnök úr, azt javaslom, hogy egyetlen szavazással szavazzunk az Egyéb intézmények kérdéskörről, mivel nem gondolom, hogy bármilyen probléma merülne fel. Köszönöm.
<SPEAKER ID="108" NAME="Elnök">
Olyan helyzet állt elő, amikor különböző intézményekről szavazunk, és a szabályok értelmében minden egyes intézményről külön kell szavaznunk. Nem lehet ezeket egy kérdésköbe összevonni. Ez ellentétes lenne a szabályzattal.
<SPEAKER ID="109" NAME="Hans Lindblad">
a Tanács soros elnöke. - (SV) Elnök úr, a Tanács elégedetten veszi tudomásul, hogy a Parlament megerősítette az idei, november 18-ai egyeztető ülésen elért megállapodást. A Tanács második olvasatának eredményével kapcsolatban örülünk, hogy a Parlament második olvasata képviseli a költségvetési hatóság két része által készített közös szöveget a Lisszaboni Szerződés új 314. cikkével összhangban.
<P>
A Tanács elfogadja ezt a közös szöveget, és az Európai Parlament elnöke így kijelentheti a költségvetés végleges elfogadását. Szeretném hangsúlyozni azonban, hogy amint Ön, elnök úr kijelenti a költségvetés végleges elfogadását, a Tanács véleménye szerint azt mindkét félnek alá kell írnia, mivel az új szerződés kimondja, hogy mind a Tanács, mind a Parlament felelős azért.
<P>
A Tanács sajnálattal veszi tudomásul azt a tényt, hogy ezt az álláspontot nem vették figyelembe. Ezt elmondva azonban semmilyen módon nem kérdőjelezzük meg a megállapodást. Mindazonáltal reméljük, hogy a jövő évi költségvetési eljárás elegendő időt hagy majd arra, hogy foglalkozzunk ezekkel a kérdésekkel.
<P>
Szeretném megragadni az alkalmat, hogy még egyszer megköszönjem a Költségvetési Bizottság elnökének, Lamassoure úrnak, és a három előadónak, Surján úrnak, Maňka úrnak és Haug asszonynak a költségvetési eljárás teljes ideje alatt tanúsított konstruktív hozzáállást, amely szintén jól tükrözi a munka során megvalósult rendkívül jó együttműködést.
<P>
Egy személyes megjegyzéssel szeretném befejezni. A Tanács soros elnöki posztja lesz valószínűleg a legelőkelőbb poszt, amit valaha is be fogok tölteni. Nagy megtiszteltetés számomra, hogy ily módon szolgálhatom Európát, és szeretném megköszönni ezt a lehetőséget. Nagyon szépen köszönöm.
<P>
(Taps)
<SPEAKER ID="110" NAME="Elnök">
Hölgyeim és uraim, mivel befejeztük a szavazásnak ezt a részét, én is szeretnék őszinte köszönetet mondani és gratulálni előadóinknak, Surján úrnak és Maňka úrnak - és korábban hallottuk Böge úr jelentését is -, továbbá mindazoknak, akik a költségvetésen dolgoztak. Ez egy különösen nehéz költségvetés volt. Szeretnék továbbá gratulálni képviselőtársaimnak és az egész Parlamentnek, mivel közösen hoztuk ezt a döntést. Ez valóban egy nagyszerű eredmény. Gratulálok mindnyájuknak!
<P>
(Taps)
<P>
Most fel kell olvasnom néhány nagyon fontos pontot, amelyek költségvetés elfogadására irányuló rendkívüli eljárással kapcsolatosak, ami azért is ilyen fontos, mivel a Nizzai Szerződésről áttértünk a Lisszaboni Szerződésre. Ez egy nagyon nehéz lépés volt, amelyet a Nizzai Szerződés alatt kezdtünk el és jelenleg a Lisszaboni Szerződés alatt fejezzünk be. Ezért van szükség erre a nyilatkozatra, amelyet meg kell hallgatniuk.
<P>
"A 2010-es költségvetési eljárás kivételes. Az EK-Szerződés 272. cikke szerint kezdődött, és a Lisszaboni Szerződés hatálybalépését követően fejeződött be. 2009. november 18-án a Parlament, a Tanács és a Bizottság megállapodtak abban, hogy az EK-Szerződés alapján folytatják a költségvetési eljárást, továbbá megállapodást kötöttek az eljárás végével kapcsolatosan is, beleértve a parlamenti szavazást is, amely teljes mértékben a többéves pénzügyi keretnek megfelelően zajlott le. A Tanács megerősítette a költségvetésről szóló megállapodást, melyről most szavaztunk. Ebből következik, hogy a Parlament és a Tanács megállapodásra jutottak egy közös szövegről az Európai Unió működéséről szóló szerződés 314. cikkében foglalt célkitűzésének megfelelően. Megállapítom tehát, hogy az EK-Szerződés 272. cikke alapján megkezdett és az Európai Unió működéséről szóló szerződés 314. cikke szerint folytatott költségvetési eljárás az Európai Unió működéséről szóló szerződés 314. cikkének és a többéves pénzügyi keretnek megfelelően fejeződött be. Ezért a költségvetési eljárás lezártnak tekinthető, és a költségvetést véglegesen elfogadottnak nyilvánítom.”
<P>
Ez egy nagyon fontos nyilatkozat. Legközelebb nem lesznek ilyen bonyodalmak, mert hatályos lesz a Lisszaboni Szerződés. Most hivatalosan aláírom a dokumentumot.
<P>

<P>
Hölgyeim és uraim, hadd tegyem hozzá, hogy a Költségvetési Bizottság elnöke Lamassoure úr, aki nagyon sokat dolgozott ezen. Azért is szeretném megemlíteni a nevét, mert nagyon aktív volt ezzel a kérdéssel kapcsolatban.
