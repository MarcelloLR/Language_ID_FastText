<CHAPTER ID="017">
- A gazdasági partnerségi megállapodások fejlesztésre gyakorolt hatása (rövid ismertetés) 
<SPEAKER ID="176" NAME="Elnök">
- A következő napirendi pont a Schröder úr által a gazdasági partnerségi megállapodásoknak a fejlesztésre gyakorolt hatásáról a Fejlesztési Bizottság nevében készített jelentés rövid bemutatása.
<SPEAKER ID="177" NAME="Jürgen Schröder" LANGUAGE="DE">
Elnök úr, biztos asszony, a gazdasági partnerségi megállapodások fejlesztésre gyakorol hatásáról beszélünk most. A "gazdasági partnerségi megállapodás” elég hosszú kifejezés, különösen a németben. Egy szörnyű szószerkezet, és ne legyenek kétségeink, Németországban elég kevesen foglalkoznak ezzel a témával annak ellenére, hogy ez lesz az elkövetkező évek legfontosabb témája. Miről is van szó?
<P>
A Cotonou-i Megállapodás rögzíti, hogy gazdasági partnerségi megállapodásokat kell kötni az Európai Unió és az AKCS-államok (afrikai, karibi és csendes-óceáni államok) között 2007 végéig. Ennek hátterében az áll, hogy azok a fejlődő országok, amelyek nem tartoztak, vagy nem tartoznak az AKCS-országok körébe, kifogást emeltek a Kereskedelmi Világszervezetnél (WTO), hogy az Európai Unió különleges kedvezményeket biztosított az AKCS-országoknak.
<P>
Immár sikerült - legalábbis a Karib-térségben - ilyen típusú gazdaság partnerségi megállapodást kötnünk, amely reményeink szerint sikeres lesz. Jelentésemben az áll, hogy ez a megállapodás új alapot fog kínálni a fejlesztési együttműködés számára: segítünk nekik hogy segíteni tudjanak magukon. Megpróbáljuk összekapcsolni egymással a kereskedelmet és a fejlesztést, azaz a kereskedelem- és fejlesztéspolitikát. Természetesen vannak bizonyos súrlódások is, különösen itt a Parlamentben a bizottságunk, a Regionális Fejlesztési Bizottság és a Nemzetközi Kereskedelmi Bizottság között, amelyek elsősorban e megállapodás és a WTO-szabályok összeegyeztethetőségét, és különösen a parlamenti felügyeletet érintették.
<P>
Jelentésemben eredetileg két bekezdés - az 5. és 17. - foglalkozott a parlamenti felügyelettel. A Nemzetközi Kereskedelmi Bizottság elnökének kérésére és tanácsára teljesen töröltem mindkét bekezdést, és egy újabb jelentéstervezetet nyújtottam be e két törölt bekezdéssel, amelyről csütörtökön fogunk szavazni. E két törléstől eltekintve jelentésem azonos az első tervezettel. A jelentés felvázolja a gazdasági partnerségi megállapodásoknak mind a lehetőségeit, mind pedig kockázatait, azonban különösen azokat a pozitív hatásokat hangsúlyozza, amelyet a megállapodások ezen országok lakosságára gyakorolnak.
<P>
Mielőtt befejezném, elnök úr, csak egy dolgot szeretnék mondani: néhány képviselőtársunk újra és újra azt állítja, hogy az AKCS-államokban az embereknek túl kevés idejük volt e megállapodások megkötésére. Ez nem igaz: 2000-től 2007-ig folyamatosan volt idejük, majd volt még egy év 2008 végéig; és még mindig van időnk. Azonban nem mondjuk azt az embereknek ezekben az országokban, hogy ezt megcsinálhatják majd valamikor: az idő szorít. Az AKCS-államokban élő emberek érdeke is ez, ezért felkérem a Parlament képviselőit, hogy csütörtökön támogassák szavazatukkal a jelentésemet, azok is, akik eredetileg ellene akartak szavazni. Itt nem a jobb- és a baloldal közötti vitáról van szó; az AKCS-államokban élő emberek megsegítéséről van szó, hogy önbizalmat nyerjenek, és a belátható jövőben egyenrangú partnerekké váljanak a nemzetközi kereskedelemben.
<SPEAKER ID="178" NAME="Viviane Reding">
a Bizottság tagja. - Elnök úr, a Bizottság üdvözli Schröder úr jelentését, amely kiegyensúlyozott áttekintést ad a gazdasági partnerségi megállapodások (EPA-k) fejlesztésre gyakorolt hatásával kapcsolatos véleményekről.
<P>
Az akta folyamatosan bővül. Teljes körű gazdasági partnerségi megállapodást írtunk alá a Karib-térséggel, emellett pedig ideiglenes megállapodásról értünk el tárgyalásos eredményt az afrikai és csendes-óceáni régióval. Ezek az ideiglenes EPA-k olyan kereskedelmi rendszert biztosítanak, amely összeegyeztethető a WTO szabályaival és fontos kereskedelmi preferenciákat tartanak fenn ezen országok számára. Az ideiglenes megállapodások csak átmeneti jellegűek, mivel ezeket teljes körű regionális EPA-k váltják majd fel. E tárgyalások ütemezését az érintett régiók fogják meghatározni, hogy biztosítsák az említett célkitűzések és a hatókör megfeleljen saját integrációs folyamatuknak, kapacitásuknak, igényeiknek és politikai prioritásaiknak.
<P>
Ezzel párhuzamosan haladt előre a 10. Európai Fejlesztési Alap programozása. A legtöbb regionális és nemzeti programot aláírták. Az EPA-kat előrebocsátva e programok jelentős támogatásokat ölelnek fel, hogy segítsék afrikai, karibi és csendes-óceáni (AKCS) partnereinket a megállapodások nagy részének megvalósításában: közvetlen támogatások a megállapodások végrehajtására és közvetett támogatások az infrastruktúra és a termelőkapacitás kiépítésére.
<P>
A Bizottság elismeri a fejlesztésfinanszírozás alapvető szerepét. Ugyanakkor üdvözöljük, hogy a jelentés elismeri, hogy a fejlesztési célkitűzések és a tárgyalások eredményei a pusztán pénzügyi támogatásnál sokkal szélesebb körű kérdések. Mi is elismerjük, hogy a reformoknak alapvető szerepe van az AKCS-régióban a fejlesztési célkitűzések megvalósításában, ahogy azt a jelentés 14. bekezdése is felvázolja. Ez felöleli a költségvetési reformot és a bevételek rendszerének módosítását. A reformok kiegyenlítik az adóalap liberalizáció miatti változásait, és önmagukban is értékes lépések a fenntartható államháztartás biztosítása felé az AKCS-országokban.
<P>
Egy másik alapvető célkitűzés a regionális gazdasági integráció támogatása az AKCS-országokban. Az ideiglenes megállapodások még nem ölelik fel az összes AKCS-országot. Ezek a megállapodások pontosan ezért csak ideiglenesek a teljes körű megállapodás megkötéséig. A teljes körű megállapodások rugalmasak és átfogóak lesznek.
<P>
A kereskedelem kínálati oldali kapacitásának kiépítése és az áruk és szolgáltatások szektorának bevonása alátámasztja a kereskedelmi megállapodás gazdasági értékét. A Bizottság véleménye az, hogy a protekcionizmus sohasem lehet érvényes politikai opció. Azonban elismerjük, hogy a védelem - az érzékeny ágazatok és felemelkedő iparágak védelmére szolgáló intézkedések jogszerű alkalmazása - érvényes és elengedhetetlen politikai eszköz. Az EPA-k ezért tartalmaznak bizonyos rugalmasságot, és különösen kivételeket és aszimmetrikus kötelezettségvállalásokat az AKCS-félre vonatkozóan, ahogy azt a jelentés is kéri. Az EU részéről piacaink teljesen nyitottak az AKCS-termékek előtt, fokozott együttműködést folytatva a technikai és egészségügyi normák teljesítése és a kereskedelem elősegítése érdekében. Az AKCS-országok csak fokozatosan nyitják meg piacaikat, a kivételek fenntartásának lehetősége mellett.
<P>
A Bizottság nem úgy látja, hogy az EPA-folyamat melletti elkötelezettségünk az aláírással véget ér. Ez a megerősített párbeszéd, a gondos végrehajtás, a nyomon követés és a hatásértékelés folyamatának kezdetét jelenti, különös tekintettel a fejlesztésre gyakorolt hatás értékelésére. Mindehhez a megállapodás végrehajtása céljából létrehozott intézményeket fogjuk felhasználni, hogy biztosítsuk az átláthatóságot, valamint a parlamenti képviselők és a civil társadalom részvételét.
<P>
A Bizottság ezért üdvözli Schröder úr jelentését, és megfelelő időben részletesen reagálni fog az abban felvetett kérdésekre.
<SPEAKER ID="179" NAME="Elnök">
- A napirendi pontot lezárom.
<P>
A szavazásra holnap kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="180" NAME="Kader Arif  " AFFILIATION="PSE">
írásban. - (FR) Csütörtökön a Parlament döntést fog hozni Schröder úr gazdasági partnerségi megállapodásokról (EPA-k) szóló jelentéséről. Rendkívül csalódott lennék, ha intézményünk első szavazása erről a nagyon technikai és kiemelten politikai témáról (hiszen az AKCS-országokhoz fűződő kapcsolataink teljes jövője forog kockán) Schröder úr jelentésének elfogadását eredményezné. Az Európai Parlament Szocialista Képviselőcsoportja nem fogja támogatni szavazatával ezt a szöveget, mivel abban semmiképpen sem tükröződnek sem az európaiak és az AKCS-partnerek EPA-kkal kapcsolatos aggályai, sem azok az aggályok, amelyek a tárgyalások módjával kapcsolatban merültek fel.
<P>
Az előadó álláspontjával szemben a PSE képviselőcsoport olyan állásfoglalásra irányuló indítványt nyújtott be, és szavazatával azt fogja támogatni, amely újra az EPA-k prioritásainak központi elemévé emeli a fejlesztést, amely elutasítja a közszolgáltatások liberalizálását és az AKCS-államok akaratával szemben a szingapúri kérdésekről vagy a szolgáltatásokról folytatott bárminemű tárgyalást, amely támogatja a regionális integrációt, amely hatalmas támogatást kér, hogy egy szintre emeljük az AKCS-országok gazdaságait, és amely figyelembe veszi ezen országok sajátos jellemzőit és törékenységét, legyenek azok legkevésbé fejlett vagy másmilyen országok.
<P>
Ezek azok a feltételek, amelyek elfogadható megállapodássá teszik az EPA-kat. Sajnos egyelőre még messze vagyunk ettől.
