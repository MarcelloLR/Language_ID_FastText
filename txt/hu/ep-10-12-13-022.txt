<CHAPTER ID="022">
A pénzügyi eszközök kereskedelmének szabályozása - "dark pools” stb. (rövid ismertetés) 
<SPEAKER ID="235" NAME="Elnök">
A következő napirendi pont Swinburne asszony által a Gazdasági és Monetáris Bizottság nevében benyújtott jelentés a pénzügyi eszközök kereskedelmének szabályozásáról - "dark pool”-ok stb. (2010/2075 (INI)).
<SPEAKER ID="236" NAME="Kay Swinburne">
előadó. - Elnök úr! A pénzügyi szakzsargont nem ismerők számára nagyon nehéz elmagyaráznom a dark pool-okról szóló jelentésem lényegét. A jelentés lényegében a pénzügyi eszközök kereskedelméről szól, ideértve a dark pool-okat is, amelyek olyan pénzügyi és részvénytranzakciókat takarnak, amelyeket kereskedés előtti átláthatóság nélkül bonyolítanak le, és anonim értékpapír-kereskedelmi platformnak is nevezik őket. Szélesebb összefüggésben nézve a jelentés a pénzügyi eszközök piacairól szóló 2007-es irányelv (MiFID) végrehajtásának részvények tekintetében történő értékelése, célja pedig a részvénypiac jelenlegi strukturális kérdéseinek kezelése.
<P>
Ösztönzőleg hatott rám a bizottságban folytatott vita, amely magas szintű volt a jelentés nagyon szakmai jellege ellenére. Örömmel tölt el, hogy kollégáimnak kemény munkával sikerült a különböző képviselőcsoportok széles körű támogatását elnyerniük, és a 194 módosításból végül 26 olyan megegyezés jött létre, amelyet a képviselőcsoportok többsége elfogadott.
<P>
Úgy gondolom, hogy a saját kezdeményezésű jelentés időzítésének és az ezen a héten sorra kerülő szavazásnak köszönhetően az Európai Parlament is jelentősen hozzá tud járulni a Bizottság által az MiFID II felülvizsgálatáról (MiFID II) nemrég elindított konzultációhoz, amelynek során számos, a bizottságban felmerült elképzelést is figyelembe fognak venni. Az Európai Parlament e jelentésben a különböző, jelenleg az MiFID szabályozása alá tartozó kereskedési helyszínek vizsgálatát kéri, és alaposabb elemzést kér annak biztosítása érdekében, hogy az egyenértékű szolgáltatásokat nyújtó helyszíneket ugyanolyan szinten szabályozzák.
<P>
Úgy gondolom, hogy a Bizottság konzultációs dokumentumában egy lépéssel tovább mehetett volna, és kiszélesíthette volna a szervezett kereskedés fogalommeghatározását úgy, hogy minden olyan helyszín beletartozzon, amely a vevőket és az eladókat összehozza. Ez az egyik legfontosabb kiskapu felszámolását jelenthetné. Ez a megoldás azonban így is biztosítja az arányosság fenntartását, mivel lehetőséget teremt a szervezett piac, az MTF-ek, SI-k, a BCN-ek és a származékos platformok kategóriáin belüli különbségtételre.
<P>
A dark pool ügyletek lebonyolítására vonatkozó új ellenőrzési szintre irányuló javaslatot a befektetők valószínűleg üdvözölni fogják, hiszen a dark pool-ok piacán lehetőség nyílik a visszaélésekre annak ellenére, hogy kétségtelen előnye is van: védelem a nyilvánosságtól, a szélesebb piactól. A szabályozók számára az üzleti modellekhez való teljes hozzáférés lehetővé tétele biztosítja, hogy a kereskedési helyszínek tovább folytassák a tetszés szerinti kereskedést, azonban anélkül, hogy lehetőségük lenne olyan mértékben terjeszkedni, ami befolyásolná az árfeltárást vagy leplezett piaci visszaélésre nyújtana lehetőséget.
<P>
Az Európai Parlament és a Bizottság egyetért abban is, hogy a MiFID-ben foglalt mentességeket újra meg kell határozni, és alkalmazásukat uniós szinten szabványosítani kell. Meg kell szüntetni a szabályozási önkény lehetőségét a tagállamok között, azaz azt a lehetőséget, hogy az adott szabály számukra legmegfelelőbb értelmezését vegyék figyelembe. A jelentés kidolgozása és módosítása során nyilvánvaló volt, hogy az MiFID végrehajtása terén a legnagyobb hiányosság az európai CT-rendszer hiánya. Az amerikai befektetők nem értik, hogy az EU-ban hogyan tudunk e nélkül az eszköz nélkül kereskedni. A CT-rendszer szükségességének ténye általánosan elfogadott, különösen a befektetői csoportok körében, de az MiFID bevezetése óta eltelt három évben a piaci résztvevők mégsem hozták létre az európai CT-rendszert. A Bizottsághoz hasonlóan a Gazdasági és Monetáris Bizottság is tartózkodó a tekintetben, hogy túl kellene menni a jóváhagyott közzétételi intézkedéseken, de ha nem találnak piaci megoldást, akkor támogatni kell a jogalkotást.
<P>
A részvénypiacokat jelenleg érintő mikrostrukturális kérdésekről heves vita folyt a bizottságban. Egyetértés volt abban, hogy az olyan gyakorlatok, mint a "flash order”-ek (villámmegbízások), a spoofing (címhamisítás) és a pingelés tisztességtelenek vagy akár visszaélés-jellegűek. Sokkal nehezebb volt egyezségre jutni a bizottságban bizonyos piaci résztvevők szerepével kapcsolatban, különösen azzal kapcsolatban, hogy milyen előnyei lehetnek - ha egyáltalán vannak - a HFT-stratégiáknak. Egyértelmű adatok hiányában nehéz megfelelő következtetéseket levonni e stratégiák szerepére nézve - hogy pozitívak vagy negatívak-e -, ezért a jogalkotási intézkedések előterjesztése előtt adatokat kell begyűjtenünk az európai piacok működésére nézve esetleg káros jogszabályok elkerülése érdekében.
<P>
Alapvetően pénzügyi piacaink integritását kell biztosítanunk. A pénzügyi piacok nem arra szolgálnak, hogy összehozzák a közvetítőket és a spekulánsokat. A pénzügyi piacok arra szolgálnak, hogy a befektetők olyan üzletekbe és vállalatokba fektethessenek be, amelyek a reálgazdaság szereplői. Az MiFID II. jogalkotási folyamata során nem szabad elfeledkeznünk arról, hogy ez a pénzpiacok alapvető feladata.
<SPEAKER ID="237" NAME="Philippe Juvin" AFFILIATION="PPE">
(FR) Elnök úr, hölgyeim és uraim, Swinburne asszony! Ez a szöveg nagyon bonyolult, de alapvetően miről is szól? Arról, hogy milyen következtetéseket kell levonnunk a válságból. Nem szabad úgy cselekednünk, ahogy a válság előtt tettük. Igen, meg kell változtatnunk a játékszabályokat, és ismét rendet kell vinnünk a rendszerbe.
<P>
Az Unió különböző országaiban vannak emberek, akik most hasznot húznak a válságból és az emberek félelmeiből, és mindenért az Európai Uniót vádolják. Az emberek mindenhol azt mondogatják, hogy "az Unió miatt nem működnek a dolgok, az euró miatt nem működnek a dolgok, a megoldás pedig az, hogy ki kell lépnünk az Unióból, és meg kell szüntetnünk az eurót...”. Ezeknek az embereknek újra és újra el kell mondanunk, hogy igenis szükségünk van közös szabályokra, újra és újra el kell mondanunk, hogy ha Európa nem lenne egységes, ha az egyes országok el lennének szigetelve egymástól, akkor már halottak lennének. Igen, szükség van szabályozásra, közös politikára, közös szabályokra, a szabályok felülvizsgálatára és a rendszer javítására.
<P>
Hölgyeim és uraim! A dolog végeredményben elég egyértelmű: együtt erősek vagyunk, egyedül meghalunk!
<SPEAKER ID="238" NAME="Csanád Szegedi" AFFILIATION="NI">
(HU) Tisztelt Elnök úr! Szeretném megköszönni, hogy ilyen bőkezűen méri az időt. Ezek után különös tekintettel fogom figyelni, hogy melyik üléseket fogja Ön vezetni, és azon megpróbálok mindegyiken jelen lenni. Nagyon fontos Swinburne asszony jelentése, hogy végre beszélünk a pénzügyi eszközök kereskedelmének szabályozásáról. Első és legfontosabb hiba, ami a jelentéssel kapcsolatos, hogy a jelentés, a további szabályozások sürgetése már egy megkésett lépes. Kettő. Ha eddig átláthatatlan volt a szabályozás, visszamenőleg is át kell világítani, mi minden történt. Kivonni nagyon befektetéseket a szigorúbb ellenőrzés alól értelmetlen, sőt egyenesen elhibázott lépésnek tartom. Nem csupán a kereskedés mikéntjét, a kibocsátott származékos értékpapírokat is át kell vizsgálni, és az új kibocsátásokat szigorúbban szabályozni.
<P>
Valójában a származékos pénzpiaci termékek gerjesztik az inflációt. A terhet a lakosság viseli, a hasznot különféle nemzetközi jogi személyek kasszírozzák be, amelyeknek a háttere nem mindig tisztázott. Ráadásul az így zsebre tett profitot visszavezetni a reálgazdaságba nem szerencsés, mert fokozatosan a leggazdagabbak zsebébe vándorol az egész bolygó talán.
<SPEAKER ID="239" NAME="Elena Băsescu" AFFILIATION="PPE">
(RO) Elnök úr! Swinburne asszony jelentése az egyenlő versenyfeltételek megteremtésére összpontosít a multilaterális kereskedési rendszerek terén. Ezt is fontosnak tartom, csakúgy mint az azonos szintű felügyelet megteremtését is. Azt is hangsúlyozni szeretném azonban, hogy megfelelőbb jogszabályokra van szükség a rendszerszintű kockázatok csökkentése és a tisztességes piaci verseny biztosítása érdekében.
<P>
Aggályos, hogy jelenleg mennyire nem állnak rendelkezésre információk a kereskedési stratégiákról. Csak akkor tudhatjuk meg, hogy a piac megfelelően működik-e, ha a szabályozó hatóságoknak megfelelő információk állnak rendelkezésükre. Az ESMA-nak közös jelentési szabványokat és formátumokat kell létrehoznia mind a szervezett kereskedési helyszínekre, mind az OTC-re vonatkozó valamennyi adat tekintetében.
<P>
Szerintem hasznos lenne megvizsgálni a "dark pool” ügyletekre vonatkozó legkisebb megbízási mennyiség meghatározásának hatásait. Így meg lehetne állapítani a megfelelő kereskedési forgalom fenntarthatóságát.
<SPEAKER ID="240" NAME="Johannes Hahn">
a Bizottság tagja. - Elnök úr! A Bizottság és különösen Barnier biztos úr nevében válaszomban szeretném elmondani, hogy a Bizottság és a G20-ak fő célkitűzései közé tartozik a pénzpiacok átláthatóságának javítása és a megfelelő szintű szabályozás biztosítása valamennyi érintett piaci szereplőre nézve.
<P>
Szeretnék gratulálni dr. Swinburne-nek és a Gazdasági és Monetáris Bizottságnak "a pénzügyi eszközök kereskedelmének szabályozásáról - "dark pool”-ok stb.” című jelentéshez. A jelentés fontos lépést jelent a pénzügyi eszközök piacairól szóló irányelv (MiFID) közelgő felülvizsgálata szempontjából. A jelentés javaslatait nagymértékben beépítettük a Bizottság elképzeléseibe a jelenlegi irányelv 2011-es módosítási javaslatának kidolgozása során. Az MiFID felülvizsgálata fontos részét képezi a Bizottság napirendjének egy olyan, stabilabb és átláthatóbb pénzügyi rendszer kialakítása érdekében, amely a társadalom és gazdaság egészének javát szolgálja. Már számos intézkedést meghoztak, így például nem utolsósorban a jövő hónapban megkezdi működését az új uniós felügyeleti hatóság.
<P>
A Bizottság elkötelezte magát amellett, hogy a többi területen 2011 nyaráig javaslatokat fog előterjeszteni. Számítunk az Európai Parlament támogatására a szükséges reformok gyors elfogadásában, hogy a reformokat mihamarabb végre lehessen hajtani.
<P>
Mint tudják, az MiFID a pénzpiacok uniós szabályozási keretének egyik alappillére. Még a pénzügyi válság előtt hoztuk létre, de összességében jól működik, még az elmúlt nehéz és változásokkal teli években is jónak bizonyult.
<P>
Természetesen azonban fény derült néhány hiányosságára. A technológiai fejlődés és a pénzpiacok gyors változásai is hozzájárultak ahhoz, hogy a néhány évvel ezelőtt legkorszerűbbnek számító szabályozási eszközök mára nyilvánvalóan elavultak.
<P>
A Bizottság december 8-án javaslattervezeteket tett közzé konzultáció céljából. Ambiciózus és átfogó módon akarjuk kezelni a kihívásokat. Tudjuk, hogy az MiFID eredeti célkitűzései még mindig érvényesek, de most azon kérdések kritikus aspektusairól van szó, hogy hogyan működnek a pénzpiacaink, vajon mennyire kell nyitottnak és átláthatónak lenniük, és hogyan férhetnek hozzá a befektetők a pénzügyi eszközökhöz és a befektetési lehetőségekhez.
<P>
A Gazdasági Bizottság jelentéstervezetéhez hasonlónak mi is felismertük, hogy szükség van az új típusú kereskedési platformok és kereskedési módszerek szabályozásának fejlesztésére. Ennek során kellőképpen figyelembe kell venni az ügyletek természetét annak érdekében, hogy a szereplők között egyenlő versenyfeltételeket, a befektetők számára, illetve a bomlasztó piaci gyakorlatokkal szemben pedig megfelelő védelmet biztosítsanak.
<P>
Egyetértünk azzal is, hogy szükség van a részvények kereskedelmére vonatkozó átláthatósági szabályok fejlesztésére, valamint az egyéb eszközökkel való kereskedelemmel kapcsolatos új követelmények bevezetésére. Dr. Swinburne jelentése kitér meg egy fontos területre, a származékos termékek piacai működése szabályozásának a G20-elvekkel összhangban történő javítására.
<P>
Ezenkívül célzottan szeretnénk javítani a befektetők védelmére vonatkozó jelenlegi szabályokat. A befektetői bizalom helyreállításához létfontosságú biztosítani, hogy valamennyi termékre és eladási gyakorlatra azonos és megfelelő szabályok vonatkozzanak.
<P>
Az MiFID felülvizsgálata az új európai értékpapír-piaci hatóság kulcsszerephez juttatásával meg fogja erősíteni a pénzpiacok felügyeletét és a szabályok betartatását. A Bizottság szolgálatai a nemzetközi konvergencia biztosítása, illetve a szabályozási arbitrázs kockázatának elkerülése érdekében a továbbiakban szorosan együtt fognak működni nemzetközi partnereinkkel, különösképpen az amerikai illetékes szabályozókkal, akik ugyanezeket a kérdéseket vizsgálják.
<P>
Swinburne asszony jelentése a szabályozási reformfolyamat fontos pillanatában jött létre. Ösztönzőleg hat ránk az európai parlamenti képviselők által tanúsított elkötelezettség, valamint az a tény, hogy az önök elemzései és javaslatai nagyon nagy mértékben egybevágnak a mieinkkel. Ez a jelentés tovább erősíti munkánk alapzatát, és előrelépésre ösztönöz.
<SPEAKER ID="241" NAME="Elnök">
A vitát lezárom.
<P>
A szavazásra holnap 12.00-kor kerül sor.
<P>
A következő ülésre holnap, 2010. december 14-én, csütörtökön kerül sor, 09.00-13.00, 15.00-20.30, valamint 21.00-24.00 között.
<P>
A napirend megtalálható az Európai Parlament honlapján.
<P>
A ülést ezzel berekesztem.
