<CHAPTER ID="027">
2006. és 2007. évi jelentés a versenypolitikáról (rövid ismertetés) 
<SPEAKER ID="229" NAME="Elnök">
A következő napirendi pont a Jonathan Evans által a Gazdasági és Monetáris Bizottság nevében a versenypolitikáról szóló 2006. és 2007. évi jelentésekről készített jelentés rövid ismertetése.
<SPEAKER ID="230" NAME="Jonathan Evans">
előadó. - Elnök úr, az Európai Bizottság éves jelentést szokott készíteni a versenypolitikáról, az Európai Parlament pedig hagyományosan szemrevételezi ezt a jelentést, és saját kezdeményezésű válaszban reagál rá.
<P>
Ebben az esetben az időzítési tényezők miatt a 2006-ra és a 2007-re vonatkozó jelentés egyszerre kerül terítékre, de - folytatva Barrot biztos iménti gondolatmenetét - az a helyzet, hogy a jelentések mérlegelésének közege jelentősen átalakult azóta, hogy valamivel ezelőtt ténylegesen elkezdtünk foglalkozni a jelentéssel. Akkor el voltunk foglalva a versenypolitika korszerűsítésének ügyével, a korábbi biztos, Mario Monti és a jelenlegi biztos, Neelie Kroes által elvégzett, jelentős mennyiségű munkával, valamint ezek hatásainak vizsgálatával a tekintetben, hogy Bizottság hogyan képes foglalkozni a piaci erőfölénnyel való visszaéléssel, és hatékonyabban kezelni az összefonódásokat és az állami támogatásokat. Ez összességében nagyon rendben volt ezekben a jelentésekben, és ez a Parlament saját jelentésében adott válaszunkból is teljesen világosan kitűnik. A Bizottság részéről rekordméretű aktivitást tapasztaltunk a kőkemény kartellek kezelésében, láttuk az engedékenységi rendszer fejlődését, a Bizottság által kiszabott, rekordnagyságú büntetéseket, továbbá az összefonódások és az állami támogatásról szóló értesítések terén is minden eddiginél nagyobb aktivitást láttunk.
<P>
Ez a folyamat a modernizációval egyre nagyobb lendületet nyer, mivel a Bizottság most egy fehér könyv formájában terjeszt elő javaslatokat a magánkártérítések bevezetéséről. Ez szintén olyasmi, amit a bizottságunk és a Parlament eddig is támogatott.
<P>
Bizottságunk két konkrét aggályra hívta fel a figyelmet - amit a termelők és a kereskedők egyenlőtlen kapcsolatának tekintünk, különösen az élelmiszerkereskedelemben. A Parlament erről valójában írásbeli nyilatkozatot adott ki, a képviselők több mint felének aláírásával. A bizottságunk emellett a szolgáltatási szektorban folytatott tisztességtelen gyakorlatok miatt is aggodalmának adott hangot.
<P>
Azért utaltam azonban a kontextusban bekövetkezett változásra, mert természetesen mindnyájan tudjuk, hogy amióta ezek a bizottsági jelentések megjelentek, a Bizottság munkája - különösen az állami támogatások terén - valóban más síkra helyeződött át. A Bizottság most már-már napi szinten vizsgálja a jelenlegi gazdasági válsággal összefüggő tőkeinjekciók hatásait. Nagyon fontos - és ezt a jelentésünk is kimondja -, hogy az ilyen ügyek kezelésében felismerjük a hatékony, nyitott piacot érintő kihívásokat.
<P>
Nagyon fontos, hogy amikor a Bizottság megadja a jóváhagyást, úgy tegye azt, hogy az összeegyeztethető legyen a Szerződéssel, és ne hozzon létre olyan jelentős jövőbeni piaci erőfölényt, amely saját jogán teret ad a visszaélésre.
<P>
Az Egyesült Királyság bankszektora pillanatnyilag teljesen egyértelműen olyan terület, ahol - amint egy kicsit nyugodtabbak lesznek a körülmények - általános felülvizsgálatot kell végezni a mostani új struktúra tekintetében, illetve a tekintetben, hogy ez a struktúra összeegyeztethető-e a szabad, tisztességes és nyitott piac működésével. Kroes biztostól garanciákat kaptunk erre nézve, mindazonáltal a bizottságunk ezeket a figyelmeztetéseket a jelentésben is rögzítette. Általánosságban az a véleményünk, hogy gratulálnunk kell a Bizottság munkájához, és ez a fő iránya a jelentésnek is, amely reményeim szerint holnap nagyon nagy többséggel nyer elfogadást.
<SPEAKER ID="231" NAME="Jacques Barrot">
a Bizottság alelnöke. - (FR) Elnök úr, Evans úr, először is szeretnék köszönetet mondani Önnek Neelie Kroes és az egész Bizottság nevében.
<P>
Valóban örülünk, hogy az Európai Parlament jelentésében egyértelműen támogatja a versenypolitika határozott, kitartó alkalmazását mindezeken a cselekvési területeken: a trösztök és kartellek elleni küzdelem, az egyesülési-felvásárlási műveletek és az állami támogatások felügyelete terén.
<P>
A Bizottság különösen üdvözli azt, hogy az Európai Parlament fontosnak tartja a Versenypolitikai Főigazgatóság személyzeti szükségleteit, mivel a jelenlegi válság idején a munkaterhek növekedésével kell szembenéznie.
<P>
A recesszióval összefüggésben a Bizottság továbbra is elszántan törekszik arra, hogy határozottan fellépjen a protekcionizmusra irányuló felhívások ellen. A Bizottság üdvözli az Európai Parlament figyelmeztetését a versenyszabályok felfüggesztésével kapcsolatban, amely fontos támogatást nyújt e törekvésünkhöz. Soha nem szabad megfeledkeznünk arról, Evans úr, hogy ezek a versenyszabályok arra is szolgálnak, hogy serkentsék a termelékenységet, és lehetővé tegyék, hogy a válság után még jobb állapotban térjünk vissza.
<P>
A 2009. évnek az együttműködés évének kell lennie. Számítunk valamennyi európai intézmény és nemzetközi partnereink támogatására, hogy újra tudjuk indítani a gazdaságot és biztosítsuk a piacok helyes működését.
<P>
Evans úr, köszönöm szépen. Biztos lehet benne, hogy Kroes asszony - aki ezt bizonyára már mondta is Önnek - nagy érdeklődéssel vette tudomásul a jelentését.
<SPEAKER ID="232" NAME="Elnök">
A napirendi pontot lezárom.
<P>
A szavazásra holnap kerül sor.
<P>
A következő napirendi pont a Claire Gibault által a Nőjogi és Esélyegyenlőségi Bizottság nevében az előadó-művészetben a férfiak és nők közötti egyenlő bánásmódról és hozzáférésről készített jelentés rövid ismertetése lett volna.
<P>
Szerintem ez egy roppant érdekes jelentés. Sajnos Gibault asszony arról tájékoztatott minket, hogy ma este nem tud megjelenni, hogy ismertesse jelentését. Az eljárási szabályzattal összhangban senki másnak nem adhatom át a szót, mivel nem jelölt ki senkit maga helyett. A jelentés rövid ismertetésére ezért nem kerül sor.
<P>
A szavazást azonban holnap megtartjuk erről a jelentésről, ahogyan a napirendben szerepel.
<P>
Írásbeli nyilatkozatok (az eljárási szabályzat 142. cikke)
<SPEAKER ID="991" NAME="Louis Grech  " AFFILIATION="PSE">
írásban. - Üdvözlöm a Bizottság versenypolitika területén tett erőfeszítéseit, a kartellek működésének hatékony akadályozását és a szabálysértőkre 2006-ban és 2007-ben kirótt rekordnagyságú büntetéseket. Teljes mértékben támogatom a Bizottságnak azt a következtetését, miszerint az európai energiapiacok nem működnek megfelelően. Ebben a tekintetben nagy csalódás, hogy az Európai Tanács elmulasztotta megoldani a Bizottság által az ágazati elemzésben azonosított kérdéseket. Az energiaköltségek részaránya a háztartások költségvetésében riasztó mértékben emelkedik, és a pénzügyi válság hatásai nyomán valószínűleg az EU egész területén a szegénység jelentős növekedését fogjuk tapasztalni. Elfogadhatatlan, hogy az energiapiac hiányosságai a vállalkozások és a fogyasztók rovására torzítják a piacot. Az energiaárak irracionális árképzésének kezelése érdekében talán mérlegelnünk kellene olyan független energiaügyi szabályozók létrehozását minden tagállamban, amelyek megfelelő hatáskörrel rendelkeznének ahhoz, hogy biztosítsák, hogy a közüzemi szolgáltatások, mint az áram-, víz- és csatornaszolgáltatás, reptéri illetékek stb. árszintjének emelését minden esetben indokolni kelljen.
<SPEAKER ID="990" NAME="Eoin Ryan  " AFFILIATION="UEN">
írásban. - Határozottan támogatom az Evans európai parlamenti képviselő jelentésében szereplő, fogyasztóvédelmi beállítottságú felhívásokat, különösen azt a felhívást, hogy a Bizottság folytasson ágazati vizsgálatot az online hirdetésekkel kapcsolatban. A fogyasztókat gyakran félrevezetik a szándékosan megtévesztő online ajánlatokkal és hirdetésekkel, az ennek megelőzésére irányuló európai jogszabály ellenére. A Bizottságnak fel kell lépnie, hogy biztosítsa a jogszabályok betartását ezen a területen, és ne csak a szavak szintjén ragaszkodjon a fogyasztói jogokhoz.
<P>
Üdvözlöm azokat a felhívásokat, hogy a Bizottság vállalja fel a beszállítók és a termelők közötti egyenlőtlen kapcsolatok versenyre gyakorolt hatásainak elemzését. Ez a probléma Írországban különösen fontos. Nem engedhetjük meg, hogy a versenypolitika ilyen fajta egyenlőtlenségei tovább folytatódjanak, és a fogyasztókat még tovább büntessék ebben a gazdasági szempontból amúgy is nehéz időszakban.
<P>
Ugyancsak üdvözlöm az általános csoportmentességi rendeletet, amely lehetővé teszi a tagállamoknak, hogy támogatást engedélyezzenek a kkv-k, a regionális fejlesztés, a képzés, a foglalkoztatás és a kockázati tőke javára. A vállalkozásindítást és az innovációt támogató, a kkv-k számára támaszt nyújtó intézkedéseket ebben a nehéz időszakban gyorsan kell végrehajtani. A kkv-k a gazdaság sarokkövei, nekünk pedig kötelességünk gondoskodni arról, hogy kollektív képességünkhöz mérten a legjobb támogatásban részesüljenek.
