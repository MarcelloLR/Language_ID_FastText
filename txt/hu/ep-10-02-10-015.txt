<CHAPTER ID="015">
Az ukrajnai helyzet (vita)
<SPEAKER ID="569" NAME="Elnök">
A következő napirendi pont az Unió külügyi és biztonságpolitikai főképviselőjének és a Bizottság alelnökének az ukrajnai helyzetről szóló nyilatkozata.
<SPEAKER ID="570" NAME="Štefan Füle">
a Bizottság tagja. - Elnök úr, a főképviselő és a Bizottság alelnöke, Cathy Ashton felkért arra, hogy közöljem az alábbi észrevételeket.
<P>
Engedje meg, hogy megköszönjem ezt az igen időszerű felkérést arra, hogy tájékoztatást adjak Ukrajnáról, amely az Európai Unió egyik kulcsfontosságú partnere.
<P>
Mint az ismeretes Önök előtt, Ukrajnában vasárnap került sor az elnökválasztás második fordulójára. Ez jelentős esemény, nemcsak az ország, hanem a tágabb régió számára is. Jelentős azért, mert egy demokratikus Ukrajna fontos példával szolgál majd szomszédai számára.
<P>
Üdvözöljük az EBESZ/ODIHR által vezetett nemzetközi választási megfigyelő misszió kedvező értékelését, amely szerint a választások a nemzetközi követelményeknek megfelelően zajlottak, és Ukrajna 2004 óta egyébként is biztató választási múltjához képest további haladást ért el.
<P>
A főképviselő által hétfőn kiadott nyilatkozat ennek a véleménynek adott hangot. Ukrajna polgárainak is elismerését fejezte ki a demokratikus folyamat melletti folyamatos elkötelezettségükért. A mindkét napon mért magas részvételi arány különösen biztató.
<P>
Egyértelmű, hogy a demokrácia Ukrajnában tovább halad a megszilárdulás útján. Az ország lakossága az urnák elé járul, szabadon adja le voksát, és elvárja, hogy figyelembe vegyék a véleményét. Ez jelentős eredmény. Ami a legfontosabb, arról tesz tanúbizonyságot, hogy Ukrajna ragaszkodik az európai értékekhez.
<P>
A választásoknak vannak győztesei és vesztesei. A választók hozzák meg a döntést. Jelenlegi strasbourgi ülésünk idején a Központi Választási Bizottság még nem erősítette meg a hivatalos választási eredményeket.
<P>
Az előzetes választási eredmények szerint nagyon kicsi a különbség a két jelölt között. Hallottunk már arról, hogy az eredményeket esetleg bírósági úton támadják meg. Egyes esetekben már a helyi bíróság elé vitték az ügyet.
<P>
Logikus és helyénvaló, hogy minden felmerülő problémát kivizsgáljanak. Ugyanakkor rendkívül fontos, hogy az egész választási folyamat gördülékenyen folytatódjon, bizonyítva ezzel egyrészt Ukrajna demokratikus érettségének ellenálló-képességét és mélységét, másrészt a jelöltek saját közös elkötelezettségét az ország fejlődése mellett.
<P>
Minden választás a nép akaratának megnyilvánulása. És egyben egy új kezdet lehetősége. Ukrajna számára most létfontosságú, hogy további lépéseket tegyen előre. A választási folyamat sikere Ukrajnában - tekintve Ukrajna földrajzi és stratégiai jelentőségét - fontos mind az Unió, mind Európa egésze számára.
<P>
Az elmúlt években az elnök és a miniszterelnök közötti versengés övezte politikai instabilitásnak lehettünk tanúi, amelyet tovább súlyosbított az alkotmány egyértelműségének hiánya. Ukrajna rendre megfelelő választásokat tartott, pezsgő civil társadalommal és szabad sajtóval rendelkezik. Sajnálatos módon azonban a reformfolyamat - amely életbevágó Ukrajna számára - összességében meglehetősen lelassult. Sokkal többet kellett volna tenni az elmúlt évek folyamán.
<P>
A választásokat megelőző politika ugyanakkor útját állta az IMF-fel kötött készenléti hitelmegállapodás végrehajtásának, Ukrajna ugyanis nem teljesítette a szükséges feltételeket. Ehhez Ukrajna alkotmányi keretének gyengesége is hozzájárult.
<P>
Meggyőződésem, hogy mindannyiunk nevében szólok, amikor azt mondom, hogy Ukrajna új vezetésétől azt várjuk, hogy új lendületet adjon az ország reformtörekvéseinek. Mindennél fontosabb, hogy a pénzügyi világválság hatásainak kezelése és a jövőbeli gazdasági stabilitás biztosítása érdekében Ukrajna haladéktalanul visszatérjen az IMF hitelprogramjához. Ez előfeltétele a lehetséges uniós makropénzügyi segítségnyújtás folyósításának is.
<P>
Az elkövetkező hetekben és hónapokban egy új kormány megalakítását követhetjük majd figyelemmel Kijevben. Az Unió üzenete Ukrajna vezetésének tömör és egyértelmű: most kell cselekedni. Konkrét lépéseket várunk. A reform elengedhetetlen Ukrajna hosszú távú gazdasági virágzásához és biztonságához. Ez Ukrajnának saját érdeke - nem csak a nemzetközi közösség örömére szolgál. Ezt már az EU és Ukrajna közötti 2009. december 4-i csúcstalálkozón is világossá tettük.
<P>
Számos szinten van szükség tettekre. A gazdasági színtéren Ukrajnának sürgősen lépéseket kell tennie a korrupció elleni küzdelem és az üzleti és befektetési környezet javítása érdekében. Többek között erőfeszítéseket kell tennie a bíróság függetlenségének megerősítésére, a gazdaság megnyitására és a tisztességes és átlátható verseny biztosítására - például azzal, hogy elfogadnak egy, a nemzetközi normáknak és az Európai Unió vívmányainak megfelelő közbeszerzési törvényt.
<P>
Ugyanakkor alapvető ágazati reformokat kell elindítani és végrehajtani az olyan iparágakban, mint az energiaszektor - különösen a gázszektor -, valamint a közlekedés és a környezetvédelem ágazata. Következetesen arra is bátorítottuk Ukrajnát, hogy újból vizsgálja meg az alkotmányreform kérdését, hogy biztosítsa a stabilitást, és a politikai életet szabályozó, működőképes alapszabályokat léptessen életbe. Egy alkotmánynak ki kell állnia az idő próbáját, a reformját pedig nem lehet rövid távú politikai megfontolásoktól függővé tenni. Ukrajna dönti el, hogy milyen modellt választ. Azt azonban biztosítania kell, hogy a hatalmi ágak közötti kölcsönös ellenőrzésnek egy hatékony rendszere lépjen életbe, amelynek révén elkerülhető az a politikai tehetetlenség, amelyben Ukrajnának a múltban része volt. A Velencei Bizottság segítsége és tanácsa fontos szerephez jut majd annak biztosításában, hogy erre az európai követelményeknek megfelelően és a rendelkezésre álló legjobb tapasztalatok felhasználásával kerüljön sor.
<P>
A reform elsődleges prioritásain túlmenően Ukrajnának folytatnia kell a szabályozásoknak az Európai Unió normáihoz való közelítését megcélzó nagyszabású feladatát. Ez előfeltétel annak biztosításához, hogy Ukrajna az EU és Ukrajna közötti új és ambiciózus társulási megállapodás - amelyről jelenleg tárgyalunk Ukrajnával - valamennyi előnyét élvezhesse, ideértve egy kiterjedt és átfogó szabadkereskedelmi térséget.
<P>
A mi feladatunk, hogy bátorítást adjunk Ukrajnának az előtte álló úton, és hogy támogassuk Kijev vezetését a messzeható reformok és modernizáció folyamatában. Ehhez számos eszköz áll rendelkezésünkre. Az európai szomszédsági politikán keresztül módunk van arra, hogy támogassuk Ukrajna saját reformtörekvéseit. A potenciális makropénzügyi segítségnyújtást ide nem számítva az Ukrajnával folytatott folyamatos és tervszerű technikai és pénzügyi együttműködés már ma is 435 millió EUR körül mozog. A keleti partnerség révén további eszközök állnak rendelkezésünkre. A keleti partnerség keretében tervezett átfogó intézményépítő program is ezek közé tartozik, mivel kifejezetten az ukrán kormányon belüli intézményekre irányul, amelyeknek megerősítésre van szükségük a reform teljesítéséhez.
<P>
Általánosabban nézve, az Ukrajnával az EU és Ukrajna közötti új, ambiciózus társulási megállapodásról folytatott tárgyalások során világosan megfogalmaztuk céljainkat: politikai társulás és gazdasági integráció az Európai Unió és Ukrajna között. Ez egy igen jelentős vállalkozás - ideértve a kiterjedt és átfogó szabadkereskedelmi térség létrehozását -, amely maga után vonja a szabályozásoknak az Európai Unió vívmányaihoz való széles körű közelítését.
<P>
Ajánlatunk Ukrajna számára azonban nem egyirányú utca. Az az ütem, amellyel Ukrajna és az EU a jövőben közeledik egymáshoz, Ukrajna saját reformtörekvéseinek minőségén és mélységén múlik. Alig várjuk, hogy együttműködhessünk Ukrajna új vezetésével közös céljaink elérése érdekében.
<P>
Kabinetjeinken keresztül felvettük ma a kapcsolatot a főképviselővel és bizottságbeli kollegámmal, hadd foglaljam össze tehát a következő három üzenetet: elsőként, mindketten egyetértettünk abban, hogy ezek a választások bizonyították az ukrajnai demokrácia életképességét; másodszor, elkötelezettek vagyunk Ukrajnával fennálló kapcsolataink elmélyítése és reformprogramja végrehajtásának támogatása mellett; harmadszor pedig alig várjuk, hogy a hivatalos eredmények kihirdetése után megkezdjük konstruktív együttműködésünket az elnöki poszt várományosával.
<SPEAKER ID="572" NAME="Elmar Brok">
a PPE képviselőcsoport nevében.. - (DE) Elnök asszony, biztos úr, csalódottak vagyunk. Egyike vagyok azoknak, akik a kijevi narancsos forradalom idején a sátorvárosban tartózkodtak, és amikor azt látom, hogy mi történt az elmúlt öt év során, szeretném elmondani Juscsenko elnök úrnak, hogy nem hozott stabilitást az országába, nem teremtett parlamentáris lehetőségeket, és megállította a törvényhozási folyamatot. Kétségkívül felelős a narancsos forradalom bukásáért. Remélem, ezek a választások új stabilitást hoznak Ukrajnába. Annak ellenére azonban, hogy a választások látszólag a nemzetközi normáknak megfelelően zajlanak, attól tartok, hogy ez nem egy stabil, magabiztos demokrácia. Amikor a jogszabályokat bármilyen céllal is három nappal a szavazások második fordulója előtt, a választások kellős közepén módosítják, akkor ez nem annak a jele, hogy megértették a folyamatot. Inkább arra késztet minket, hogy nagy aggodalommal figyeljük Ukrajnát. Úgy vélem, hogy részeseivé kell válnunk a demokrácia és a jogrend fejlődése kérdésének Ukrajnában, a stabilitás ehhez kapcsolódó témájával együtt, amely nem ellentmondás, hanem ennek következménye.
<P>
Füle úr, Önnek meghatározott felelőssége van a szomszédsági politikával kapcsolatosan. A szomszédsági politika azonban nem csupán azt jelenti, hogy az eddigiekhez hasonlóan folytatjuk tovább. Inkább azt jelenti, hogy a rendelkezésünkre álló eszközöket nemcsak az Ukrajnával és hasonló országokkal vagy a régió más országaival fenntartott kétoldalú kapcsolatok, hanem inkább ezen országok többoldalú megközelítése keretében használjuk, hogy azok közelebb kerüljenek egymáshoz, és stabillá váljanak. Távlatokat kell nyújtanunk számukra. Ez nem azt jelenti, hogy nap mint nap az Európai Unió bővítésére kell utalunk, hanem hogy most kell elérhetővé tennünk számukra a vízumkedvezményeket egy szabadkereskedelmi övezet lehetőségének figyelembevételével, és talán egy azzal azonos státus lehetőségét kell felajánlani nekik, mint amilyet Norvégia birtokol az Európai Gazdasági Térségben. Ez senkinek nem okoz kárt, senki irányában nem jelent agresszív viselkedést, ugyanakkor az ilyen országokban az európai távlat és a stabilitás megjelenéséhez vezet. Remélem, hogy az új kormány érdemesnek bizonyul majd az ebben a projektben való részvételre.
<SPEAKER ID="573" NAME="Kristian Vigenin">
az S&D képviselőcsoport nevében. - (BG) Elnök asszony, biztos úr, az egyik hátránya annak, hogy Ön felelős mind a bővítésért, mind pedig a szomszédsági politikáért, az az, hogy több időt fog eltölteni ebben az ülésteremben. Most pedig térjünk a tárgyra.
<P>
El kell ismernünk, a nemzetközi megfigyelők igen pozitív értékelést adtak az ukrajnai választásokról, függetlenül attól, hogy a tényleges választásokat övező jogszabályok elég ingatag alapokon álltak. Elmondhatjuk, hogy az a tény, hogy az utolsó pillanatban hajtottak végre változtatásokat, a választások eredményét közvetlenül nem befolyásolta. Valójában azt mondhatjuk, hogy Ukrajnában a demokrácia volt az igazi győztes, mert amikor a jelenlegi elnök ismét jelölteti magát, és csupán 5%-át kapja a szavazatoknak, úgy tűnik, ez meglehetősen egyértelmű jele annak, hogy a demokrácia működik.
<P>
A demokrácia egyik szabálya az, hogy a választások eredményét úgy, ahogy van elfogadjuk. Másrészt pedig, ha a választások értékelése pozitív, elismerjük ellenfelünk győzelmét. Ezért kell teljesen egyértelművé tennünk a vesztes jelöltnek szóló üzenetünket: Ukrajnának politikai stabilitásra van szüksége és lehetőséget kell végre kapnia arra, hogy belevágjon az oly régóta késlekedő reformokba. Ezeken az üzeneteken kívül világosan ki kell mondanunk ebben a Házban, hogy politikánk, a szomszédsági politika és a keleti partnerség révén segíteni fogjuk Ukrajnát abban, hogy újból lépéseket tegyen előre.
<SPEAKER ID="574" NAME="Siiri Oviir">
az ALDE képviselőcsoport nevében.. - (ET) Elnök asszony, biztos úr, hölgyeim és uraim, a mostani elnökválasztások Ukrajnában egy, az utóbbi néhány évet felölelő korszak végét jelezték, amelyben a narancssárga szín politikai üzenetet hordozott. A mostani elnökválasztást egy, a demokrácia megszilárdítása felé tett további lépésnek tekinthetjük.
<P>
Van egy mondás, miszerint a forradalom felfalja saját gyermekeit. Ez így igaz, de Ukrajna e választások után is állam marad. Még mindig megvan többpártrendszere, és ez elsősorban a narancsos forradalomnak köszönhető. Hasonlóképpen a szólás- és sajtószabadság megléte is az öt évvel ezelőtti eseményeknek köszönhető, amikor is a szabadság és az emberi jogok tiszteletben tartása felé vezető utat választották. És mindez igen fontos.
<P>
Így hát el kell ismernünk azt a fejlődést, amit Ukrajna a demokrácia és a jogrend, a gazdasági integráció javítása és az Európai Unióval fenntartott kapcsolatok előmozdítása felé tett meg. A hivatalos választási eredmények ellenére úgy hiszem, Ukrajna ugyanezen az úton halad tovább - támogatja az integrációt az Európai Unióval, hatékonyabb kormányzást alakít ki, kiegyensúlyozottabbá teszi a politikai rendszert -, és folytatja az alkotmány reformját.
<P>
Ukrajna belső politikai stabilitása és az, hogy a belső reformokra összpontosítson, előfeltétele Ukrajna és az Európai Unió közötti kapcsolatok további folytatásának. Kulcsfontosságú előfeltétele a kétoldalú és többoldalú együttműködésnek az, hogy az ukrán kormány továbbra is végrehajtsa célkitűzéseit. Folytatnunk kell az Ukrajna és az Európai Unió közötti társulási megállapodásról folytatott tárgyalásokat. Az utóbbi időben a tempó lelassult, és nekünk azt újra fel kell gyorsítanunk.
<P>
Az energiaügyi és környezetvédelmi együttműködésnek pedig konkrétabb tartalmat kell adnunk. A Kereskedelmi Világszervezethez való csatlakozás jelentős eredmény, ami egyben fontos előfeltétele a köztünk és Ukrajna közötti megfelelő szabadkereskedelmi térség megteremtésének. Meg kell említenünk néhány hiányosságot is azonban: a korrupcióról már esett szó, valamint léteznek bizonyos megszilárdult érdekcsoportok és nepotista gyakorlatok. Reméljük, hogy Ukrajna megfordítja ezeket a hiányosságokat ...
<P>
(Az elnök félbeszakítja a felszólalót)
<SPEAKER ID="575" NAME="Rebecca Harms">
a Verts/ALE képviselőcsoport nevében.. - (DE) Elnök asszony, mindenekelőtt szeretnék visszatérni arra, amit Brok úr mondott. Valóban igaz, hogy igen szomorú eredmény volt 2004 hőse, Viktor Juscsenko számára, hogy kikapott az első fordulóban. Véleményem szerint Juscsenko úr egy személyben fizetett meg az ukrán pártok és tömörülések valamennyi vezetőjének hibáiért.
<P>
Az egyik fontos kérdés, amellyel foglalkoznunk kell, az az, hogy az ukrán nép egyik ukrán párt vezetőjében sem bízik meg igazán annyira, hogy valamennyi állampolgára nevében és érdekében rá bízná az ország vezetését. Ha van olyan eredmény, amely a választási megfigyelők jelenlétének köszönhető - amellett, hogy a választások rendben zajlottak, amihez nem fér kétség -, akkor az az, hogy mint az számos megbeszélés során kiderült, az emberek többsége a kisebb rosszra szavazott. Azok közül az állampolgárok közül, akikkel én találkoztam, senki se fűzött nagy reményeket ehhez a választáshoz. Ez aggasztó egy olyan fiatal demokrácia esetében, amely minden más kelet-európai országnál jobban eltávolodott a volt szovjet rendszertől.
<P>
Füle úr, remélem, hogy mai jelenléte és Ashton bárónő távolléte nem azt jelzi, hogy Ukrajna ismét csak a második helyre kerül, és eltűnik az egyéb kül- és biztonságpolitikai prioritások süllyesztőjében. Egyike kell, hogy legyen a főbb prioritásoknak, mert az elmúlt öt év folyamán nem ez volt a helyzet.
<P>
Az európai stratégia hibái tükrözik az ukrajnai belső kudarcokat. Ezt nem vehetjük többé könnyedén. Feltétlen támogatást kell nyújtanunk Ukrajnának ahhoz, hogy a nyugatra összpontosítson, mert sok a vesztenivalónk. A gáz olyan téma, amely mindig meglehetősen nagy riadalmat okoz. Elég, ha Szevasztopolt említem, ahol jelentős konfliktus elébe nézünk. Egyszerűen nem hagyhatjuk, hogy a dolgok úgy folytatódjanak, ahogy eddig. Nagy felelősséget vett a nyakába ezen a területen.
<SPEAKER ID="576" NAME="Andreas Mölzer" AFFILIATION="NI">
(DE) Elnök asszony, biztos úr, Julia Timosenkónak természetesen jogában áll fellebbeznie az elnökválasztás eredménye ellen. Figyelembe véve azokat az intrikákat és azt az áskálódást, amelyek 2004-ben zajlottak, nem hibáztathatjuk ezért, eltekintve attól a körülménytől, hogy ebben az esetben nemzetközi választási megfigyelők megerősítették az eredményt. Kiállhat a vélt jogaiért. Ez azonban politikai szempontból nem egy okos lépés, mert egy ilyen jellegű vita azt eredményezi, hogy tovább folytatódik a politikai és gazdasági bizonytalanság az országban.
<P>
A szoros választási eredmények azt jelzik, hogy az ország két táborra oszlik. Reálisan szemlélve azonban Janukovics úrnak, még ha akarná sem lesz lehetősége arra, hogy visszaállítsa az évekkel ezelőtt megdöntött tekintélyelvű rendszert, annak ellenére, hogy az elnökválasztás kétségkívül megerősítette az oligarchikus struktúrát a politikai és gazdasági rendszerben.
<P>
Tekintve a szoros eredményeket, mindkét tábornak kompromisszumokat kell majd kötnie. Fontos, hogy az országban tapasztalható kulturális és társadalmi megosztottságot nyugat és kelet között az emberek érdekében leküzdjék. Sok múlik azon, hogy Janukovics úr olyan miniszterelnököt nevez-e ki, akivel mind a kelet-, mind pedig a nyugat-ukrajnaiak meg tudnak békélni, és hogy Timosenko asszonyban megvan-e a demokratikus érettség ahhoz, hogy elismerje vereségét, és az ellenzék soraiba álljon.
<SPEAKER ID="577" NAME="Paweł Robert Kowal">
az ECR képviselőcsoport nevében. - (PL) Elnök asszony, biztos úr, öt évvel ezelőtt ez az ülésterem bizonyos értelemben szintén átélt egy narancsos forradalmat. Néhány héttel ezelőtt azonban - mint ahogy Ashton asszony beszédében is - arra irányultak a kérdések, hogy készen álltak-e az ukránok a narancsos forradalomra, és valóban a gyakorlatba ültették-e mindazt. Harms asszonnyal együtt én is sajnálom, hogy Ashton asszony nem lehet ma itt velünk. Van válasz a kérdésre: a 70%-os részvételi arány egy választáson valódi ritkaság Európában, és valódi ritkaság országainkban is. Ebben az értelemben véve Brok úrnak nincs igaza, amikor azt állítja, hogy a narancsos forradalom vesztett. Nyert, mert az egész olyan szabályok megteremtéséről szólt, amelyek mindenkinek a javára válhatnak. Lengyelországban is ismerünk olyan helyzeteket, ahol a demokratikus szabályok révén olyan személy került nyertes pozícióba, aki korábban ellenezte a demokráciát. Ez azonban jó - ennek így kell lennie.
<P>
Most eljött az idő, hogy megadjuk a választ: megtettünk-e mindent, amit meg kellett tennünk a narancsos forradalom után? Megválaszoltuk-e ezt a kérdést? Azokon az eszközön túl, amelyekről a biztos úr beszélt - és jó, hogy létrehoztuk ezeket az eszközöket -, adtunk-e olyan választ, hogy az ajtó nyitva áll Ukrajna előtt? Lehet-e végrehajtani messzeható reformokat egy volt kommunista országban egy ilyen ígéret nélkül? Bátoríthatjuk-e arra az embereket, hogy hozzanak áldozatokat, ha azt mondjuk nekik, hogy örökké kívül fogjuk váratni őket? Nem kéne-e inkább azt mondanunk nekik: van számotokra hely Európában, nem ma, nem holnap, de van hely.
<P>
Füle biztos úr számára nagy lehetőség, hogy elmondhassa ezeket a szavakat. Ashton asszony ma nem jött el. Biztos úr, legyen bátor, és legyen az első, aki azt mondja, van hely. Nem ma, nem holnap, de lesz hely. Ez nagy segítség lesz az ukránok számára. Talán ez az utolsó pillanat, amikor ezt el lehet mondani, és ezért kell minden ukránnak biztosnak lennie abban, hogy az Európával való integráció és együttműködés, valamint a törvény módosítása a saját személyes lehetőségük.
<P>
Ezt nem csak az elitnek kell elmondani, az üzletembereknek vagy a diákoknak. Úgy kell elmondani, hogy azt mindenki megértse: még mindig érdemes áldozatokat hozni a kommunizmus évei után, még mindig érdemes tenni valamit. Ez Önnek is lehetőség, Füle úr. Ha ezt világosan elmondja, az történelmi tett lesz. Nemcsak Ukrajnán fog segíteni, de egész Közép-Európán is, mert Ukrajna jóléte és biztonsága egész Közép-Európa számára lehetőséget jelent. Mindenkinek éreznie kell, hogy van egy lehetősége. A társulási megállapodás mellett, amely nagyon fontos, enyhítenünk kell az ukránokkal szembeni vízumfeltételeket, és a jövőben el kell a vízumot törölnünk. Nagyon világosan meg kell mondanunk: az ajtó Európa felé nyitva áll Ukrajna előtt. Valakinek végre ki kell ezt mondania ez után az öt év után.
<SPEAKER ID="578" NAME="Lena Kolarska-Bobińska" AFFILIATION="PPE">
Elnök asszony, a mostani ukrajnai választások megmutatták, hogy az ország működő demokrácia.
<P>
Az új elnök egy izmos ellenzékkel és szabad sajtóval szemben fog kormányozni. Reméljük, hogy az ellenzék konstruktív lesz, és hogy a kormányzás normái javulnak az országban.
<P>
A választási kampány igazolta, hogy az ukrán politikai elit folytatni akarja az Európai Unióval való integráció folyamatát, és jó szomszédi kapcsolatokat akar fenntartani Oroszországgal. Az Európai Uniónak mindkét iránycsapást üdvözlő, egyértelmű jelekkel kell válaszolnia erre. Ugyanakkor Ukrajnának fel kell gyorsítania a reformokat.
<P>
Ha sor kerül efféle előrelépésre, az Uniónak fontolóra kell vennie, hogy Ukrajnának ígéretet tesz a tagságra. Mindeközben nekünk az alsó szinteken kell ösztönöznünk az integrációt és többet tenni annak érdekében.
<P>
Az emberek közötti interakciók, a fiatalok felkeresése és az iskolalátogatások, az ösztöndíjak, a városok és régiók közötti ikerintézményi programok és üzleti megállapodások a legjobb módjai azon üzenet terjesztésének, hogy a reformok jelentik az egyetlen utat egy jobb jövő felé.
<P>
A legfontosabb jelenleg, hogy az Unió megtalálja a módját a beutazóvízumra vonatkozó szabályok liberalizálásának. Biztosítanunk kell, hogy az Ukrajnával közös határokon a lehető legtöbb ember jusson át.
<P>
Ahogy azt valamelyik választóm írta nemrégiben, segíts 1000 embernek beutazni az Unióba Kelet-Ukrajnából, és 100.000 ember hall majd kedvező benyomásaikról, miután visszatértek.
<P>
Ez a módja annak, hogy megalapozzuk azokat a reformokat, amelyek végrehajtását eme értékes demokratikus szomszédunknál látni kívánjuk.
<SPEAKER ID="579" NAME="Marek Siwiec." AFFILIATION="S&amp;D">
(PL) Elnök asszony, van legalább egy olyan szovjet utódállam, ahol a választások eredményeit nem lehet előre tudni. Ez az ország Ukrajna, és örülnünk kellene ennek, mert nekünk is szerepünk volt ebben. Az ukrán választások után valami meg fog változni. Lesz egy új elnök, és az új elnöknek barátságos fogadtatásban kell részesülnie az Európai Unióban és az Európai Parlamentben. Ez azért van így, mert Ukrajna Európához való közeledése nem múló szeszély, hanem komoly feladat, és több millió ukrán célja. Az Európai Unió részéről újfajta nyitottságra van szükség Ukrajnával szemben. Ne engedjük, hogy személyes ambícióink motiváljanak minket. Megértem, hogy az Európai Néppárt némiképp bánkódik amiatt, hogy nem az az asszony nyerte meg a választásokat, akit ők az elnöki poszton szerettek volna látni. Azonban ne taszítsuk Ukrajna elnökét Moszkva karjaiba. Ukrajna olyan partner lesz, akitől sokat várnak majd el. Ukrajna olyan partner lesz, aki sok feladatot kap majd. Ukrajna olyan partner lesz, akivel jóhiszeműen kell bánni. Ezért ismételten egy új európai impulzusra van szükség, mert Ukrajna Európa része, és ezt a politikát saját érdekünkben kell végrehajtanunk.
<SPEAKER ID="580" NAME="Traian Ungureanu" AFFILIATION="PPE">
(RO) Remélem, hogy az ukrán hatóságok fokozzák erőfeszítéseiket annak érdekében, hogy kifelé együttműködést folytassanak az Európai Unióval, és hogy belülről megfeleljenek az európai követelményeknek. A keleti partnerség és az Euronest-kezdeményezés megfelelő keretet biztosít ehhez.
<P>
Az új kormány színétől függetlenül a kérdés nem az, hogy Ukrajnának keletinek kell-e maradnia, vagy nyugativá kell-e válnia. A kérdés az, hogy Ukrajna belülről meg tudja-e szilárdítani a demokráciát. Ez demokratikus normák létrehozását és az emberi jogok védelmét kívánja meg. Az egyik érzékeny terület például a román nyelvű kisebbség helyzete Ukrajnában és az anyanyelvi oktatáshoz való joguk.
<P>
Külpolitikai téren Ukrajnát bátorítani kell arra, hogy az uniós tagállamokkal fenntartott jó szomszédi kapcsolatok kialakítása révén működjön együtt az Európai Unióval. Legalább annyira fontos azonban, hogy Ukrajnát bevonjuk a fekete-tengeri térséggel való együttműködés európai folyamataiba. Végül, a Moldovai Köztársaság Európa-párti kormányával fennálló kapcsolatok megerősítése azonnali és előnyös lépés lehet a jószomszédsági politika felé.
<SPEAKER ID="581" NAME="Mário David" AFFILIATION="PPE">
(PT) Öt évvel a narancsos forradalom után úgy tűnik, hogy az ukránok erre az időszakra mint elveszett lehetőségre tekintenek vissza. Ez nem csak a politikai elitjük hibája. Való igaz, hogy túlságosan is elmerültek a hatalmi és befolyással kapcsolatos konfliktusokban. Sok reformot soha nem hajtottak végre, sok reform pedig még a tervezőasztalt sem hagyta el.
<P>
Egy demokráciában elképzelhetetlen, hogy a választási törvényt a választás két fordulója között módosítsák. Ez nem vet jó fényt azokra, akik a módosításokat javasolták, akik azokat megszavazták, vagy azokra, akik azt megfogalmazták. Ez azt sugallja, hogy méltatlan és nemkívánatos szándékok húzódnak meg a háttérben. Sok mindennek meg kell változnia a bírói hatóságok függetlenségének hiánya terén, mivel túl sok befolyásnak vannak kitéve nemcsak a politikai erők, hanem a gazdasági szereplők részéről is. Szabad és független igazságszolgáltatási rendszer nélkül nem létezhet törvény, az emberi jogok nem garantáltak, és nincs külföldi befektetés vagy haladás.
<P>
Eme csalódásért a vád azonban ezt a Házat is érheti, és különösen számos tagállamot. Bárcsak néhány percre egy olyan európai ország polgárainak helyébe képzelhetnénk magunkat, amelyik történelme viszontagságai miatt még mindig nem tagja az Európai Uniónak! Mit is várnánk el az Uniótól? Szolidaritást. Mégis, pusztán azt az egy aggodalmát tartva szem előtt, hogy nehogy háborgassa vagy felizgassa Moszkvát, több külügyminisztérium élt és visszaélt a Kijevben zajló állandó civakodással annak érdekében, hogy ne kelljen egyértelműen kinyilvánítania, hogy Ukrajna egy független és szuverén ország.
<P>
Ha úgy adódik, hogy népének többsége szabadon úgy dönt, hogy helyesli a meghatározott követelményeket és megfelel azoknak, Ukrajna törekedhet arra, hogy az Európai Unió tagállama legyen a jövőben.
<SPEAKER ID="582" NAME="Laima Liucija Andrikienė" AFFILIATION="PPE">
(LT) Habár kiábrándító, de fel kell ismernünk, hogy Ukrajna politikai életének hatéves romantikus időszaka lezárult. Az ukrajnai elnökválasztás eredménye se nem véletlen, se nem az ukrán emberek "téves” választása. Inkább a mélyebb politikai problémáknak és annak megnyilvánulása, hogy a narancsos forradalomhoz fűzött remények nem váltak valóra.
<P>
Biztos úr, Ön azt mondta, hogy Ukrajna új elnökétől és új kormányától energikus és céltudatos lépéseket várunk. Az országnak komoly strukturális reformokra van szüksége.
<P>
Azonban valamint mondanunk kell az Európai Uniónak. Ebben a helyzetben, ha befolyást akarunk a volt szovjet térségben, és meg kívánjuk szilárdítani a régióban a demokrácia és az emberi jogok pozícióját, akkor együtt kell működnünk Ukrajnával, aktívabban, mint valaha. Az Európai Uniónak egy alternatív európai jövőképet kell Ukrajna számára felmutatnia. Ehhez mindenekelőtt a hosszú távú hatást eredményező, úgynevezett "puha” intézkedésekre van szükség, úgymint a gazdasági integráció előmozdítása, az emberek közötti kapcsolatok aktívabb kialakítása és az Ukrajna kormányzati intézményeivel folytatott politikai párbeszéd.
<SPEAKER ID="583" NAME="Kinga Gál" AFFILIATION="PPE">
(HU) Az Ukrajna jelen helyzetéről szóló vitában azt kérem a Bizottságtól, hogy az Ukrajnával való kapcsolatokban, kapcsolatrendszerben a nemzeti kisebbségi jogokért való következetes és precíz kiállást kérjen, tanúsítson minden egyéb terület mellett, mert amit itt ma hallottunk, hogy mennyi területen történt visszalépés az elmúlt időszakban Ukrajnában, az hatványozottan igaz a kisebbségi személyekre, a kisebbségi nyelvű oktatásra, anyanyelvhasználatra. A precizitás, a következetességre részünkről pedig azért van szükségünk, mert az Uniónak igenis van lehetősége, hogy befolyásolja a szomszédságpolitika állású Ukrajna minden egyes területét, így a nemzeti kisebbségekre vonatkozó szabályozásait. Azt láttuk, hogy hatnak a következetes jelzések, a kiállás, és ez, reméljük segíthet abban, hogy megfelelő módon ezek a problémák orvosolhatóak legyenek. Javaslom, hogy a jövőben készülő bármilyen megállapodás Ukrajnával, térjen ki ezekre a kérdésekre konkrétan, így az anyanyelvi oktatáshoz való jogra is, hiszen ez a nemzeti közösségek fennmaradásának egyik alapvető feltétele.
<SPEAKER ID="584" NAME="Vilija Blinkevičiūtė." AFFILIATION="S&amp;D">
(LT) Ukrajna jelenleg nemcsak gazdasági, de bizonyos értelemben politikai válságon is keresztülmegy. Talán a mostani elnökválasztás segít kimozdítani az országot a politikai patthelyzetből, és több stabilitást biztosít majd. Ukrajna még mindig azon gondolkodik, hogy melyik civilizációs modell mellett tegye le a voksát. A kelettel működjön-e együtt az ország, vagy válassza az Európával való integrációt? Ez nem olyan könnyű választás, különösen ha a politikai életben jelen lévő ideológiai megosztottság már a társadalomba is átgyűrűzött. Az Európába nyíló ajtót nyitva kell hagyni Ukrajna számára, valamint az átlátható választások fontos lépést jelentenek, amelyek megerősítik a demokratikus állam alapelveit. Az ukrán nép kifejezésre juttatta az ország vezetőjének megválasztása iránti akaratát. Ukrajna európai ország, amelynek jogot kell biztosítani arra, hogy döntsön Európáról. Ezért az Európai Uniónak intenzíven együtt kell működnie Ukrajnával, és ezáltal meg kell erősítenie a demokráciát ebben az országban, és fel kell gyorsítania annak integrációját az Európai Unióval.
<SPEAKER ID="585" NAME="Ivo Vajgl" AFFILIATION="ALDE">
(SL) Biztos úr, az Ön Ukrajnáról szóló mai beszámolója igen egyértelmű volt. Ukrajna számolhat az Unióhoz való csatlakozás lehetőségével, és nekünk rendelkezésünkre állnak azok az eszközök, amelyekkel ez a lehetőség hihető lehetőséggé válik.
<P>
Ezt a választást szoros küzdelem jellemezte, de demokratikus volt, és számunkra ez az, ami számít. Lényegében a szoros verseny felfedte, hogy mennyire összetett is ez az ország. Ukrajnában különböző etnikumok és vallási felekezetek élnek együtt, történelme pedig, meglehetősen viharos, amit nem szabad figyelmen kívül hagynunk. Azt gondolom, hogy nekünk, mind az Európai Parlamentnek, mind Európa egészének, minden eszközt latba kellene vetnünk annak érdekében, hogy valamiféle produktív párbeszéd indulhasson meg Ukrajnában, egy olyan párbeszéd, amely belülről erősítené meg az ukrán államot és társadalmat.
<P>
Címkéket aggatni erre az országra vagy bármiféle előítéleteket terjeszteni róla nem lenne pozitív dolog. Nem hinném, hogy a múltban így tettünk volna, és remélem, ez a jövőben se lesz így.
<SPEAKER ID="586" NAME="Charles Tannock" AFFILIATION="ECR">
Elnök asszony, vasárnap voltam olyan szerencsés, hogy az Európai Konzervatívok és Reformerek képviselőcsoportja részéről megfigyelőként Kijevben lehettem. Minden, amit láttam, békés, átlátható és - furcsa módon számos tekintetben - erőteljesebb volt, mint saját országomban, az Egyesült Királyságban, gondolok itt az átlátszó szavazóurnákra és arra, hogy a szavazáshoz fényképes igazolványra volt szükség.
<P>
Az eredmény azonban természetesen csalódást okozott, mert Janukovics elnök úr nem nyugati stílusú demokrata. Hivatalosan is ejteni fogja a NATO-val kapcsolatos törekvéseket, és csak képmutatásból lesz szószólója országa uniós tagságának, amelyet most már természetesen közeli barátja és szomszédja, Oroszország is hivatalosan ellenez. Megelégszik majd ehelyett egy szabadkereskedelmi megállapodással és a vízumok liberalizációját megcélzó szabályozással. Timosenko asszony véleményem szerint az utolsó szalmaszálba kapaszkodik, amikor a bíróság előtt támadja meg szoros vereségét, és igencsak kétlem, hogy ez sikerrel járna.
<P>
Jelenlegi igazi aggályom az, amit az este folyamán hallottam megbeszélés tárgyaként: megújult megosztó tendenciák, amelyek az ukrán nyugatot - Janukovics ellenzőit és Timosenko támogatóit - elszakítanák azzal a céllal, hogy az Lengyelországhoz csatlakozzon, vagy alakítson egy új nyugati típusú államot. Ez valószínűleg nem fog megtörténni, ám ha mégis, annak békésen és konszenzus útján kell végbemennie. Amit nekünk itt, az Európai Unióban tennünk kell, az az, hogy támogatjuk a narancsos forradalom örökségét és Ukrajnával közös demokratikus értékeinket.
<SPEAKER ID="587" NAME="Franz Obermayr" AFFILIATION="NI">
(DE) Elnök asszony, a csatának vége, és legalábbis a következő parlamenti ciklusig, Janukovics úr lesz Ukrajna elnöke. Bizakodásra ad okot, hogy ez egy tisztességes választás eredménye. Ez azt is jelzi, hogy a szavazók nem akarták az egyes álláspontokat kőbe vésni, úgymint egyrészt a NATO-hoz való csatlakozás, másrészt Moszkva felé való fordulás. Janukovics úr jól teszi, ha folytatja a demokratikus folyamatot, és nem csak a kelet felé összpontosít, és érzékelhető javulást biztosít az ukrán emberek életkörülményeiben. Másként a következő választások eredményei már most készpénznek vehetők.
<P>
Az Uniónak intenzív támogatást és segítséget kell nyújtania ehhez a stabilizációs folyamathoz. Legkésőbb a 2012-es labdarúgó-Európa-bajnokság idejére már világossá válik, hogy Ukrajnában kialakult-e egy közös ukrán tudat, vagy továbbra is nyelvi és földrajzi megosztottsága miatt szenved.
<SPEAKER ID="588" NAME="Elnök">
Ismét elnézését kérem azoknak, akiknek nem tudtam lehetőséget adni a felszólalásra. Biztos vagyok benne, hogy a későbbiekben még visszatérünk erre a kérdésre.
<SPEAKER ID="589" NAME="Štefan Füle">
a Bizottság tagja. - Elnök asszony, hadd köszönjem meg még egyszer a lehetőséget arra, hogy beszámolhattam ma Önöknek. Úgy vélem, hogy hasznos eszmecserében volt részünk, és módunk volt megfontolni néhány konkrét javaslatot és észrevételt.
<P>
Amint azt az elején mondtam, Ukrajna számít. Stratégiai jelentőségű partnere marad az Európai Uniónak és egyik vezetője a térségnek. Az EU és Ukrajna közötti kapcsolatok számottevően elmélyültek az utóbbi években. Szilárd meggyőződésem, hogy ennek a dinamikának folytatódnia kell a jövőben.
<P>
Ukrajna Unióhoz való közeledésének üteme és mélysége a reform végrehajtásán múlik. Ez még több bátorságra ösztönöz engem. Az EU készen áll arra, hogy a rendelkezésére álló eszközök széles választékával támogassa Ukrajnát ebben a feladatban. Mindazonáltal az új vezetéstől azt várjuk, hogy Ukrajna majdani stabilitása és gazdasági jóléte érdekében juttassa kifejezésre a reform megvalósítása iránti politikai akaratot.
<SPEAKER ID="590" NAME="Elnök">
A vitát lezárom.
<P>
A szavazásra a februári második ülésen kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="591" NAME="Elena Băsescu" AFFILIATION="PPE">
írásban. - (RO) Ukrajna különösen fontos az Európai Unió számára a keleti partnerségben és a fekete-tengeri szinergiában való részvétele, valamint az EU energiabiztonsága szempontjából.
<P>
Mai hozzászólásom egy olyan aspektusra vonatkozik, amely nemigen kerül szóba, de amely számomra kiemelt jelentőséggel bír, amikor Ukrajnáról beszélünk. Több mint félmillió román nemzetiségű ember él ebben az országban. A kijevi hatóságok eleddig kevés érdeklődést mutattak alapvető jogaik garantálása iránt. Először láthattuk azonban, hogy a választási kampány során ebben a Romániával szomszédos országban a kormányzás egy új koncepcióját szorgalmazták. Az egyik jelölt az országban élő románokat biztosította arról, hogy támogatni fogja a román mint regionális nyelv bevezetését az olyan területeken, ahol a románok alkotják a többséget.
<P>
Ukrajna jelenleg két értékrendszer között őrlődik. A polgárok egy része az Európai Unióhoz szeretne közelebb kerülni, és a mi értékeinket - úgymint szabadság és béke - akarják biztosítottnak látni. A polgárok egy másik csoportja gyanakodva nézi az európai integrációt. Ukrajnának támogatásra és szolidaritásra van szüksége az EU-tól, hogy folytatni tudja a már elkezdett reformokat annak érdekében, hogy megszüntesse ezt a kettéosztottságot kelet és nyugat között.
<SPEAKER ID="592" NAME="András Gyürk" AFFILIATION="PPE">
írásban. - (HU) Az elnökválasztás elmúltával új fejezet nyílik az EU-ukrán kapcsolatokban Az együttműködés egyik legfontosabb terepe a jövőben is az energiaellátás kérdése lesz. Ez nem véletlen, hiszen az egyre inkább függő helyzetben lévő Unió energiaimportjának jelentős hányadát keleti szomszédján keresztül bonyolítja le. Az energiaimport biztosítása érdekében indokoltnak tartom, hogy az Európai Unió minden lehetséges eszközzel segítse Ukrajnát abban, hogy karbantartsa és felújítsa energiahálózatát, mindenekelőtt a létfontosságú gázvezeték-rendszert. A júniusi uniós csúcs következtetéseivel egyetértésben ugyanakkor úgy gondolom, hogy a pénzügyi támogatásoknak van egy alapvető feltétele: Ukrajnának meg kell kezdenie az iparág reformját, átláthatóbbá kell tennie gáziparát. A közvetítő cégek átláthatatlan rendszere ugyanis nemcsak Ukrajna állampolgárainak okoz hátrányt, hanem az uniós tagállamok ellátásbiztonságát is rontja. Mindemellett támogatásra érdemesek a tárolókapacitások bővítését célzó erőfeszítések is. A tartalékképzés ugyanis a zavartalan európai gáztranzit egyik fő garanciája a hideg téli időszakban.
<P>
Az Európai Parlament tavasszal várhatóan áldását adja az új uniós gázellátási rendeletre. A jogszabály előírja majd, hogy a tagállamok egymással egyeztetve cselekvési terveket fogadjanak el gázellátási zavarok esetére. Úgy gondolom, hogy a tagállamoknak nemcsak egymással kell összehangolniuk a cselekvési terveket, hanem Ukrajnát is szükséges bevonni a konzultációs folyamatba. Az import-akadozások elhárítása ugyanis a jövőben sem képzelhető el a kijevi vezetőkkel történő intenzív egyeztetés nélkül.
<SPEAKER ID="939" NAME="Cătălin Sorin Ivan" AFFILIATION="S&amp;D">
írásban. - (RO) Viktor Janukovics elnökké választása azt jelenti, hogy Ukrajna egy új szakaszba lép, amely közelebb viszi az Unióhoz. Az EU-Ukrajna Parlamenti Együttműködési Bizottság tagjaként és európai polgárként úgy vélem, hogy az Európai Unió keleti szomszédjánál az európai és demokratikus út oldalára billentheti a mérleg nyelvét, és ezt is kell tennie. Az Európai Parlament választási megfigyelő missziója üdvözölte azt a tényt, hogy a választás szabályszerűen, incidensek nélkül ment végbe, és így garantálja az új elnök legitimitását, és éles ellentétben áll a 2004-2005-ös választásokkal. A politikai színezet megváltozása nem befolyásolhatja hozzáállásunkat Ukrajnához, amelynek ugyanolyan következetesnek és még hatékonyabbnak kell lennie. Habár köztudott, hogy Janukovics elnök nem fűzi lazábbra a kapcsolatokat Oroszországgal, ez nem jelenti azt, hogy el fog távolodni az EU-tól. Pontosan annak érdekében, hogy elkerüljük ennek kockázatát, bármily kicsi légyen is az, az Ukrajnával - amely az egyetlen ország, amely képes garantálni a stabilitást a térségben - fennálló kapcsolataink kezelésében proaktívnak kell bizonyulnunk. A párbeszéd és a szilárd elhivatottság révén nyitottságot kell tanúsítanunk, hogy megadjuk Ukrajnának az Európa melletti elkötelezettség jegyében zajló fejlődéshez szükséges biztatást. Bízom Ukrajna azon képességében, hogy folytatja a reformokat és bebizonyítja, megbízható partner az EU számára.
<SPEAKER ID="593" NAME="Tunne Kelam" AFFILIATION="PPE">
írásban. - Ukrajna továbbra is döntő marad Európa stabilitása és demokratikus fejlődése szempontjából. Noha a narancsos forradalom, amelyhez az Európai Parlament oly eredményesen hozzájárult, nem felelt meg a legtöbb várakozásnak, remélni lehet, hogy Juscsenko úr elnökségének öröksége - szabad és tisztességes választások, emberek, akik legyőzik félelmüket, amikor hangot adnak véleményüknek és egy alapvetően független média - fennmarad. Igaz, hogy egy olyan nagy országnak, mint Ukrajna, amelyet hosszú időre megfosztottak függetlenségétől, és valódi népirtásnak - a holodomornak - volt szenvedő alanya, szüksége van egy kis időre ahhoz, hogy jobban meghatározza európai identitását és jövőbeli stratégiai céljait. Nem fordíthatjuk el a fejünket azonban az Európai Unió Ukrajnával kapcsolatos, 2004 óta folytatott politikáinak felelősségétől. Az EU nem mutatott túl nagy affinitást arra, hogy felajánlja Ukrajnának az uniós tagság lehetőségét. Az EU Ukrajnának nyújtott támogatása az ukránok számára meglehetősen kétértelműnek bizonyult, és nem tűnt meggyőzőnek, mivel gyakran az Oroszország felbosszantásától való félelem dominálta. Be kell látnunk, hogy az igazán demokratikus és jó szomszédi viszonyokat ápoló Oroszországhoz vezető legfőbb út a független és Európába integrálódott Ukrajna. Ez továbbra is az EU felelőssége marad. Most a maximumot kell kihoznunk a keleti partnerségből.
<SPEAKER ID="594" NAME="Krzysztof Lisek" AFFILIATION="PPE">
írásban. - (PL) Elnök asszony, tudomásul vettem a Viktor Janukovics ukrán elnökké való választásáról nyújtott információkat. Noha Ukrajna komoly helyzetben van, reményre ad okot az, hogy az előző választások óta eltelt időben Ukrajna a törvények tiszteletéről tett tanúbizonyságot. Remélem, a jogvita a választások eredményéről gyorsan megoldódik, és mindkét oldal a munkára összpontosít majd annak érdekében, hogy segítsen Ukrajnának kilábalni a válságból, és megerősíteni pozícióját a világban, valamint elsősorban annak érdekében, hogy szorosabb kapcsolatokat alakítson ki az Európai Unióval. Az újonnan megválasztott elnök ígéreteivel - miszerint növeli a demokratizálódást, és biztosítja a nemzetközi stabilitást -, illetve azzal a ténnyel kapcsolatban, hogy nagy hangsúlyt helyez Ukrajnának az Európai Unióhoz való csatlakozására, meggyőződésem, hogy a jelenlegi jó együttműködést Ukrajna és az Európai Unió között nemcsak hogy folytatni kell, de ki is kell terjeszteni. Valamennyi uniós ország képviselője reméli, hogy Ukrajna végre a politikai stabilitás és a gazdaságpolitikai konszenzus időszakába lép.
<P>
Véleményem szerint Ukrajna új vezetője szintén az Európai Unióhoz fog fordulni segítségért annak érdekében, hogy az ország gyorsabban kilábaljon a súlyos válságból, amelynek eredményeképp szörnyű gazdasági hanyatlás következett be, és 12%-os volt az államháztartási hiány. Európának fontolóra kell vennie egy konkrét javaslat megfogalmazását, amely szerint Ukrajnát belevenné az európai struktúrákba.
<SPEAKER ID="595" NAME="Marian-Jean Marinescu" AFFILIATION="PPE">
írásban. - (RO) Remélem, hogy az új elnök figyelembe veszi majd az ukránok többsége által kifejezésre juttatott, Európa-párti irányt.
<P>
A társulási megállapodásról jelenleg folynak a tárgyalások, és úgy gondolom, hogy mindkét fél számára előnyös, ha a lehető leghamarabb megkötésre kerül. A választási ígéreteket be kell tartani. Ezek egyike a kisebbségek jogainak tiszteletben tartása és az etnikai kisebbségek denacionalizálására és asszimilációjára irányuló politikák eltörlése.
<P>
Románia mintaként szolgálhat Ukrajna számára, ha az európai normáknak a kisebbségek helyzetére történő alkalmazásáról van szó. A román parlamentben parlamenti képviselő képviseli a romániai ukrán közösséget, aki ebben a tekintetben jó tanácsadó lehet, és akit ajánlok a majdani ukrán elnök figyelmébe.
<SPEAKER ID="596" NAME="Iosif Matula" AFFILIATION="PPE">
írásban. - (RO) Ukrajna európai állam, és Európa valamennyi kulturális értékét magáénak tudhatja. Ukrajnának őszintén és eredményesen végre kell hajtania egy, a nemzeti kisebbségek - úgymint oroszok, tatárok, románok, lengyelek, magyarok, görögök és mások - jogait garantáló politikai programot. Végre kell hajtania a Regionális és Kisebbségi Nyelvek Európai Chartáját, amely a regionális nyelv státusát biztosítja ezen nyelvek számára. Úgy hiszem, hogy az EU-nak támogatnia kell az efféle intézkedések végrehajtását, hangsúlyozva, hogy egyetlen kisebbségről sem szabad megfeledkezni.
<P>
Például Ukrajnában van egy több mint 410 000 főt számláló román nyelvű kisebbség. Ez egy hagyományos nemzeti közösség, mélyre nyúló történelmi gyökerekkel, amely harmóniában él a többséggel és más kisebbségekkel, különösen a csernyivci régióban (Észak-Bukovina, Észak-Besszarábia és a hertsai régió), az odesszai régióban (Dél-Besszarábia egyes körzetei) és a kárpátaljai régióban (történelmi maramuresi régió). Azt gondolom, hogy az Uniónak ösztönöznie kell az ukrán hatóságokat arra, hogy hozzanak létre román anyanyelvi oktatást biztosító tagozatokat azokban a szakfőiskolákban és középiskolákban, amelyek jelenleg a fent említett városokban és térségekben működnek. Emellett az EU-nak együtt kell működnie Kijevvel annak érdekében, hogy a Csernyivci Állami Egyetem hozzon létre a jelenlegi szakokon és szakirányokon román anyanyelvi oktatást biztosító tagozatokat.
<SPEAKER ID="597" NAME="Cristian Dan Preda" AFFILIATION="PPE">
írásban. - (RO) Örülök annak, hogy az ukrajnai választások a múlt vasárnap rendben zajlottak le. A választások eredményeit minden részt vevő pártnak el kell ismernie, mivel a demokrácia nem épülhet állandó bizalmatlanságra és vitára. Sajnálom, hogy Julia Timosenko elvesztette a választásokat. Még jobban sajnálom azonban azt a számtalan kijelentést, amelyet a kampány későbbi része során tett, és amelyekben vitatta a Nemzetközi Bíróságnak a Fekete-tenger kontinentális talapzatával kapcsolatban hozott ítéletét. Remélem, hogy az ukrán kormány, függetlenül attól, hogy azt Timosenko asszony vagy más vezeti-e majd, elfogadja azt a tényt, hogy az ilyen ítélet végleges.
<SPEAKER ID="598" NAME="Csaba Sógor" AFFILIATION="PPE">
írásban. - (HU) Viktor Janukovics győzelme esetén a következő intézkedéseket ígérte meg az ukrajnai magyar kisebbségnek: a magyar oktatási rendszert, a magyar iskolásokat és végzősöket sújtó korlátozó intézkedések azonnali visszavonása; szabad anyanyelvhasználat az oktatásban, az igazságszolgáltatásban, az államigazgatásban, a médiában stb.; nemzeti jelképek szabad használata, akadálytalan kapcsolattartás az anyaországgal; a közösség képviselőinek bevonása a helyi, regionális, országos államigazgatásba. Az elnökválasztás eredményei a magyarok által sűrűbben lakott régiókban és a végeredmény szorossága azt bizonyítják, hogy a magyar közösség szavazataival nagy arányban hozzájárult Janukovics győzelméhez. Láthatjuk, hogy a kampány hevében Julija Timosenko is megígérte az anyanyelvű oktatást érintő diszkriminatív intézkedések visszavonását, ez azonban hiteltelenül hangzott egy olyan politikus szájából, aki 5 éve tölti be a miniszterelnöki tisztséget és ezalatt az idő alatt semmilyen érdeklődést nem mutatott a kisebbségi problémák iránt. Az ukrajnai magyar és ruszin kisebbség így most reménykedve néz Janukovicsra, a kisebbségek regionális státuszának elismerését, a többség-kisebbség viszony új alapokra helyezését várják tőle. Ha azonban az új ukrán elnök nem hajtja végre ígéreteit - mondjuk az ukrán nacionalisták támogatásáért cserében - akkor nemcsak a kisebbségi közösségek támogatását veszíti el, hanem az oly sokat hangoztatott európai Ukrajna létrehozása is további éveket csúszhat.
<SPEAKER ID="599" NAME="Csaba Sándor Tabajdi" AFFILIATION="S&amp;D">
írásban. - (HU) Az Európai Uniónak aktívabb szerepet kell játszania Ukrajnában, szakítanunk kell az utóbbi évekre jellemző gyakorlattal, amikor az Európai Unió bizonytalanul és félszívvel foglalkozott Európa egyik legnagyobb államával. Ukrajna az Európai Unió Keleti Szomszédságpolitikájának kiemelt partnere és az Oroszországgal ápolt kapcsolataink legfontosabb tranzitállama is. Viktor Janukovics elnökké választásával Ukrajna egy erős, nyugodt, Európa és Oroszország felé egyaránt nyitott vezetőt kapott. Az új elnök legfontosabb feladata az lesz, hogy áthidalva az országot mélyen megosztó politikai ellentéteket, stabil kormányzatot építsen ki és megindítsa a régóta esedékes, átfogó társadalmi és gazdasági reformokat. Az Európai Unió számára most az a legfontosabb, hogy az eddigieknél erősebben éreztesse jelenlétét Ukrajnában és új alapokra helyezze az együttműködést. Ehhez kiváló keretet szolgáltat a Keleti Partnerség és megfelelő eszközöket ad a Lisszaboni Szerződés értelmében felálló Külügyi Szolgálat. Szeretném hangsúlyozni, hogy Magyarország, amelynek legnagyobb szomszédja Ukrajna, kiemelten érdekelt az ukrajnai politikai és gazdasági stabilitás megteremtésében és fenntartásában. Az is érdekünk, hogy Ukrajna és Oroszország viszonya konszolidálódjon. Nagyon bízunk továbbá abban is, hogy Ukrajna felhagy kisebbségellenes politikájával, amely csorbította a kárpátaljai kisebbségek, többek közt a magyarok jogait.
