<CHAPTER ID="019">
A 2003/109/EK irányelv hatályának a nemzetközi védelmet élvező személyekre történő kiterjesztése (vita) 
<SPEAKER ID="165" NAME="Elnök">
A következő pont a Claude Moraes által az Állampolgári Jogi, Bel- és Igazságügyi Bizottság nevében készített jelentés a 2003/109/EK irányelv hatályának a nemzetközi védelmet élvező személyekre történő kiterjesztéséről - C6-0196/2007 -
<SPEAKER ID="166" NAME="Claude Moraes">
előadó. - Elnök úr! Attól tartok, hogy amikor belevágok beszédem első bekezdésébe, már csak jómagam, az PPE-koordinátor és a biztos asszony maradunk a teremben. Biztos asszony! Csodálom a teherbírását. Nem erre kellene a felszólalásra igénybe vehető időmet felhasználni, de nem tehetek mást. Köszönöm az EPP képviselőcsoportnak is, hogy most, ezen a kései órán jelen vannak.
<P>
Biztos asszony! Ön és a Tanács kiváló munkát végzett, amikor megmentette ezt a javaslatot, amelynek előnyös pontjait nem lett volna szabad kihagyni a huzamos tartózkodási engedélyről szóló irányelvből. 2008-ban adódott egy újabb lehetőség a belefoglalásra, azonban sajnálatos módon - mivel a Tanács nem jutott egyhangú döntésre - ez nem történhetett meg. Igen szerencsés nap ez a mai, hiszen a javaslatról, amelyen Martine Roure (aki képviselőcsoportom koordinátoraként elődöm volt) kezdett el dolgozni, most megegyezés fog születni. A Tanácsnak is igen hálás vagyok. A legutóbbi vita során rámutattam arra, hogy Tanácsnak, ha jelen lenne, szintén köszönetet mondanék, mivel a belga elnökség alatt komoly előrelépést tettünk. Ezért nagyon hálás vagyok.
<P>
Ez a javaslat közvetlen előnyökkel jár mindazon nemzetközi védelmet élvező személyek számára, akik több mint öt éve tartózkodnak az EU területén, de jelenleg nem rendelkeznek huzamos tartózkodási engedéllyel. Véget vet a velük szemben alkalmazott, a más harmadik országbeliekre vonatkozóhoz képest megkülönböztető bánásmódnak és nagyobb biztonságot nyújt nekik európai uniós helyzetük tekintetében.
<P>
A tárgyalások legfontosabb kérdése az ötéves jogszerű tartózkodási időszak kiszámítása volt. Támogattuk a Bizottságot abban, hogy az eljárás teljes hosszát tekintetbe kell venni, ezt azonban a Tanács határozottan ellenezte. Ezt különösen aggasztónak találtuk, mivel egyes tagállamokban a menekültügyi eljárások évekig is eltarthatnak. A kompromisszum, amelyre jutottunk, abban áll, hogy a menekültügyi eljárás időtartamának minimum a felét kell beszámítani, és amennyiben az eljárás 18 hónapnál tovább tart, úgy az eljárás teljes időtartamát tekintetbe kell venni.
<P>
Nem szívesen beszélek a megfelelési táblázatokról, de kötelességem szólni róluk - bár jobban örülnék, ha nem kellene. Mindenesetre azt tartanám jónak, ha az intézmények horizontális megállapodásra jutnának ebben a kérdésben. Különösen a Tanácsot szeretném arra felkérni, hogy ismerje fel a megfelelési táblázatok fontosságát a jogszabály-végrehajtás ellenőrzése terén. Igen nehéz helyzet állt elő: e kérdés miatt számos olyan dokumentum késett, amelyet a Parlament képviselőcsoportjai igen fontosnak tartanak.
<P>
Nagyon örülök annak is, hogy a javaslat hatálya a menekültekre és a kiegészítő védelmet élvező személyekre egyaránt kiterjed. Kulcsfontosságú, hogy a továbbiakban is lépéseket tegyünk a mindkét csoport számára biztosított védelemre és jogokra vonatkozó normák összehangolása érdekében, ahogy azt az elismerésről szóló irányelv átdolgozása is tartalmazza. A megállapodás számos olyan garanciát tartalmaz, amely a visszaküldés ellen véd. Tekintettel arra, hogy a védelmet élvezők immár mozoghatnak a tagállamok között, fontos, hogy a kedvezményezettek védelmi hátteréről soha ne feledkezzünk meg. A tagállamoknak ezért a huzamos tartózkodási engedélyben szerepeltetniük kell egy megjegyzést, és az esetleges kiutasításkor konzultálniuk kell azzal a tagállammal, amely a védelmet megadta. A javaslat szól azokról az esetekről is, amikor a védelem nemzeti megállapodás értelmében másik tagállamra száll át. A visszaküldés elleni garancia biztosítására a huzamos tartózkodási engedélyt megfelelően módosítani kell.
<P>
Azt is garantáltuk, hogy a családi egység védelmének elve egy másik tagállamba történő kiutasítás esetén ne sérüljön. De ugyanakkor az is egyértelmű, hogy ez a folyamat nem lehet automatikus azokban az esetekben, ahol a családtagoknak nem az szolgálja érdekeiket, ha együtt maradnak a kiutasított személlyel.
<P>
Ez a megállapodás azon új típusú együttműködés egyik jele, amely a három intézmény között a Lisszaboni Szerződés által biztosított új keretben a menekültügy és a legális bevándorlás területén megvalósul. Azt mutatja, hogy megállapodásra tudunk jutni a tagállamokkal ezzel az előremutató menekültügyi jogszabállyal kapcsolatban.
<P>
Szeretnék ismételten köszönetet mondani az összes képviselőcsoport árnyékelőadóinak, Nedelcheva asszonynak, Wikström asszonynak és a többi kollégának, akinek segítségével létrejöhetett ez kellemes háromoldalú párbeszéd - már ha ez nem ellentmondás. Szeretnék köszönetet mondani mindenkinek, aki hozzájárult ahhoz, hogy mindez megvalósuljon.
<SPEAKER ID="167" NAME="Cecilia Malmström">
a Bizottság tagja. - Elnök úr! Először is szeretnék köszönetet mondani az Európai Parlament előadójának, Claude Moraesnek. Árnyékelőadó kollégáival együtt kiváló munkát végzett. A Parlament, a Bizottság és a Tanács valóban megállapodásra jutott. A miniszter szintén nagyon segítőkész volt.
<P>
Olyan kompromisszumra jutottunk, amely kiegyensúlyozott és összhangban áll a 2007-es javaslattal. A "huzamos tartózkodási engedéllyel rendelkező” státusz nemzetközi védelmet évező személyekre való kiterjesztése erősíteni fogja Európában a menekültek védelmét és jogbiztonságát, és lehetővé teszi társadalmainkban a jobb integrációt.
<P>
Ez a menekültügyi csomagunk első eleme - a hat jogszabály közül az első -, illetve az első lépés afelé, hogy 2012-re megvalósítsuk a közös célunkat: a közös európai menekültügyi rendszert. Határozott politikai jele ez annak, hogy megegyezésre tudunk jutni, és hogy hajlandók vagyunk végigmenni ezen a nehéz, de szükséges úton, hogy hajlandók vagyunk előrelépni, és hogy ezen a téren ésszerűen és konstruktív módon tudunk fellépni. Ezért szeretnék köszönetet mondani önöknek.
<P>
Ami a gyakran emlegetett megfelelési táblázatokat illeti, a Bizottság nyilatkozatott tett a Tanács felé. Ha nem ellenzik, felolvasnám a szövegét: "A Bizottság megerősíti elkötelezettségét annak biztosítása mellett, hogy a tagállamok - a polgárok érdekében, a jogalkotás javítása és a jogi átláthatóság növelése, valamint a nemzeti jogszabályok és az uniós rendelkezések közötti megfelelés vizsgálatának megkönnyítése céljából - megfelelési táblázatokat állítanak össze, amelyek bemutatják az uniós irányelv és azt átültető intézkedések közötti megfeleléseket, és ezt a Bizottságnak eljuttatják.
<P>
A Bizottság sajnálattal veszi tudomásul, hogy nem kapott támogatást a hosszú távú tartózkodási engedélyről szóló irányelv módosítására irányuló 2007-es COM javaslat azon rendelkezése, amelynek célja a megfelelési táblázatok összeállításának kötelezővé tétele volt.
<P>
A Bizottság a kompromisszum szellemében, valamint a hosszú távú tartózkodási engedélyre vonatkozó irányelv azonnali elfogadásának biztosítása érdekében elfogadja, hogy a szövegben foglalt, a megfelelési táblázatokra vonatkozó kötelező rendelkezés helyett olyan vonatkozó preambulumbekezdés szereplejen, amely ösztönzi a tagállamokat e gyakorlatra.
<P>
Azonban a Bizottságnak ez az álláspontja nem tekintendő precedensnek. A Bizottság a továbbiakban is erőfeszítéseket tesz annak érdekében, hogy az Európai Parlamenttel és a Tanáccsal együtt megfelelő megoldást találjon e horizontális kérdésre.”
<P>
Úgy vélem, ebben egyetértünk. Fontos, hogy ez a nyilatkozat szerepeljen a jegyzőkönyvben és a képviselők meghallgassák. Ahogy a vita során már korábban említettem, a Bizottság megismétli ezt az érvet.
<P>
Azonban nagyon fontos fejlemény, hogy a jelentéssel kapcsolatban megállapodásra jutottunk. Ismételten köszönöm munkájukat.
<SPEAKER ID="168" NAME="Mariya Nedelcheva" LANGUAGE="FR">
Elnök úr, biztos asszony, Moraes úr, hölgyeim és uraim! Először is szeretnék gratulálni az előadónak, Moraes úrnak kiváló munkájáért és az árnyékelőadókkal, a Bizottsággal és a Tanáccsal folytatott példamutató együttműködéséért.
<P>
Ezzel a jelentéssel hatalmas előrelépést tettünk a harmonizált európai menekültügyi rendszer felé. A Tanáccsal való megállapodásra szükség volt, és nagyon örülök annak, hogy sikerült előrehaladnunk az ügyben. A menekültügyi csomag ennél jóval nagyobb, és még valóban sok dolgunk van. Ezért tovább kell dolgoznunk, és remélem, hogy a Tanács a jövőbeli tárgyalások során is hasonlóan együttműködő hozzáállást fog tanúsítani. Bevezetésként ennyit szerettem volna elmondani.
<P>
Ami a dokumentum lényegét illeti, nem szeretném ismételni az előadó által elmondottakat; két pontra szeretnék kitérni. Először is szeretném hangsúlyozni, hogy fontos a harmadik országbeli állampolgárok a társadalmainkba való integrálása. Az országainkba érkező bevándorlók hatalmas gazdasági erőforrást jelentenek. Azonban nem fogadhatunk be mindenkit, minden körülmények között. Az utóbbi hónapokban több kormány rájött arra, hogy integrációs modellje csődöt mondott.
<P>
(Az elnök félbeszakítja a felszólalót)
<SPEAKER ID="169" NAME="Cecilia Wikström" LANGUAGE="SV">
Elnök úr! Mindenekelőtt szeretnék köszönetet mondani Moraes úrnak, aki a szokásos magas színvonalon készítette el a jelentést, amelyet véleményeznünk kell, és őszinte szándéka volt a humanitárius elvek és az embertársaink iránti tisztelet elvének fenntartása.
<P>
Egy adott tagállamban nemzetközi védelmet élvező személyek gyakran igen hosszú ideig tartózkodnak ott, adott esetben egész életükben, mivel abban az országban, amelyből elmenekültek, általában igen hosszú ideig fennáll az a helyzet, amely miatt e személyek kiszolgáltatottakká és üldözöttekké váltak. Emiatt a nemzetközi védelmet élvező személyek közül sokan a menekültként besorolt személyekéhez hasonló helyzetben találják magukat. Ésszerű, hogy azok az emberek, akik már öt évet éltek egy országban, tartózkodási engedélyt kapjanak; a Bizottság és a Parlament ezt a megközelítést választotta. A Tanács más megközelítés mellett döntött, amit igen sajnálatosnak tartok.
<P>
Azt is szeretném hangsúlyozni, hogy a nemzetközi védelmet élvező személy családtagjai számára is lehetővé kell tenni, hogy maguk alakítsák az életüket. Kiutasítás esetében például lehetővé kell tenni a család számára, hogy eldöntsék: a kiutasított személlyel tartanak vagy az adott országban maradnak. Örülök, hogy a Parlament most elfogadja a jelentést. Sajnálatos, hogy a Tanács nem fogadta el a megfelelési táblázatokat, de örülök annak, hogy haladunk azokkal a jelentésekkel, amelyek a közös európai menekültügyi rendszer részét képezik majd.
<P>
Remélhető, hogy a Tanács figyelmesebb megközelítést alkalmaz a továbbiakban. Ugyanaz a határidőnk: 2012. Félre kell most tennünk régi, rögzült véleményeinket, és páneurópai megközelítést kell alkalmaznunk, és azt kell néznünk, hogy mi az, ami a menekültügy és a bevándorlás terén mindenkinek a legjobb. Ha nem így teszünk, a "szolidaritás” szó értelmét veszti.
<P>
Szeretnék még egyszer köszönetet mondani Moraes úrnak kiváló munkájáért, és igen jó - ha nem kiváló - együttműködéséért.
<SPEAKER ID="170" NAME="Judith Sargentini" LANGUAGE="NL">
Elnök úr! A múlt héten ellátogattam Athénba az Állampolgári Jogi, Bel- és Igazságügyi Bizottsággal, és ott tartózkodásom alatt beszéltem Mamuth-tal. Mamuth 26 éves eritreai fiatalember, aki Görögországon keresztül érkezett az EU-ba, majd továbbutazott Hollandiába, ahol tartózkodni szeretett volna, mivel ott voltak ismerősei. Azonban visszaküldték Görögországba. Mamuth azt mondta, hogy ha végül megkapja Görögországban a menekültstátuszt, akkor majd nem utazhat szabadon, és egy örökkévalóságig tart majd, amíg megkapja a görög állampolgárságot.
<P>
A Mamuth-hoz hasonló fiatalemberek kedvéért - azok kedvéért, akiknek joguk van az újrakezdéshez, és nem érdemlik azt, hogy határokon át ide-oda küldözgessék őket - örülök annak, hogy a Parlament most változtat a helyzeten, és hogy Claude Moraes előadó sikeresen megtette az első lépést a menekültügyi csomaggal kapcsolatban. Fontos az is, hogy Mamuth, aki Hollandiában szeretne új életet kezdeni, megfelelő összehasonlítási alappal rendelkezzen, hiszen ennek a fiatalembernek joga van látni, hogy Görögországban és Hollandiában hogyan kezelik a különböző ügyeket és hogy melyik ország az, ahol ki akarja alakítani életét.
<P>
Köszönöm, Moraes úr, köszönöm az együttműködését, és lássuk meg, Mamuth-nak meddig kell várnia.
<SPEAKER ID="171" NAME="Simon Busuttil" AFFILIATION="PPE">
(MT) Elnök úr! Szeretném azzal kezdeni, hogy köszönetet mondok és gratulálok Claude Moraesnek a jelentésért. Egyetértek a jelentéssel, és örömmel fogadom, mivel új jogokat nyújt a nemzetközi védelmet kérelmező személyeknek, beleértve a menekülteket is. Olyan jogokat biztosít számukra, amelyeket már most megkapnak azok a harmadik országbeli állampolgárok, akik az Európai Unióban öt éve jogszerűen tartózkodnak. A jelentéssel azonban van néhány probléma is. Hazám megtapasztalta ezeket a nehézségeket, nevezetesen azt, hogy öt év túlságosan hosszú időszak ahhoz, hogy az emberek várjanak egy olyan jog megszerzésére, amelyet ez a törvény garantál. Különösen igaz ez azokra az országokra, amelyek sok olyan személyt fogadnak be, akik tulajdonképpen ott ragadnak, hiszen nem tudják elhagyni azt az országot, ahová először megérkeztek. Hazámon kívül több olyan ország van, ahol a közelmúlt tapasztalatai hasonlóak: az egyik ilyen állam Görögország. Igen sok olyan embert fogadnak be, akiknek e jogszabály értelmében öt évet kell várniuk arra, hogy ezt a jogot élvezhessék. Végső soron természetesen hasznukra van a huzamos tartózkodás, azonban az Európai Unió más államaiba is költözhetnének, ami nagy segítséget jelenthet Görögország, Málta, Ciprus és a többi hasonló helyzetben lévő ország számára. Ezért véleményem szerint e jogszabályt - bár jó jogszabály - lehetett volna javítani azzal, hogy lerövidítik az előírt ötéves várakozási időszakot. Végül szeretném megköszönni az előadónak, Claude Moraesnek, hogy felismerte ezt, és mindent megtett annak érdekében, hogy a dokumentum végén található indokolásba egy - jóllehet számára jelképes - utalást beillesszen.
<SPEAKER ID="172" NAME="Ioan Enciu" AFFILIATION="S&amp;D">
(RO) Elnök úr! Én is azzal kezdeném, hogy köszönetet mondok kollégámnak, Claude Moraesnek a jelentésért. Szeretném továbbá megköszönni azt a hatalmas munkát, amelyet az Állampolgári Jogi, Bel- és Igazságügyi Bizottság koordinátoraként végzett.
<P>
Véleményem szerint nagyszerű, hogy ez az új irányelv megszünteti azt a tartózkodási joggal kapcsolatos joghézagot, amelyet a nemzetközi védelmet élvező személyek tapasztalnak az egész Európai Unióban. Ezek a személyek, akik letelepedtek valamelyik tagállamban, jogilag bizonytalan helyzetben vannak, mivel a jelenlegi körülmények között nem jogosultak a huzamos tartózkodási engedélyre, amelyre más harmadik országbeli állampolgárok jogosultak. A huzamos tartózkodási engedélyt megkülönböztetéstől mentes módon kell megkapniuk, azaz úgy, hogy egyetlen feltétele a jogszerű tartózkodás legyen - ahogy a többi harmadik országbeli személy esetében van. Úgy vélem, jobb lett volna ezt az időszakot is figyelembe venni az Európai Unióban történő jogszerű tartózkodás hosszának kiszámításakor: azaz a nemzetközi védelem iránti kérelem benyújtásától számítani az időszakot.
<P>
Ugyanakkor nem szabad figyelmen kívül hagyni azt, hogy ezek az emberek az Európai Unión kívül tartósan veszélyeztetett helyzetben vannak, tehát minden, a nemzetközi védelem vagy a tartózkodási jog visszavonására tett lépést úgy kell végrehajtani, hogy közben tiszteletben tartják e személyek alapjogait és a visszaküldés tilalmának elvét.
<P>
Ez az irányelv biztosítja azokat az eljáráshoz kapcsolódó kiegészítő rendelkezéseket, amelyeket a kiutasítás vagy a nemzetközi védelem visszavonása esetén lehet alkalmazni. Úgy vélem, Claude Moraes jelentése mellett kell szavaznunk, mivel ez része annak az átfogó csomagnak, amely az Európai Unió menekültügyi és bevándorlási rendszerét szabályozza.
<SPEAKER ID="173" NAME="Franz Obermayr" AFFILIATION="NI">
(DE) Elnök úr! Én nem rózsaszín szemüvegen keresztül nézem ezt a jelentést. Szándékosan a tagállamok polgárainak szemszögéből vizsgálom, akik aggasztónak tartják, hogy a menekültek "huzamos tartózkodási engedéllyel rendelkező” jogállást szereznek azután, hogy öt évet tartózkodtak egy tagállamban. Ez az EU egész területére vonatkozni fog. Ez azt jelenti, ha egy menekült letelepedett egy olyan országban, ahol viszonylag megengedő a menedékjog, akkor öt éven belül bármely más tagállamba átköltözhet - és természetes, hogy olyan országot fog keresni, ahol joghézagok vannak vagy enyhébbek a jogszabályok, és végül olyan országban telepszik le, ahol jók a szociális viszonyok. Ez másodlagos migrációhoz és visszaélésekhez vezet majd. A menekültügyi rendszerben eltöltött öt év kérdése is problémákat vet fel, mivel az adminisztratív eljárásokat sok esetben szándékosan késleltetik vagy kivizsgálják. Az irányelv kiterjesztése még nagyobb terhet jelentene azokra a tagállamokra nézve, ahol jók a szociális viszonyok, és amelyek mindettől eltekintve hatalmas problémákkal küzdenek - ez pedig csak tovább nehezítené a menekültek integrációját. Ezért komoly fenntartásaim vannak a jelentéssel szemben.
<SPEAKER ID="174" NAME="Cecilia Malmström">
a Bizottság tagja. - Elnök úr! Nem tudok sokat hozzátenni a kérdéshez. Széles körű konszenzussal támogatjuk Moraes úrnak ezzel az igen fontos irányelvvel kapcsolatban végzett munkáját.
<P>
Szeretném még egyszer hangsúlyozni Moraes úr és a többiek felé, hogy ez egy igen fontos építőelem. Remélem, hogy a holnapi szavazás során erős támogatást kap majd. Ez az első lépés azon a közös úton, amelyet a 2012-es célkitűzés és a menekültügyi csomag irányában teszünk. Remélem, hogy továbbra is jellemző lesz ez a konstruktív együttműködés, mivel szükségem van - és számítok is - az önök támogatására a többi irányelvvel kapcsolatban is.
<SPEAKER ID="175" NAME="Claude Moraes">
előadó. - Elnök úr! Hivatalosan is szeretném megköszönni a biztos asszony ezzel kapcsolatban végzett munkáját.
<P>
Többek között azért reméljük, hogy a menekültügy terén tett első lépés a holnapi szavazással lezárul - és remélem, hogy komoly visszhangot keltő szavazás lesz -, mert - habár a Parlament egyik legérzékenyebb kérdése mindig is a menekültügy lesz, és ahogy arra Busuttil úr rámutatott, különösen igaz ez a kis országok esetében - minden jogszabály aránytalanul nagy hatással lehet nem csupán a kis országokra, hanem az olyan rendkívüli mértékben érintett országokra is, mint Görögország.
<P>
Mindnyájunknak körültekintően kell folytatnunk a munkát, ahogy e jelentés esetében is tettük; az indokolás magában foglal olyan elemeket, amelyek biztosítják, hogy tagállamok aggályait nagyon komolyan veszik, különösen akkor, amikor azokat komoly tagállamok fogalmazzák meg. Úgy vélem, hogy bele tudjuk foglalni például Nedelcheva asszony integrációval, valamint Wikström asszony családtagokkal és kiutasítással kapcsolatos meglátásait, valamint a családon belüli erőszak kérdését és egyéb problémákat is. A Bizottság és a Tanács magasabb szintjein folyó tárgyalások akkor mennek nagyon jól, ha ilyen típusú együttműködést tapasztalunk - hála annak a munkának, amelyet a Parlamentben végzünk kollégáinkkal.
<P>
Végül, Sargentini asszony, szerettem volna leleményes módon megfogalmazni, hogy a megfelelési táblázatok rendkívül fontosak. Az a kijelentés, miszerint a menedékkérők várják a megfelelési táblázatok végrehajtását, valószínűleg a legleleményesebb és legfantáziadúsabb lobbizás a megfelelési táblázatokra vonatkozó rendelet mellett - ezért remélem, hogy a Tanács figyelt rá. Még egyszer szeretnék köszönetet mondani kollégáimnak, hogy ennyi idő eltelte után támogatták a jelentést.
<SPEAKER ID="176" NAME="Elnök">
A vitát lezárom.
<P>
A szavazásra 2010. december 14-én, kedden kerül sor.
