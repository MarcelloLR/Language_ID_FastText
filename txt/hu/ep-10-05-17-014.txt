<CHAPTER ID="014">
Egyperces felszólalások fontos politikai kérdésekben
<SPEAKER ID="041" NAME="Elnök">
A következő napirendi pont az egyperces felszólalások fontos politikai kérdésekben (eljárási szabályzat, 150. cikk)
<SPEAKER ID="042" NAME="Georgios Papastamkos" AFFILIATION="PPE">
(EL) Elnök úr, a pénzügyi nyomáson kívül az euróövezetben uralkodó bizonytalanság...
<P>
(Az elnök félbeszakítja a felszólalót, és csendet kér a Házban)
<SPEAKER ID="043" NAME="Elnök">
Hölgyeim és uraim, kérem, ne beszéljenek a Házban a plenáris ülés alatt, hacsak nem képesek ezt halkan tenni. Kérem az Európai Parlament képviselőit mindkét oldalon és középen, kérem a képviselőcsoportok vezetőit, a kedves luxembourgi kollégákat, hogy üljenek le, és ne beszéljenek. Tisztelt képviselők, ez egy plenáris ülés, kérem, ne beszéljenek, hadd folytassuk tovább az egypereces felszólalásokat.
<SPEAKER ID="044" NAME="Georgios Papastamkos" AFFILIATION="PPE">
(EL) Elnök úr, a pénzügyi nyomáson kívül az euróövezetben uralkodó bizonytalanság az európai intézmények és politikusok dagályos politikai retorikájának következménye is. Véleményem szerint a törékeny európai gazdasági kormányzás túl későn reagált. Európának természetesen pénzügyi egyensúlyra van szüksége.
<P>
Ugyanakkor itt az ideje, hogy az európai politikai unió egy globális válságkezelő stratégiával irányítani kezdje a gazdasági uniót, és a pénzügyi piacok működése, illetve az euró spekuláció elleni védelme terén hatékonyabb szabályozási keretet vezessen be. Gondolok itt például a piaci visszaélésekről szóló irányelv felülvizsgálatának szükségességére. Ezenkívül megismételném a kölcsönfelvételi kapacitást felmérő európai hatóság létrehozására irányuló javaslatomat.
<SPEAKER ID="045" NAME="Teresa Jiménez-Becerril Barrio" AFFILIATION="PPE">
(ES) Elnök úr, mivel március 11-én, a terrorizmus áldozatainak európai napján nem volt rá alkalmam, ma itt a Parlamentben meg szeretném ragadni a lehetőséget, hogy mély tisztelettel adózzam az áldozatok előtt, elismerve azon nagy tetteket, amelyeket azok hajtottak végre, akik az életükkel fizettek a szabadság védelméért.
<P>
Sürgősen el kell kezdenünk kidolgozni a terrorizmus áldozatai jogainak védelméről szóló irányelvet, mivel róluk sokszor megfeledkeznek, és sokszor azt a megaláztatást kell elszenvedniük, hogy igazságtalanul egy kalap alá veszik őket gyilkosaikkal.
<P>
Legfőbb ideje, hogy az európai intézmények elismerjék a terrorizmus áldozatainak méltóságát, és segítsenek megvédeni a védelemhez és igazságszolgáltatáshoz való jogukat. Ennek a jognak a közeljövőben egy jogszabályban kell testet öltenie, amely mindazok előtt tiszteleg, akik ezt lehetővé teszik, és amelynek első cikkének tartalmaznia kell, hogy a terrorizmus áldozatainak védelméből következik az igazságszolgáltatáshoz való joguk elismerése, és hogy ennek árát egy kormánynak sem kell megfizetnie.
<P>
Felszólítom azokat, akiknek pozíciójuk révén lehetőségük van az áldozatok védelmére, hogy soha ne felejtsék el, hogy az igazi béke az igazságosságból születik meg, és hogy ez az egyetlen olyan béke, amelyet nekünk, akik itt Európában vagy bárhol máshol a világon hiszünk a szabadságban és a demokráciában, meg kell védenünk.
<SPEAKER ID="046" NAME="Rosa Estaràs Ferragut" AFFILIATION="PPE">
(ES) Elnök úr, az izlandi vulkánkitörést követően az elmúlt hetekben az európai légtér nagy részét lezárták, és ez komoly következményekkel járt az európai gazdaság egészére nézve. Nyilvánvalóan komoly következményei vannak az utasok, a légitársaságok és a repülőterek számára, de az idegenforgalmi ágazat számára is.
<P>
Erről szeretnék beszélni. Spanyolországban az idegenforgalom a második legnagyobb ágazat. A szigeteken, ahonnan származom, ez a legjelentősebb ágazat. Nagyon nagy aggodalomra adnak okot a vulkáni hamufelhő által az idegenforgalmi ágazatra gyakorolt hatások. Napi 42 millió EUR veszteségről beszélnek. Tehát komoly csapás ez az idegenforgalmi ágazat számára, és akkor a jövőbeli következményekről még nem is beszéltünk.
<P>
Tajani úr, az iparért és vállalkozáspolitikáért felelős biztos ígéretet tett az ágazat veszteségeinek tanulmányozására. Ma az lenne a kérésem, hogy adjanak sürgős segélyt a légitársaságoknak és az idegenforgalmi ágazatban tevékenykedő egyéb vállalkozásoknak, és kezeljék az idegenforgalmi ágazatot prioritásként.
<SPEAKER ID="047" NAME="Henri Weber" AFFILIATION="S&amp;D">
(FR) Elnök úr, az Európai Uniónak számos eszköze van, hogy világelső legyen a "tiszta autók”, különösen az elektromos autók gyártásában.
<P>
A Bizottságnak biztosítania kell, hogy ez a projekt az egyik fő európai célkitűzés legyen. Ennek érdekében ösztönöznie kell a nagy autógyárakat, hogy működjenek együtt egymással a kutatás, a fejlesztés és az értékesítés terén egyaránt. A Bizottságnak Európa-szerte ösztönöznie kell az elérhető és átjárható töltőállomások széles körű kiépítését, a városokkal kezdve. Közös szabályokat és előírásokat kell kidolgoznia és hatályba léptetnie -lehetőség szerint nemzetközi szinten, de európai szinten mindenféleképpen -, és mindezt késedelem nélkül. Végezetül pedig a Bizottságnak ösztönöznie kell a tagállamokat, hogy gyújtómotoros gépjárműveiket fokozatosan elektromos autókkal váltsák fel.
<SPEAKER ID="048" NAME="Tanja Fajon" AFFILIATION="S&amp;D">
(SL) Ma van a homofóbia elleni nemzetközi világnap. Nem tudom megérteni, hogy lehetnek még mindig ilyen sokan azok, akik nem akarják észrevenni a szexuális orientáció vagy identitás miatti erőszakot. Én ezt az erőszakot is határozottan elítélem, csakúgy mint minden etnikai, vallási vagy felekezeti alapon, illetve életkor vagy valamely fogyatékosság miatt elkövetett erőszakos cselekményt.
<P>
Nagyon aggályosnak találom azokat a félrevezető, támadó vagy akár gyűlölködő kijelentéseket, amelyeket még mindig gyakran hallani. Újra és újra sokkolnak azok az erőszakos cselekmények - legyen szó verbális vagy fizikai erőszakról -, amelyeket a homoszexuálisok vagy különböző kisebbségek tagjai ellen követnek el.
<P>
Ma az európaiak többsége egyetért abban, hogy a burkát be kell tiltani. És bár egyetértek azzal, hogy senki nem kényszerítheti a nőket a burka viselésére, aggályosnak tartom, hogy a betiltással talán éppen a szándékozott eredmény ellentétét érnénk el: a burkát továbbra is viselő nőket börtönbe zárnák. Nem engedhetjük, hogy vallási érvek tovább fokozzák a megkülönböztetést és az erőszakot. Végezetül mindannyian emberek vagyunk, ezért alaposan át kellene gondolnunk, hogy tényleg képtelenek vagyunk-e nagyobb toleranciával viseltetni azok iránt, akik különböznek tőlünk, vagy inkább csak nem akarunk.
<SPEAKER ID="049" NAME="Teresa Riera Madurell" AFFILIATION="S&amp;D">
(ES) Elnök úr, hölgyeim és uraim, szeretném felhívni a figyelmüket a "Tudomány és innováció polgárközpontú program” kezdeményezésre, amelyet a Tanács soros, spanyol elnöksége indított el a Tudományos és Innovációs Minisztériumon keresztül.
<P>
A program keretében meghívják az európai polgárokat, hogy látogassanak el a "www.reto2030.eu” honlapra, és a tizennégy vezető európai személyiség által indítványozott kihívások közül válasszák ki, hogy szerintük mely tudományos és innovációs problémákat kellene 2030-ig megoldani. Az eredményeket május 23-ig online és az Európai Tanács brüsszeli épületének előcsarnokában egy kivetítőn lehet megnézni. Május 23-án a Versenyképességi Tanácsot is tájékoztatják az eredményről.
<P>
Kérek minden képviselőt, hogy szavazzon a kihívások közül egyre, és hívja fel saját hazájában a közvélemény figyelmét erre a kezdeményezésre, mivel - ahogy Jean Monnet mondaná - személyes részvételünk lehetővé teszi, hogy az Európai Unió az egyének és a köz érdekeit egyszerre szolgálja.
<SPEAKER ID="050" NAME="Filiz Hakaeva Hyusmenova" AFFILIATION="ALDE">
(BG) Elnök úr, hölgyeim és uraim, a demokráciában olyan intézményekre van szükség, amelyek felügyelik, hogy a polgári jogok függetlenek-e az állami és párthatóságoktól. Az uniós irányelvek szabályozó testületekre vonatkozó előírásai közösek abban, hogy mindegyik esetében megkövetelik a függetlenséget és a megfelelő hatásköröket, a pártatlanságot és az átláthatóságot.
<P>
Sajnálatos módon Bulgáriában demokratikus rendszerünk néhány ilyen bevált eredményén most változtatnak, például a hivatali időt öt évnél hosszabbra növelik, változtatnak az újraválaszthatóság lehetőségén és a személyi állomány cseréjének rotációs rendszerén - olyan intézkedéseken, amelyek a függetlenséget garantálják. Ezeket a változásokat mindenféle elemzés vagy távlati terv nélkül hajtják végre, ezáltal távolodva a bevált európai gyakorlattól.
<P>
A költségcsökkentés az egyetlen érv, amelyet a megkülönböztetés ellen küzdő, a médiát szabályozó és a verseny védelmét szolgáló intézmények tönkretételére felhoznak. Már most is jellemzőek a pénz- és hitelintézetek elleni célzott fellépések.
<P>
Szeretném az Európai Parlament és az Európai Bizottság figyelmét felhívni erre, és remélem, hogy ez segíteni fog az ilyen szándékok megakadályozásában.
<SPEAKER ID="051" NAME="Luigi de Magistris" AFFILIATION="ALDE">
(IT) Elnök úr, hölgyeim és uraim, ismételten szeretném hangsúlyozni a korrupcióról szóló írásbeli nyilatkozat fontosságát. Ezt a nyilatkozatot négy másik európai parlamenti képviselőtársammal együtt én javasoltam, és az Európai Parlament képviselőinek fele plusz egy fő jóvá is hagyta azzal a céllal, hogy a Tanács és a Bizottság kötelezze el magát olyan jogszabályok mellett, amelyek valóban hatékonyak a korrupció elleni küzdelemben.
<P>
A Költségvetési Ellenőrző Bizottság nevében épp most tettem látogatást Görögországban. A görög strukturális válság egyik oka nyilvánvalóan a közpénzek eltékozlása, ami Olaszországban is jellemző. Mostanában azt láthatjuk, hogy Olaszországban virágzik a korrupció. A korrupció nagyrészt a közpénzekkel való jogellenes gazdálkodást jelenti, amelyet a politikai csoportok, az üzletemberek és a fehérgalléros bűnözés közötti kapcsolat tesz lehetővé.
<P>
Fontos, hogy az Európai Parlament a lehető leghatározottabban gyakoroljon nyomást a Bizottságra és a tagállamokra - a vonakodó tagállamokat meg kell büntetni. A korrupció ellenőrzéséért és a szervezett bűnözés elleni küzdelemért felelős európai intézményeket pedig meg kell erősíteni.
<SPEAKER ID="052" NAME="Elisabeth Schroedter" AFFILIATION="Verts/ALE">
(DE) Elnök úr, hölgyeim és uraim, ma, a homofóbia elleni nemzetközi világnapon felszólítok mindenkit, hogy emlékezzünk azokra, akik az elmúlt év során szexuális identitásuk miatt gyalázkodás, személyes bántalmazás vagy lelki és fizikai erőszak áldozatává váltak a tagállamokban.
<P>
Az Európai Unióról szóló szerződés tiltja a szexuális orientáción alapuló megkülönböztetést, de a tagállamok nem alkalmazzák ezt a tilalmat következetesen. Olyan tagállamokban, mint pl. Litvánia, a hatóságok megpróbálják betiltani a Diversity Parade elnevezésű rendezvényt, ezzel támogatva a homofóbia terjedését. Az én hazámban, Németországban, kísérlet történt arra, hogy az iskolákban ne küzdjenek a homofóbia ellen. Elnök úr, biztosítani kell, hogy a szexuális orientáción alapuló megkülönböztetés elleni védelmet az emberi jogok részeként tartsák számon.
<SPEAKER ID="053" NAME="Valdemar Tomaševski" AFFILIATION="ECR">
(LT) Február 24-én litván és lengyel képviselőkkel közösen előterjesztettem egy írásbeli nyilatkozatot az Európai Unió mezőgazdasági termelőivel való egyenlő bánásmódról, amely felhívja a figyelmet arra, hogy a különböző tagállamokban a mezőgazdasági termelők különböző mértékű támogatásokat kapnak. Bizonyos tagállamokban a támogatás a minimális támogatás hétszerese, ha az átlagot nézzük, az a minimális támogatás négyszerese, azonban sok új tagállamban a támogatás az uniós átlag alatt van. Ez a helyzet ellentmond a Közösség egyik legfontosabb elvének - a szolidaritás elvének. Felhívom a Tanácsot, a Bizottságot és a Parlamentet a közvetlen kifizetések egységesítésére vagy legalább a különbségek enyhítésére és a tagállamok mezőgazdasági termelőivel szembeni egyenlőtlen bánásmód felszámolására. Felszólítom európai parlamenti képviselőtársaimat, hogy támogassák a 11-es számú, az Európai Unió mezőgazdasági termelőivel való egyenlő bánásmódról szóló írásbeli nyilatkozatot.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Elnök úr, szeretném felhívni a figyelmet a kiropraktika kérdésére. Ez egy független egészségügyi szakma, amely manuális terápia segítségével a mozgásszervi rendszer mechanikai rendellenességeinek diagnózisával, kezelésével és megelőzésével, illetve e rendellenességek idegrendszerre és általános egészségi állapotra gyakorolt hatásaival foglalkozik.
<P>
Habár a kiropraktikát független, harmonizált egyetemi tanfolyamokon tanítják Európa-szerte, még nem fogadják el egyenlő mértékben az Európai Unió egészében. Annak érdekében, hogy a betegek az Európai Unió egészében ugyanazt a gondozást és gyógykezelést kapják, kérem önöket az általam további képviselők segítségével és támogatásával megfogalmazott írásbeli nyilatkozat aláírására a kiropraktika uniós szintű elismerése érdekében.
<SPEAKER ID="055" NAME="John Bufton" AFFILIATION="EFD">
Elnök úr, a brit adófizetők - a Nemzetközi Valutaalap 215 milliárd GBP összegű alamizsnája részeként - 10 milliárd GBP-t fognak kifizetni az általunk teljes mértékben elutasított euró támogatására. Ehhez jön még 8 milliárd GBP, ha Görögország fizetésképtelenné válik, valamint a Lettországnak és Magyarországnak hitelgarancia formájában nyújtandó 5 milliárd GBP. Tehát lehet, hogy végül Nagy-Britannia 23 milliárd GBP-t fog kiadni az euró támogatására.
<P>
És mintha ez őket nem is érintené, el tudom képzelni, hogy a Bizottság majd örömmel dörzsöli össze a kezét a gyengülő fontot és a meggyengült Londont látva. A fedezeti alapokra vonatkozó, jelenlegi, nagy terheket kiszabó jogszabályok is egyértelműen ezt mutatják. A Lisszaboni Szerződés 122. cikkére való hivatkozás a legszabadabb jogszabály-értelmezés, amit valaha láttam, és véleményem szerint egyfajta politikai félrevezetés szándékát mutatja, ami azt bizonyítja, hogy egyetlen szerződés egyetlen cikkének egyetlen bekezdése sem ér még annyit sem, mint a papír, amelyre kinyomtatják.
<P>
Úgy érzem, hogy a kivételes események magyarázatakor nem veszik figyelembe azt a fiskális felelőtlenséget, amely ehhez a káoszhoz vezetett. A legújabb fejlemény pedig az, hogy elveszik Nagy-Britanniától az alapvető fontosságú vétójogot azzal, hogy megengedik a minősített többségi szavazást a jövőbeli támogatások esetén.
<P>
(Az elnök félbeszakítja a felszólalót)
<SPEAKER ID="056" NAME="Andrew Henry William Brons" AFFILIATION="NI">
Elnök úr, egy jogállam működéséhez elengedhetetlen, hogy az intézményeknek meglegyenek a maguk törvényei és szabályai. Az eljárási szabályzat 24 cikkének (2) bekezdése világosan kimondja: "a független képviselőknek küldöttet kell delegálniuk az Elnökök Értekezletének üléseire”. Ugyan nem mondja ki, hogy a küldöttet szavazással kell megválasztani - de mégis milyen más módszerrel kellene egy közös határozatot meghozni? Talán telepatikusan?
<P>
A független képviselők vezető testülete szerint a küldöttet konszenzussal kell megválasztani. Azt azonban meg sem próbálta meghatározni, hogyan kell a konszenzust elérni, és meg sem próbált intézkedni annak érdekében, hogy a küldöttet konszenzussal válasszák meg. Ha kísérletek történnek a küldött választással történő delegálására, akkor ezeket a kísérleteket érvénytelennek nyilvánítják.
<P>
Mi volt minderre a Parlament válasza? Meg akarják változtatni a szabályokat oly módon, hogy az úgynevezett küldötteket inkább a Parlament elnöke válassza meg, ne pedig a delegálók. Nemsokára talán már a plenáris ülésen is a Parlament elnöke fog szavazni helyettünk?
<SPEAKER ID="057" NAME="Elnök">
Szeretném emlékeztetni, hogy az Európai Parlament Alkotmányügyi Bizottsága foglalkozik az ilyen jellegű helyzetek értelmezésével, és minden bizonnyal továbbra is dolgozni fog az ügyön.
<SPEAKER ID="058" NAME="Slavi Binev" AFFILIATION="NI">
(BG) Elnök úr, hölgyeim és uraim, az Európa légterébe kerülő vulkáni hamu akadályozta az európai intézmények normális működését. Különösen az Európai Parlamentét, mivel a strasbourgi plenáris ülésre az európai parlamenti képviselőknek csaknem a fele nem tudott eljutni.
<P>
Strasbourgot elég nehéz megközelíteni, kivételes körülmények között pedig szinte lehetetlen. Ezen a ponton szeretném feltenni a következő kérdést: ez vajon nem egy újabb arra utaló jel, hogy az Európai Parlamentnek döntést kellene hoznia arról, hogy csak egy fő székhelye legyen, mégpedig Brüsszelben? Feltételezem, önök is egyetértenek azzal, hogy ha a Parlamentnek csak egy székhelye lenne, azzal az adófizetők több millió euróját takaríthatnánk meg - és ez a jelenlegi pénzügyi válságban különösen fontos lenne. Ráadásul a havi költözés - ahogy gyakran mondjuk: a vándorcirkusz - is a múlté lenne.
<SPEAKER ID="059" NAME="Eduard Kukan" AFFILIATION="PPE">
(SK) Az etnikai kisebbségek védelme jogosan a nemzetközi folyamatok és az államközi kapcsolatok fontos eleme. Ezt a témát itt, az Európai Parlamentben is megvitatjuk, és hangsúlyozzuk az európai értékeket és a kormányoknak azt a kötelességét, hogy ragaszkodjanak ezekhez az értékekhez.
<P>
Ebben az összefüggésben szeretnék arról beszélni, hogy ez politikailag nagyon érzékeny téma, és jelentős teret ad a hatalommal való visszaélésnek, különösen most, amikor a kormányok egyoldalúan, az érintettekkel való konzultáció nélkül járnak el ezekben az ügyekben.
<P>
Nem kívánatosnak és elfogadhatatlannak tartom, hogy - érzéketlen módon - ezeket az ügyeket egy másik ország belpolitikai helyzetének befolyásolására használják fel, gyakran éppen a választások előtt, hiszen ez nyilvánvaló arrogancia. Ha valaki esetleg nem értette volna, a szlovák-magyar kapcsolatok jelenlegi problémáiról beszélek.
<SPEAKER ID="060" NAME="Monica Luisa Macovei" AFFILIATION="PPE">
Elnök úr, a korrupció a válság egyik fontos oka. Erős vállalatok és befolyásos személyek a saját hasznukra visszaéltek a politikával, az intézményekkel és a pénzekkel. A fejlődés nem szünteti meg a korrupciót, inkább kifinomultabbá teszi. Eddig a tagállamok saját erőfeszítései nem bizonyultak hatékonynak. Ezt nem szabad tagadnunk; ezt el kell ismernünk. Elérkezett a pillanat, amikor a Bizottságnak és a Tanácsnak sürgősen ki kell dogoznia egy hathatós korrupció ellenes mechanizmust az Unióra és a tagállamokra nézve. Ha ezzel késlekednek, az sérti az európai polgárok érdekeit.
<SPEAKER ID="061" NAME="Zoran Thaler" AFFILIATION="S&amp;D">
(SL) Szlovénia és Horvátország szomszédos országok. Két nemzet, amely századokon át élt együtt komolyabb problémák nélkül. Ez ma is így van, és a szlovének többsége támogatja, hogy Horvátország a lehető leghamarabb felvételt nyerjen az Európai Unióba. 2009-ben, 18 évnyi tárgyalás után a két kormánynak végre sikerült megoldani a határvitát, különös tekintettel az északi adriai-tengeri határra, amely Szlovénia számára jogos aggodalomra adott okot.
<P>
A svéd elnökség jelenlétében Stockholmban aláírták a probléma méltányos megoldását szolgáló nemzetközi választott-bírósági megállapodást. A megállapodás ratifikálási folyamata már a záró szakaszban van. Szlovéniában még szavaznunk kell róla a június 6-i népszavazáson.
<P>
Felszólítom az európai politikai erőket, különösképpen az Európai Néppártot, hogy tájékozódjanak a hazámban ebben a hónapban zajló kampányról, és járuljanak hozzá a pozitív végeredményhez, amely meg fogja erősíteni a jószomszédi kapcsolatot, és lehetővé fogja tenni az instabil Balkán számára az európai perspektívát.
<SPEAKER ID="062" NAME="Ramon Tremosa i Balcells" AFFILIATION="ALDE">
Elnök úr, 10 napja az euróövezet nagyon közel állt az összeomláshoz, de az európai mentőcsomag esélyt adott a közös jövőnknek. Úgy gondolom, hogy a válságnak az euróövezethez tartozó bizonyos tagállamokban több köze van bizonyos mélyen gyökerező problémákhoz, mint a tőzsdei spekulációhoz. E problémák közé tartoznak a fiskális fegyelmezetlenség, a nem megfelelő munkaerőpiac és a magánszektorban felhalmozódott óriási adósságok.
<P>
Az euróövezet megmentéséhez meg kell reformálunk a kormányzást. Az Európai Bizottság múlt heti kormányzási javaslata tartalmazott néhány jó ötletet. Például azt, hogy sokkal nagyobb hangsúlyt kell helyezni a fiskális politikára és a fiskális politika tagállamok közötti világos összehangolására. E javaslatoknak figyelembe kell venniük a strukturális reformok közös programját is. Zapatero úr múlt héten Spanyolországban a takarékossági program mellett döntött, így elkerülheti a választások szempontjából kockázatosabb munkaerő-piaci reformot.
<P>
Végezetül ne aggódjanak az euró értéke miatt: a közös pénz gyengülése jót tesz az euróövezet gazdaságának.
<SPEAKER ID="063" NAME="Marie-Christine Vergiat" AFFILIATION="GUE/NGL">
(FR) Elnök úr, a Parlamentben döbbenten hallottuk, hogy munkacsoport jön létre, amelynek feladata a Tunézia számára biztosítandó "magasabb státusz” megvitatása.
<P>
Hogy miért döbbentünk meg? Azért, mert nem telik el nap anélkül, hogy ne hallanánk híreket ebből az országból arról, hogyan fenyegetik és félemlítik meg mindazokat a férfiakat és nőket, akik még mindig kritizálni merik a rezsim módszereit.
<P>
Anélkül, hogy kitérnék a mostani helyhatósági választások eredményeire - a szavazatok 90%-át a kormányhoz közeli jelöltekre adták le -, felidéznék néhány példát. Május 6-án a rendőrség letartóztatta és bántalmazta Zouhair Makhlouf újságírót, miközben a párizsi ügyvédi kamara egykori elnökével vacsorára tartott. Fahem Boukadous újságírót május 18-án kétségkívül négy év börtönre fogják ítélni. És mi volt a bűne? Hogy beszámolt a Gafsa térségében kitört lázongásról és annak leveréséről. Abderraouf Ayadi, Ayachi Hammami, Mohamed Abbou és Radhia Nasraoui jogászok folyamatos megfélemlítésnek vannak kitéve.
<P>
Az internetet egyre inkább cenzúrázzák. Elnök úr, mondok egy példát, ha megengedi: az én blogomat is cenzúrázzák ...
<P>
(Az elnök félbeszakítja a felszólalót)
<SPEAKER ID="064" NAME="Martin Ehrenhauser" AFFILIATION="NI">
(DE) Elnök úr, mostanában gyakorlatilag a gazdasági és pénzügyi válságról folytatott minden politikai vita arról szól, hogy hány milliárd euróra van szükség a következő fekete lyuk betöméséhez. A vitázók általában még mindig az Ackermann and Co. szoknyája alá bújnak.
<P>
Pedig amire igazán szükség lenne, az a jelenlegi monetáris rendszerről folytatandó alapvető vita. Végre meg kellene vitatni olyan kérdéseket, mint pl. hogy hogyan lehetne a rendszert megtisztítani a növekedési kényszertől. Mit tehetnénk a bankok hitelezési kényszerének megfékezésére? Talán el kellene törölni a kamatokat? Hogyan érhetjük el az érték és a monetáris érték közötti megkülönböztetést? A pénzt arra kell használnunk, hogy értéket - nem pedig monetáris értéket - teremtsünk a társadalom számára! Mielőtt a valóság megelőz minket, szükség van egy ilyen vitára a monetáris rendszer belső reformjának megkísérlése érdekében. Ez azonban csak akkor lehetséges, ha erős és főleg független politikáink vannak.
<SPEAKER ID="065" NAME="Gerard Batten" AFFILIATION="EFD">
Elnök úr, biztos vagyok benne, hogy mindenki tudja, hogy az Egyesült Királyságnak új kormánya van, amelyet liberális-demokrata/konzervatív koalíciónak nevezhetünk. A Konzevatív Párt és a Liberális Demokrata Párt közötti megállapodás kimondja a következőt: "megállapodunk, hogy a következő parlamenti ciklus során nem fog további szuverenitás- vagy hatáskör-átruházás történni” - mármint átruházás az Európai Unióra. Persze aki csak egy kicsit is ért a kérdéshez, az tudja, hogy nem lesz további, népszavazást kívánó szuverenitás-átruházás, mivel az a Lisszaboni Szerződéssel már amúgy is megtörtént. Ezért nem kell majd megkérdezni Nagy-Britannia vagy az Európai Unió más tagállamainak lakosait, mivel mindenképpen meg fog történni a szuverenitás átruházása.
<P>
Persze, ha Cameron úr tényleg komolyan gondolja, amit mond, akkor most remek lehetősége adódik arra, hogy tartsa magát ehhez az ígéretéhez, mivel - ahogy azt pár hete Trevor Coleman képviselőtársam mondta itt, ebben az ülésteremben - az új európai parlamenti képviselőkkel való gyarapodás azt is jelentik, hogy a Lisszaboni Szerződést minden tagállamnak újra ratifikálnia kell. Tehát Nagy-Britannia esetében Cameron úrnak most remek lehetősége nyílik arra, hogy ne ratifikálja újra a Szerződést, vagy pedig népszavazásra vigye a brit polgárok elé. Reméljük, hogy betartja a szavát, és így fog tenni.
<SPEAKER ID="066" NAME="Ivo Vajgl" AFFILIATION="ALDE">
(SL) Múlt szombaton részt vettem egy ünnepségen Bécsben a Belvedere palotában. Az ünnepséget a szuverén Ausztriát létrehozó államszerződés aláírásának 55. évfordulója alkalmából tartották. Ez kétségkívül fontos dátum Ausztria történelmében, hiszen megalapozta Ausztria államiságát és szuverenitását.
<P>
Ez alkalomból a szlovén külügyminisztérium nagykövete révén informálta az osztrák kormányt, illetve inkább felhívta a figyelmét arra a tényre, hogy az Ausztriát létrehozó államszerződésnek az Ausztriában élő szlovén kisebbség jogaira vonatkozó rendelkezéseit még mindig nem hajtották végre. A kétnyelvű útjelzések úgyszólván még mindig tabutémának számítanak Karintiában, és a bécsi kormány ismét engedményeket tett a szélsőséges nézeteket valló karintiai nacionalistáknak.
<P>
Gratulálok Ausztriának ehhez az évfordulóhoz, ugyanakkor felszólítom arra, hogy folytasson békésebb kisebbségpolitikát.
<SPEAKER ID="067" NAME="Sylvie Guillaume" AFFILIATION="S&amp;D">
(FR) Elnök úr, ma a homofóbia elleni nemzetközi világnap jó alkalmat jelent számunkra, hogy ismét kifejezzük az emberi jogok tiszteletben tartása iránti elkötelezettségünket. Tesszük ezt egy olyan időszakban, amikor még mindig számos országban léteznek olyan rendelkezések vagy gyakorlatok, amelyek szexuális orientáció alapján vagy nemi alapon tesznek megkülönböztetést.
<P>
Még határozottabban el kell ítélnünk az egyre gyakrabban előforduló fizikai támadásokat és homofób kijelentéseket. Véget kell vetni a hallgatásnak. A megoldás részét képezi a toleranciára való nevelés, mivel az attitűdökön még mindig van mit változtatni - az európai országokban is. Nem szabad átsiklanunk a toleranciára való nevelés felett, épp ellenkezőleg.
<P>
Végezetül pedig az európai diplomáciának fel kell lépnie annak érdekében, hogy a homoszexualitást bűncselekményként elítélő törvényeket töröljék el azokban az országokban, ahol még mindig érvényben vannak. Szeretném megragadni a lehetőséget, hogy Ashton bárónőhöz folyamodjak ebben az ügyben.
<SPEAKER ID="068" NAME="Andrey Kovatchev" AFFILIATION="PPE">
(BG) Elnök úr, szeretnék reagálni a Szocialisták és Demokraták Progresszív Szövetsége Európai Parlamenti Képviselőcsoportja és a Liberálisok és Demokraták Szövetsége Európáért Képviselőcsoport bizonyos képviselői által tett megjegyzésekre, amelyekben alaptalanul támadták a bolgár kormányt.
<P>
Bulgária a posztkommunista átmenet kezdete óta először fejezett ki határozott politikai akaratot - nemcsak szavakkal, hanem tettekkel is - a korrupció és a szervezett bűnözés leküzdésére. Mind Bulgária nemzetközi partnerei, mind az ország civil társadalma üdvözli az e területen elért, érezhető eredményeket. A miniszterelnök és a belügyminiszter támogatottsága 56%, illetve 60%.
<P>
Joggal kérdezhetik, miért maradt le ennyire Bulgária, miért áll ennyire hátul az Európai Unió országai között, ami az életszínvonalat illeti. A válasz még mindig a késő 80-as évek kommunista elitjének önző ambícióiban keresendő. A 20 éves átmenet alatt sikerült a régi rendszer elnyomó állambiztonsági rendszerét és annak államgazdasági csápjait kihasználva politikai hatalmuk mellé a gazdasági hatalmat is megszerezni, és a hatalmat továbbadni fiaiknak és unokáiknak. Embereiket sikerült továbbra is ott tartani a legfontosabb minisztériumokban, a bankokban és az iparban.
<P>
A jelenlegi kormány minden, egy európai alkotmányos államban megengedett jogi eszközzel küzd a politika és gazdaság szabályozatlan összefonódásai ellen.
<P>
Szeretnék az S&D képviselőcsoport képviselőihez fordulni, és megkérném őket, hogy tanuljanak német képviselőtársaiknak az NDK kommunista pártja utódpártjával kapcsolatos tapasztalataiból. A Bolgár Szocialista Párt a Bolgár Kommunista Párt közvetlen jogutódja, akárcsak Németországban a Baloldali Párt. A kormányalakítás nehézségei Észak-Rajna-Vesztfália tartományban azt mutatják, hogy ez a probléma még mindig nagyon aktuális Európában. <>
<SPEAKER ID="069" NAME="Cătălin Sorin Ivan" AFFILIATION="S&amp;D">
(RO) Múlt héten munkalátogatást tettem Dél-Spanyolországban, Huelva régióban, az idénymunkások közösségeinél. Láttam ott néhány nagyszerű dolgot, amelyhez gratulálok a spanyol hatóságoknak. Azonban számos probléma is van a legális és illegális bevándorlással kapcsolatban - például a munkaszerződések, amelyeket a jövőben a külföldön munkát vállalók anyanyelvén kell megírni -, nem is említve a munka- és lakhatási körülményekkel kapcsolatos számos problémát. Véleményem szerint az idénymunkásokról szóló uniós irányelvnek mihamarabb a Parlament elé kell kerülnie, hogy minél inkább segítőkész és minél hatékonyabb módon tudjuk kezelni ezeket a problémákat.
<SPEAKER ID="070" NAME="Metin Kazak" AFFILIATION="ALDE">
(BG) Elnök úr, május 14-én este Dél-Bulgáriában, Kardzsali városában a polgárok 54 000 aláírást adtak át nekem, amelyeket azért gyűjtöttek, mert normális munkafeltételeket és erős önkormányzatot akarnak. Az aláírásokat mindössze 10 nap alatt sikerült összegyűjteni Kardzsali megye hét, önkormányzattal rendelkező településén. Az emberek a kormányzás minden szintjén támogatják a korrupció elleni küzdelmet. Az emberek ugyanakkor ellenzik azokat az erőszakos módszereket és intézkedéseket, amelyeket a végrehajtó hatalom alkalmaz, hogy felmentse a bíróságokat és az ügyészséget kötelezettségeik alól, valamint hogy elnyomja az önkormányzatot, és megnyirbálja annak hatalmát.
<P>
Például Kardzsali polgármestere ellen az elmúlt évben 138 alkalommal folytattak vizsgálatot, ebből 13 alkalommal ugyanazon projekt ügyében. A DPS-es (Mozgalom a Jogokért és Szabadságokért) polgármesterek vezette 30 önkormányzatnál egy évnél rövidebb idő alatt több mint 700 vizsgálatot folytattak le, míg a GERB-es (Polgárok Bulgária Európai Fejlődéséért) polgármesterek vezette önkormányzatokat egyáltalán nem vizsgálták. Ezenkívül Kardzsali megye kormányzója még azt sem tette lehetővé, hogy bemenjünk az közigazgatási épületbe átadni a petíciót, így a szabadban kellett gyülekeznünk. Vállaltam, hogy tájékoztatom az európai intézményeket a civil tiltakozásról.
<SPEAKER ID="071" NAME="Elnök">
Kazak úr, a tolmácsok jelezték, hogy túl gyorsan beszélt. Nem tudták pontosan lefordítani a felszólalását.
<P>
Ezzel a napirendi pontot lezárom.
