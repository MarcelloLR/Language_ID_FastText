<CHAPTER ID="009">
Az egyeztetőbizottságba delegált európai parlamenti küldöttség elnökének nyilatkozata - Új élelmiszerek (vita) 
<SPEAKER ID="480" NAME="Elnök">
A következő napirendi pont a vita az egyeztetőbizottságba delegált európai parlamenti küldöttség elnökének nyilatkozatáról az új élelmiszerek vonatkozásában.
<P>
Egyeztetési eljárás az 1331/2008/EK rendelet módosításáról, valamint az új élelmiszerekről szóló 258/97/EK rendelet és 1852/2001/EK bizottsági rendelet hatályon kívül helyezéséről.
<SPEAKER ID="481" NAME="Gianni Pittella" LANGUAGE="IT">
Elnök asszony, biztos úr, hölgyeim és uraim, mindannyian csalódottan fogadjuk, hogy nem született megegyezés az új élelmiszerekről szóló rendeletről, és hogy ennek következtében nem nyújthatunk megfelelő információt a fogyasztóknak azokról az élelmiszerekről, amelyeket elfogyasztanak, és nem tudjuk garantálni azt sem, hogy a klónozott állatokból származó élelmiszerekre vonatkozó európai szabályok egyértelműek és szigorúak lesznek.
<P>
Nem szántam ellentmondásosnak, amit mondtam: nem a Parlament hibája. Ha nem tudtuk szabályozni a klónozást - és ez volt a tárgyalások során az egyik legkényesebb pont -, annak az volt az oka, hogy a kormányok nem mutattak eléggé erős szándékot. Azonban - és ezt a kormányok és a Bizottság felé jelzem - az élelmiszerbiztonság és az asztalunkra kerülő termékekkel kapcsolatos tájékoztatás az Európai Unió alapelvei közé tartozik. Mindenki erről beszél, csakhogy ha kimondjuk, akkor aszerint kell cselekednünk, máskülönben az elvből frázis lesz, amelyet a fogyasztók nem hisznek el.
<P>
E kérdések tárgyalása során a Parlament nem volt hajlandó arra, hogy figyelmen kívül hagyjon bizonyos tényeket, és megelégedjen az általános garanciákkal, amelyekkel a Tanács e tárgyalásokon szolgált. Egy ilyen kényes és komoly élelmiszerbiztonsági kérdéssel kapcsolatban nem elfogadhatók a látszatmegoldások - amelyek olyanok, mintha púderrel fednénk el a tökéletlenségeket -, amelyeket azért alkalmazunk, hogy tetsszünk a fogyasztóknak. A Parlament megbízható megoldást sürgetett: a klónozott állatokból vagy utódaikból származó összes élelmiszer megjelölését. Ez valóban a helyes irányba tett lépés lett volna.
<P>
Szeretnék egy további, általánosabb jellegű megjegyzést tenni: a kormányok továbbra is úgy vélik, hogy az ő előjoguk minden döntés meghozatala. Még mindig nem világos számukra, hogy van egy intézmény - az Európai Parlament -, amely együttdöntési eljárásban vesz részt. Közvetlenül a polgárok választanak meg minket, ezért elszántak vagyunk abban, hogy megerősítsük jogainkat. Felkérem a kormányokat, hogy alaposan olvassák el a Lisszaboni Szerződést, mert biztos vagyok abban, hogy nem fordítottak figyelmet minden részére.
<P>
Szeretnék most a Bizottsághoz és Dalli biztos úrhoz szólni. A biztos úr elismerésre méltó magatartást tanúsított a tárgyalások során, bár lehetséges, hogy a Bizottság nem tette egyértelművé, hogy pontosan milyen szerepet játszik az álláspontok egyeztetésében. Biztos úr, arra kérem, hogy az ágazat eredményes szabályozása érdekében a klónozással kapcsolatban a lehető leghamarabb nyújtson be javaslatot. Ezt követelik az európai polgárok, és ezt követeli a Parlament is.
<P>
Szeretném ugyanakkor elismerni, hogy a magyar elnökség - amely ezt a komoly problémát az eljárás utolsó szakaszában örökölte meg - minden lehetséges erőfeszítést megtett annak érdekében, hogy behozza az elvesztegetett időt. Ezért köszönetet mondok a magyar elnökség képviselőinek. Tisztában vagyok azzal, hogy őket semmiféle vád nem érheti; a helyzet oka az, hogy a nemzeti kormányok eltérő véleménye miatt a Tanácson belül patthelyzet alakult ki.
<P>
Végül szeretném megköszönni az előadónak a kiváló munkát, és azt, hogy szenvedélyes, lelkes és hozzáértő módon lépett fel. Olyan szenvedéllyel dolgozott a dokumentáción, amely valóban a becsületére válik, és úgy vélem, hogy mindannyian köszönettel tartozunk neki, ahogy a parlamenti küldöttség minden tagjának, képviselőtársainknak, a Környezetvédelmi, Közegészségügyi és Élelmiszerbiztonsági Bizottság elnökének és mindenki másnak.
<P>
Éjjel-nappal mindannyian azért dolgoztunk, hogy elérjünk egy célt. Nem voltunk sikeresek, de a kérdéseket feltettük, és biztos vagyok abban, hogy - amennyiben Dalli biztos úr tartja magát az ígéretéhez - képesek leszünk megtalálni a módját annak, hogy a klónozás és az új élelmiszerek vonatkozásában megfelelő szabályozást hozzunk létre a magunk számára.
<SPEAKER ID="482" NAME="Elnök">
Köszönöm Pittella úr, és nem utolsósorban köszönöm a lelkesedést is, amellyel kijelentését megtette.
<P>
Most átadom a szót Győri asszonynak, aki a Tanács nevében beszél. Úgy tudom, hogy betegsége miatt elment a hangja, ezért nevében egy képviselő fog felszólalni.
<P>
Átadom önnek a szót, hogy a Tanács képviseletében felszólaljon.
<SPEAKER ID="483" NAME="Enikő Győri" LANGUAGE="HU">
Elnök asszony, biztos úr, tisztelt képviselők! A mai vita jó alkalom arra, hogy ismertessem az elnökség meglátásait az új élelmiszerekről szóló rendeletjavaslatra vonatkozó nemrégiben lezajlott egyeztetéssel kapcsolatban. Kiváló alkalom ez arra is, hogy az elnökség meghallgassa a Parlament véleményét ebben a fontos kérdésben.
<P>
Európai intézményeink súlyos kollektív kudarcot szenvedtek. Nincs más hátra, mint hogy konstruktív módon szakmai szempontok alapján levonjuk a tanulságokat. Ebben a szellemben fordulok ma önökhöz. Nem csak beszélni jöttem, hanem azért is, hogy meghallgassam önöket.
<P>
Elöljáróban hangsúlyozni szeretném, az elnökség őszintén sajnálja, hogy az önök intézménye és a miénk, a Tanács nem tudott megállapodásra jutni. Annál is inkább, mert mind az elnökség, mind pedig a Tanács nagy jelentőséget tulajdonított ennek a javaslatnak. Páratlan lehetőség nyílt arra, hogy naprakésszé tegyük az európai uniós szabályozást egy olyan területen, amely - élelmiszerekről lévén szó -, mindannyiunkat közvetlenül érint. Valódi esély kínálkozott az Európai Unió számára arra, hogy megmutassa, miként is járul hozzá kézzelfoghatóan az európai polgárok életének jobbá tételéhez. A javasolt rendelet különösen jó eszköz lett volna arra, hogy választ adjon a klónozott állatokból származó élelmiszerekkel kapcsolatos vitás kérdésekre azáltal, hogy szigorította volna az 1997. évi rendeletben foglalt előírásokat. Az 1997. évi rendelet előírja, hogy az ilyen élelmiszereket csak engedélyezési eljárást követően szabad forgalomba hozni. Ezzel szemben a nemrégiben folytatott egyeztetés eredményeképpen világos - jóllehet átmeneti - megállapodás született. Minden fél egyetértett abban, hogy a klónozott állatokból származó élelmiszerek forgalomba hozatalát egy az egyben meg kell tiltani. Ez a tilalom ráadásul közvetlenül a rendelet hatálybalépését követően életbe lépett volna. Ha az egyeztetés sikeres lett volna, ma már közösen üdvözölhetnénk a klónozott állatokból származó élelmiszerek forgalomba hozatalának küszöbön álló tilalmát. Ez a tiltás akár már e hónap végétől hatályba léphetett volna. Sajnos nem így történt. A megfeneklett tárgyalások fényében hajlamosak lehetünk arra, hogy egymást hibáztassuk. Ugyanakkor mindannyiunk közös érdeke és feladata, hogy ne engedjünk ennek a késztetésnek, hanem együtt keressük a megoldást. Az egyeztetés ugyan véget ért, de az európai fogyasztók igényei és elvárásai mit sem változtak, ezért örömmel nyugtázom a megújult esélyt arra, hogy előrelépjünk. Rajtunk áll, hogy mihamarabb és minél hathatósabban újraindítsuk ezt a folyamatot. Tegyünk meg mindent, különösen azért, hogy ne vesszen kárba mindaz, amiről az eddigi tárgyalások során már megegyeztünk.
<P>
A harmadik olvasatban eljutottunk odáig, hogy elvben egyetértettünk a klónozott állatokból származó élelmiszerek azonnali betiltásában. Nem szabad veszni hagynunk ezt az elvi egyetértést. Ugyanígy meg kell védenünk a mesterséges nanoanyagokkal és a harmadik országokból származó hagyományos élelmiszerekkel kapcsolatban, valamint a hasonló, fontos kérdésekben tett jelentős előrelépést is. Gondolom valamennyiünk számára fontos, hogy mit eszünk, és még fontosabb hogy milyen táplálékon növekednek fel gyermekeink és unokáink. Szeretném megragadni ezt az alkalmat arra, hogy megköszönjem a biztos úrnak és szervezeti egységeinek az utóbbi néhány hónapban végzett kemény munkát. Szintén üdvözlöm azt, hogy a Bizottság - mint arról nem hivatalosan értesített bennünket - feszített ütemben új javaslat kidolgozásán munkálkodik, törekedve arra, hogy a közelmúltban folytatott egyeztetések során elért ideiglenes megállapodás lehető legtöbb elemét átmentse az új jogszabálytervezetbe. Az elnökség támogatásáról biztosítja mind a Bizottságot, mind a Parlamentet, és reméli, hogy mihamarabb lehetőség nyílik ennek az új javaslatnak az elfogadására.
<P>
Tisztelt elnök asszony, tisztelt képviselők! Tudjuk, hogy a Bizottság mozgástere korlátozott. Végeredményben a Tanács és a Parlament, mint a két társjogalkotó feladata együttes erőfeszítéssel olyan megoldást találni, amely megfelel az európai polgárok igényeinek és elvárásainak. Mindezek fényében valóban nagy érdeklődéssel várom az önök meglátásait.
