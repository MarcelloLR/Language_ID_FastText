<CHAPTER ID="013">
Egyperces felszólalások jelentős politikai kérdésekben
<SPEAKER ID="021" NAME="Elnök">
A következő napirendi pont a jelentős politikai kérdésekkel kapcsolatos egyperces felszólalások.
<SPEAKER ID="022" NAME="Carmen Fraga Estévez" AFFILIATION="PPE-DE">
(ES) Tisztelt elnök úr! Mint ahogyan arról a médiából is értesülhettek, egy spanyol fagyasztó hajót, a bermeói Playa de Bakiot - fedélzetén 26 fős legénységgel, amelyből 13 személy spanyol állampolgár, 13 személy pedig afrikai származású - tegnap elfoglaltak, miközben a szomáliai partoktól 250 mérföldre, nemzetközi vizeken tonhalhalászatot folytatott.
<P>
A halászati ágazatban már egy ideje komoly aggodalommal veszik tudomásul a biztonság hiányát az Indiai-óceánnak ezen a részén, ahol a kalózkodás mindennapossá vált, és ahol nemrég, április 11-én egy francia jachtot foglaltak el.
<P>
Tisztelt elnök úr! Tekintettel erre a helyzetre, arra szeretném kérni a Parlamentet és minden közösségi intézményt, hogy tegyenek meg minden szükséges intézkedést a legénység azonnali szabadon bocsátásának és a hajó visszaszolgáltatásának felgyorsítására, valamint az említett területen - immár a világ legveszélyesebbnek tartott vizein - halászó közösségi halászhajók védelmére.
<SPEAKER ID="023" NAME="Ioan Mircea Paşcu" AFFILIATION="PSE">
Tisztelt elnök úr! Néhány hete, a Biztonsági és Védelmi Albizottság elnökével, von Wogau úrral ellátogattunk Ukrajnába az odesszai EUBAM misszióhoz. A misszió feladata, hogy szakértelem és támogatás biztosítása révén segítse Ukrajnát és Moldovát közös határaik jobb igazgatásában.
<P>
Ott-tartózkodásunk alatt láthattunk, hogy a misszió - személyzetének szakmaisága és az általuk végzett magas színvonalú munka révén - szakhatóságként jó hírnévre tett szert, ami nem csupán azért hasznos, mert szaktudást ad át az ottani hatóságoknak, hanem mert közvetít is közöttük a lényeges közös érdekű kérdésekben. Ezen túlmenően azáltal, hogy EUBAM misszió kitűzte a szövetségünket megtestesítő uniós lobogót azon a hatalmas és fontos területen, intézményeink igen hatékony nagyköveteként jelenik meg, ezáltal hozzájárulva biztonsági stratégiánk és szomszédsági politikánk ottani konkrét végrehajtásához. Bizonyossággal mondhatom, hogy a misszió olyan példával szolgál, amelyet érdemes követni más, számunkra érdekeltséggel bíró területeken.
<SPEAKER ID="024" NAME="Graham Watson" AFFILIATION="ALDE">
Tisztelt elnök úr! A legutóbbi brüsszeli parlamenti ülésen a tibeti eseményekről mondott beszéde nagy sikert aratott, és úgy vélem, valamennyi jelen levő képviselő támogatását élvezte. Egyértelműen az Európai Unióban képviselt általános véleménynek adott hangot a tibeti elnyomás legújabb fejleményeiről.
<P>
A Bizottság, illetve a Tanács keretében számos tagállam is mélységes aggodalmát fejezte ki. Ezért is meglepő - és képviselőcsoportom számára kiábrándító -, hogy a Tanács soros elnöksége úgy határozott, hogy nem hívja meg a dalai lámát Brüsszelbe egy, a miniszterekkel folytatott találkozóra. Ezért szerintem még inkább fontos, hogy a Parlament lépéseket tegyen az Ön javaslatának megvalósítására, miszerint a dalai lámának el kell jönnie, és nem tudom, hogy megkérhetem-e Önt arra, hogy lépjen kapcsolatba a dalai láma hivatalával, annak tisztázása érdekében, hogy a decemberre tervezett látogatást nem tudják-e egy korábbi időpontra áttenni, mivel e Parlamentben és Európában egyértelműen óriási az érdeklődés az iránt, hogy még december előtt megvitassuk a tibeti eseményeket.
<P>
(Taps)
<SPEAKER ID="025" NAME="Bogusław Rogalski" AFFILIATION="UEN">
(PL) Tisztelt elnök úr! Ugyanebben a kérdésben kívánok felszólalni. Az olimpiai lángot kioltotta a tibetiek vére, Tibetben nap mint nap vér folyik. Minél közelebb kerülünk az olimpiai megnyitóhoz, Kína annál komolyabb szankciókat alkalmaz saját polgárai és a tibeti lakosok ellen.
<P>
A legutóbbi brüsszeli ülésen állásfoglalást fogadtunk el, amelyben bíráljuk a kínai hatóságok által elkövetett emberi jogi jogsértéseket. Felszólítottuk továbbá Kínát, hogy folytassa a tárgyalásokat a dalai lámával. Sajnos a szlovén elnökség nem vett tudomást e felhívásokról. Úgy vélem, hogy a Parlamentnek határozottan kell reagálnia arra a tényre, hogy a szlovén külügyminiszter, Dimitrij Rupel nem hívta meg a dalai lámát az Európai Unióval folytatott egyik hivatalos találkozóra sem.
<P>
A Parlament Európa lelkiismerete, és ez nem hallgattatható el az Európai Unióban tisztséget betöltő egyetlen miniszter kijelentéseivel sem.
<SPEAKER ID="026" NAME="Mikel Irujo Amezaga" AFFILIATION="Verts/ALE">
(ES) Tisztelt elnök úr! A kalózkodás a tengeri biztonságot érintő egyik legelterjedtebb fenyegetés a világon.
<P>
A Nemzetközi Tengerészeti Hivatal által összeállított statisztikák szerint az elmúlt tíz évben megháromszorozódott a kalóztámadások száma: míg 1995-ben 90 ilyen incidens történt, 2007-re ez a szám 263-ra nőtt.
<P>
Jelenleg a Playa de Bakio halászhajó 26 tagú legénységét tartják fogságban Szomália partjainál, és - amint azt képviselőtársam korábban már említette - amellett, hogy szolidaritásunkról biztosítjuk a legénység családtagjait, arra is kell kérnünk az Európai Uniót, hogy intézkedjen az ügyben és tegyen meg minden erőfeszítést e halászok kiszabadítása érdekében.
<P>
Többet kell tennünk annál, hogy megállapodásokat írunk alá különböző afrikai államokkal. A halászhajóink biztonságáról is gondoskodnunk kell.
<P>
A probléma európai dimenzióval bír, és akképpen is kell kezelni.
<SPEAKER ID="027" NAME="Mary Lou McDonald" AFFILIATION="GUE/NGL">
Tisztelt elnök úr! Amint azt Ön számára is ismert, június 12-én népszavazást tartanak Írországban a Lisszaboni Szerződésről.
<P>
Egy olyan ügyet szeretnék megosztani Önökkel, amely mélységesen aggasztja Írországot. A médiából értesülhettünk arról, hogy a Bizottság és a Parlament bizottságai tevékenyen összejátszanak annak érdekében, hogy információkat tussoljanak el. Engedjék meg, hogy idézzem a Bizottság alelnökének, Margot Wallström asszonynak a szavait, miszerint a Bizottság hajlandó tompítani vagy késleltetni az olyan üzeneteket, amelyek negatívan befolyásolhatják a Lisszaboni Szerződés kérdésében tartott népszavazást; a sajtóban beszámolók jelentek meg egy levélről, amelyet a parlamenti bizottságoknak küldtek, és amelyben arra sürgetik azokat, hogy a Lisszaboni Szerződés ratifikálásáig ne foglalkozzanak az ebből a szerződésből adódó, érzékeny politikai kérdésekkel.
<P>
Azt akarom mondani Önöknek, hogy az ilyen taktikák elfogadhatatlanok. Az ír emberek számára minden lehetséges információt biztosítani kell ahhoz, hogy felelősségteljes döntést hozhassanak. Mindenre kiterjedő és kendőzetlen tájékoztatást érdemelnek, legyen szó a társasági adóról vagy a szerződés védelmi és biztonsági rendelkezéseinek kimunkálásáról. Azt hiszem, Önök is egyetértenek azzal, hogy az a legkevesebb, hogy az emberek megérdemlik a teljes körű tájékoztatást.
<P>
Ezért most felszólítom Önöket arra, hogy nyilvánosan jelentsék ki, hogy a bizottságok nem fogják hátráltatni vagy elnyomni az ilyen érzékeny kérdésekről folytatott vitákat, és ugyanerre kérem a Bizottságot is.
<SPEAKER ID="028" NAME="Georgios Georgiou" AFFILIATION="IND/DEM">
(EL) Tisztelt elnök úr! Elnézést a késésért, de csak most érkeztem meg a Parlamentbe.
<P>
Úgy vélem, hogy nem lenne reális, ha bárki is határokon átnyúló együttműködésről beszélne Görögország esetében, mely országba Spanyolország, Franciaország és Svédország után a negyedik legtöbb illegális bevándorló érkezik.
<P>
Hogyan is beszélhetünk határokon átnyúló együttműködésről, amikor - és ugye erről van szó, tisztelt elnök úr - egy olyan országgal van dolgunk, amelyik pontosan ezt csinálja: Törökországban vannak olyanok, akik foglalkozásszerűen szállítanak illegális bevándorlókat Ázsiából Európába.
<P>
Ezenkívül a Görögországnak nyújtott pénzügyi támogatás minimálisnak mondható - sajnálom, hogy most nincs idő arra, hogy belemenjek a lényeges részletekbe - azt viszont el kell mondanom, hogy ha Európa nem segít, a végén Európának kell megfizetnie a számlát azon emberek után, akik most Görögországon, valamint az Égei-tengeren és annak 2000 szigetén keresztül folyamatosan érkeznek a területére.
<SPEAKER ID="029" NAME="Slavi Binev" AFFILIATION="NI">
(BG) Azért szólok Önökhöz, hogy felhívjam a figyelmet egy olyan visszaélésre, amely több mint egy millió polgár jogait érinti Bulgária fővárosában. Ez a probléma egyértelműen illusztrálja azokat a korrupciós rendszereket, amelyek az elmúlt néhány évben sajnálatos módon az élet minden terén megjelentek Bulgáriában. Az elmúlt nyolc évben - a városi tanács és a kormány nyilvánvaló áldásával - a Sofiyska Voda vállalat hatalmas nyereségre tett szert a polgárok kárára, anélkül, hogy legalább minimális szinten teljesítette volna a koncessziós szerződésben vállalt kötelezettségeit. Ahelyett azonban, hogy felmondanák a megállapodást, az engedményezett euromilliókra rugó további kölcsönöket kap. A bolgár központi és helyi hatóságok nem vesznek tudomást az állampolgári csoportok által szervezett számos tüntetésről, ezért e csoportoknak végül mind hivatalos, mind pedig nem hivatalos csatornákon Barroso úrhoz, az Európai Bizottság képviselőjéhez kellett fordulniuk, amikor Barroso úr Bulgáriába látogatott. Mivel sem Bulgária, sem pedig intézményei nem mutatnak hajlandóságot arra, hogy megvédjék a civil társadalmat megillető jogokat, bízom benne, hogy ezt az Európai Unió hatóságai megteszik.
<SPEAKER ID="030" NAME="Nicolae Vlad Popa" AFFILIATION="PPE-DE">
(RO) Áprilisban a média első alkalommal tüntette fel Bukarestet kedvező fényben: az alkalmat a Romániában megrendezett a NATO-csúcstalálkozó adta.
<P>
Sokan nem gondolták volna, hogy országunk képes egy ilyen méretű rendezvény megszervezésére, amelyre 3 000 hivatalos résztvevő érkezett 49 országból, és amelyről 3 500 újságíró tudósított, a NATO történetében pedig a bukaresti csúcs volt a legtöbb résztvevővel lebonyolított, és a legösszetettebb napirenddel lefolytatott találkozó.
<P>
Szeretnék rámutatni a csúcstalálkozón hozott három lényeges következtetésre: Horvátország és Albánia meghívást kap a NATO-hoz való csatlakozásra; a NATO az amerikai rakétaelhárító-pajzs kiegészítéseként rakétaelhárító-pajzsot hoz létre, amely azoknak a NATO-országoknak nyújt védelmet, amelyekre az amerikai elhárító rendszer nem terjed ki; a NATO vezetői vállalták az Afganisztánban állomásozó csapataik létszámának növelését a Talibán elleni küzdelem, a katonai műveletek nehézségeiben való osztozás és csapataik bevethetőségére vonatkozó korlátozások csökkentése céljából.
<SPEAKER ID="031" NAME="Maria Matsouka" AFFILIATION="PSE">
(EL) Tisztelt elnök úr! Engedje meg, hogy megemlékezzek Nikos Aslamazidisről, aki a Saint-Nazaire-i dokknál éhségsztrájkba kezdett. Ismételten foglalkoznunk kell azzal, hogyan védhetjük meg a munkavállalókat a modern kori rabszolgaságtól.
<P>
Beszéljünk a munkanélküliségről, az alulfoglalkoztatottságról és a munkahelyi bizonytalanságról, valamint azokról az ügynökségekről, amelyek munkavállalókat adnak bérbe, vagy talán helyesebben szólva, zsákmányolnak ki. E munkaügynökségek modernkori rabszolgaként bánnak velük: utolsó erejükig hajtják őket, szinte semmit sem fizetnek nekik, kényükre-kedvükre bánnak velük és amikor akarják, megszabadulnak tőlük. Milyen védelmet nyújtunk a munkavállalóknak? A Bolkestein-irányelvben művészi szintre fejlesztették a homályos megfogalmazást, aminek következtében a munkavállalók a társadalom szemétdombjára kerülhetnek. Az egyre népszerűbb "rugalmas biztonsági” politika egy új módja a munkaviszonyok deregulációjának, aminek következtében csökken a stabil foglalkoztatás és növekszik a munkahelyi bizonytalanság. Így ma eldobható munkavállalóink vannak, akik nap mint nap azért küzdenek, hogy megőrizzék méltóságukat.
<P>
Nem csak hogy lehetséges, hanem szükséges is egy másféle Európa megteremtése, ahol a teljes körű foglalkoztatottság, a jobb munkahelyi körülmények és a javak igazságosabb elosztása kap kiemelt figyelmet. A munkavállalók az általuk hozott áldozatokkal a ma alkalmazott, középkort idéző munkavállalási feltételekkel szemben próbálnak küzdeni, amelyek ellen minden haladó erőnek egyként kell fellépnie.
<SPEAKER ID="032" NAME="Magor Imre Csibi" AFFILIATION="ALDE">
(RO) Az erdőirtás világszinten riasztó méreteket öltött, évente 13 millió hektárnyi erdő tűnik el. E jelenség szorosan kapcsolódik az illegális fakivágáshoz és a fatermékek illegális kereskedelméhez.
<P>
Továbbra is szemet hunyhatunk az erdők kiirtása felett, azt gondolván, hogy mi, európaiak, fejlett rendszerekkel rendelkezünk a biodiverzitás és a fogyasztóvédelem tekintetében.
<P>
Az EU-ban a trópusi országokból érkező faanyag megközelítőleg 50%-a, és az Európából és az Orosz Föderációból érkező behozatal 20%-a illegális forrásokból származik.
<P>
Így mi is hozzájárulunk az Amazonas vidékén folytatott illegális fakitermeléshez, sőt, a jelenség egyes uniós tagállamokban, például Észtországban, Romániában és Bulgáriában is széles körben elterjedt.
<P>
Következetes és nyílt megközelítést kell alkalmaznunk a harmadik országokban - de különösen az Európai Unió területén - folytatott illegális fakitermelés és illegális fakereskedelem kérdésében.
<P>
Ezért azt kérem az Európai Bizottságtól, hogy a lehető legrövidebb időn belül nyújtson be jogalkotási javaslatot, amelynek alapján csak legális forrásokból származó fával és fatermékkel lehet kereskedni az európai piacon.
<P>
E célból írásbeli nyilatkozatot dolgoztam ki az Európai Parlamentben, és arra buzdítom képviselőtársaimat, hogy csatlakozzanak hozzánk az illegális erdőirtás elleni küzdelemben.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Tisztelt elnök úr! Az árak növekedése és a küszöbön álló élelmiszerhiány aggasztó méreteket ölt. Felhívnám a figyelmét néhány jogos aggályra, amelyek a Kereskedelmi Világszervezet (WTO) keretében folytatott mezőgazdasági tárgyalások legfrissebb fejleményeivel kapcsolatosak.
<P>
A tárgyalásokat az Európai Bizottság folytatja le, és a Tanács által a tárgyalásokra vonatkozóan adott felhatalmazás, valamint a felülvizsgált közös agrárpolitika (KAP) keretében kell cselekednie. A Bizottságnak biztosítania kell az európai mezőgazdaság életképességét, versenyképességét és multifunkcionális jellegét. Európának sürgős szüksége van minőségi élelmiszerekre, és ennek kell vezérelnie az EU tárgyalási pozícióját.
<SPEAKER ID="034" NAME="Maria Badia i Cutchet" AFFILIATION="PSE">
(ES) Tisztelt elnök úr! Szerdán, április 23-án ünnepeli az UNESCO a Könyv Napját. Ez a dátum arról is nevezetes, hogy ezen a napon hunyt el Miguel de Cervantes és e napon született William Shakespeare.
<P>
Miguel de Cervantes, a spanyol irodalom legnagyobb alakja, világszerte ismert a Don Quijote-ről; általánosan elfogadott vélekedés, hogy a Don Quijote az első modern regény és az egyik legnagyszerűbb irodalmi alkotás a világon.
<P>
Az angol drámaíró, költő és színész, William Shakespeare egy másik április 23-án született - a Julianus-naptár szerint. Shakespeare-t ma az angol irodalom legjelentősebb írójaként és a világirodalom egyik óriásaként tartják számon.
<P>
Ez a napot választotta az Európai Unió sok országa védőszentjének ünnepeként. Így például Katalónia, ahol ezen a napon van San Jordi, azaz Szent György napja, amikor a katalán nyelvet és kultúrát ünnepelik. Véleményem szerint, ha a Parlament csatlakozik ehhez az Európai Unióban oly széles körben ünnepelt kulturális és irodalmi naphoz, azzal az európai kultúrák és irodalom iránti elismerését fejezné ki.
<SPEAKER ID="035" NAME="Jaroslav Zvěřina" AFFILIATION="PPE-DE">
(CS) Tisztelt elnök úr! Engedje meg, hogy felhívjam a figyelmet arra, hogy döntéseink időnként meglehetősen váratlan eredményhez vezetnek. Ma a bioüzemanyagok iránti lelkesedés és ezen anyagoknak az üzemanyag-keverékekben történő felhasználása némileg alábbhagyni látszik. A bioüzemanyagok nem csak hogy felverik a mezőgazdasági termények árát, de az esőerdők gyorsabb pusztításához is hozzájárulnak. Le kell vonnunk ebből a tanulságokat a jövőbeni jogszabályok tekintetében. Néhány más jogszabályunk hasonló negatív hatásokat eredményezhet: ilyen például a gépjárműiparban megvalósuló önkéntes szabályozás felé mutató új tendencia. Nem szabad tehát elsietnünk a jogalkotást, időt kell szánnunk a jogszabályok megfontolására és felelős megközelítést kell alkalmaznunk. Ne feledjük a régi bölcsességet: először gondolkodj, aztán cselekedj!
<SPEAKER ID="036" NAME="Hanna Foltyn-Kubicka" AFFILIATION="UEN">
(PL) Tisztelt elnök úr! A szólásszabadság oroszországi helyzetéről szeretnék néhány szót mondani. A Moszkovszkij Korreszpondent nevű napilap eltűnt az újságosstandokról, miután érdeklődést tanúsított Vlagyimir Putyin feltételezett válásával kapcsolatban. Ami a nagy nyilvánosság előtt történik Franciaországban, azt Oroszországban titkolózás övezi. Egyértelmű, hogy az államfő családi állapotával kapcsolatos információknak nyilvánosnak kell lenniük. Sőt! Oroszországban az emberek azonban még csak nem is tehetnek fel kérdéseket az ilyen ügyekben, amint az kiderült abból, ahogyan Vlagyimir Putyin visszavágott a Nyezaviszima Gazeta női újságírójának, ami után az újságírónő sírva fakadt.
<P>
Oroszországban nem érvényesek azok a civilizált világban elismert szabályok, amelyek a hatóságok és a média közötti kapcsolatban érvényes magatartási normákra vonatkoznak. Oroszországban a média a hatóságok által irányított eszköz, amely ha nem a hatóságok elvárásai szerint működik, az a végét jelentheti. Az újságírókat megfélemlítik, vagy szélsőséges esetekben likvidálják őket, amint az Anna Politkovszkaja esetében történt.
<P>
A szólásszabadság a demokrácia egyik alapja, és ismételten bebizonyosodott, hogy az orosz demokrácia nagyon gyenge alapokon áll.
<SPEAKER ID="037" NAME="László Tőkés" AFFILIATION="Verts/ALE">
(HU) Elnök úr! Szlovákiában, Szerbiában és Romániában az utóbbi években gyakran vernek meg magyarokat az utcán, csupán azért, mert anyanyelvükön beszélnek. A hétvégén Kolozsváron, Erdélyben újabb véres agresszióra került sor, melynek áldozatai: Zágy Tibor, Ambrus István és Fancsali János újságírók, akiket az utcán éjjel hátulról megtámadott három román fiatal és brutálisan megverték őket. Bozgornak, hazátlannak csúfolva őket, és ezt kiáltva: Kifelé az országból a magyarokkal! Ezzel szinte egy időben, szombaton K. Attilát a szerbiai Szabadka főterén késelték meg. Ezen a helyen is emlékeztetek arra a 2008. március 15-i magyarellenes tüntetésre, melyet az Új Jobboldal elnevezésű fasisztoid román szervezet rendezett Kolozsváron, ahol aznap szintén egy magyar fiatalt vertek meg. Sürgős feladatunk, hogy román testvéreinkkel összefogjunk az erőszakos nacionalizmus visszaszorítása érdekében. Ugyanakkor a román hatóságoktól joggal várjuk el, hogy azonosítsák, és példásan megbüntessék a tetteseket.
<SPEAKER ID="038" NAME="Daniel Strož" AFFILIATION="GUE/NGL">
(CS) Tisztelt elnök úr, hölgyeim és uraim! Megragadom az alkalmat, hogy egy komoly kérdésre hívjam fel a figyelmet, mégpedig a második világháború történelmének megmásítására tett folyamatos kísérletekre. Ezek az ismételt próbálkozások különböző formában nyilvánulnak meg, időnként az Európai Parlamentben is. Leggyakrabban - sőt, tulajdonképpen az esetek döntő többségében - a cseh vagy inkább a csehszlovák ún. elnöki rendeleteket támadják. A volt Csehszlovákiában e rendeleteket, amelyek a nemzetközi jogon alapultak, a náci Németország legyőzésével kapcsolatos jogi kérdések szabályozására alkalmazták. Konkrét tudomásom van arról, hogy az Európai Parlament néhány német és magyar képviselője még ebben az évben további intézkedéseket tervez ezen elnöki rendeletek ellen. Ezért arra kérem az Európai Parlament képviselőit, hogy ne támogassák az ilyen tevékenységeket, és határozottan ítéljék el azokat. Biztos vagyok abban, hogy Önök is teljességgel elfogadhatatlannak tartják a második világháború történelmének megmásítását.
<SPEAKER ID="039" NAME="Marie Panayotopoulos-Cassiotou" AFFILIATION="PPE-DE">
- (EL) Tisztelt elnök úr, hölgyeim és uraim! Engedjék meg, hogy felhívjam a figyelmüket arra a tényre, hogy mától aláírható a 33. sz. írásbeli nyilatkozat. A nyilatkozat a fiataloknak az uniós politikákban betöltött szerepével foglalkozik. Mindenki számára ismert, hogy a fiatalokat sújtó egyik probléma a munkanélküliség. Ez az, amire itt az EU-ban most és a jövőben koncentrálnunk kell.
<P>
Ezért felhívjuk a tagállamokat, hogy a vonatkozó ágazati politikákban vegyék figyelembe a fiatalokat is. Strukturált párbeszédet kell velük létesíteniük. Politikákat kell kidolgozniuk az oktatás és az élethosszig tartó tanulás terén; továbbá a foglalkoztatás, a társadalmi integráció, az egészségügy, a fiatalok függetlensége, a mobilitás, az alapvető jogok és a megkülönböztetés-mentesség terén. Ez reménnyel tölt majd el bennünket azzal kapcsolatban, hogy jobb kilátásaik lesznek a fiataloknak, akik a demográfiai problémák miatt kevesen vannak.
<SPEAKER ID="040" NAME="Riitta Myller" AFFILIATION="PSE">
(FI) Tisztelt elnök úr! Európában minden harmadik halálos közúti baleset ittas vezetés miatt következik be. Múlt szombat este, Spanyolország napsütötte partjain legalább 9 finn turista lelte halálát és 19-en súlyos sérüléseket szenvedtek, amikor egy ittas sofőr, terepjárójával belehajtott az áldozatokat szállító buszba. A balesetet továbbsúlyosbította, hogy a buszon sok utasnak nem volt bekötve a biztonsági öve.
<P>
Uniós szinten kellene komolyan elgondolkodni azon, hogy a jövőben miként előzhetnénk meg e szörnyű baleseteket és az ilyen értelmetlen haláleseteket. Jelenleg a véralkoholszint ezrelékben megadott határértékei nulla és 0,8 között mozognak az EU-ban. Ezt egységesíteni kellene és ennek a lehető legközelebb kell esnie a nullához az EU valamennyi országában. Ezenkívül be kell tartatni a biztonsági övekre vonatkozó szabályokat és a gépjárművezetőknek is megfelelően ismerniük kell ezeket. Mindemellett kellő figyelmet kell fordítanunk az olyan emberek miatti következményekre, akik e szabályokat nem tartják be.
<SPEAKER ID="041" NAME="Elnök">
Köszönöm, Myller asszony. Szeretném őszinte részvétünket kifejezni az áldozatok családjainak.
<SPEAKER ID="042" NAME="Filiz Hakaeva Hyusmenova" AFFILIATION="ALDE">
(BG) Az európai polgárok aggódva figyelik az élelmiszerárak emelkedését. A Nyugat-Európában is tapasztalt általános áremelkedés még fájdalmasabban hat Kelet-Európában, ahol alacsonyabbak a jövedelmi szintek. A pénzügyi piacok instabilitása és a világgazdasági válság előérzete miatt az árak újabb megugrása várható. A Nemzetközi Valutaalap határozott intézkedésekre szólított fel az élelmiszerárak kordában tartása érdekében. Az általános áremelkedés az energiaárakkal van összefüggésben, az Európai Unió pedig nagyban függ az energiától. Így az élelmiszerárakról szóló vitáknak nem csupán az ésszerű termőföldhasználatról, hanem az alternatív energiaforrások feltárásáról is kell szólniuk. Ezenkívül a magasba szökő élelmiszerárak ellenőrzés alá vonhatók a hagyományos energiaforrások árának szabályozásával. Ehhez ismételten át kell gondolni a nukleáris energiának az uniós energia-mix részeként történő használatát. Ha a tagállamokban jelenleg is rendelkezésre álló nukleáris erőművek maximális kapacitással működnének, megoldható lenne az energiahiány és ez hatással lenne a fogyasztói kosárba kerülő termékek árára is.
<SPEAKER ID="043" NAME="Ewa Tomaszewska" AFFILIATION="UEN">
(PL) Tisztelt elnök úr! A lengyel parlament volt az egyik első törvényhozó testület, amely fontolóra vette a Lisszaboni Szerződés ratifikálásának kérdését, és törvényjavaslatot fogadott el, amelyben jóváhagyja, hogy a Lengyel Köztársaság elnöke aláírja a megerősítő okiratot.
<P>
Több uniós tagállam még nem határozott e kérdésben. Az alkotmányos szerződés holtpontra jutott a francia és a holland polgárok szavazását követően. Nem szándékozok a két szerződés tartalmára hivatkozni. Mindannyiunknak joga van ahhoz, hogy saját vélemény alkosson a kérdésben.
<P>
Fel szeretném azonban hívni figyelmet arra a tényre, hogy itt, ebben a Házban és másutt is, bíráló megjegyzéseket tettek Lengyelországra és a ratifikációs folyamatra azon országok képviselői, amelyek e tekintetében ez idáig semmiféle előrelépést nem tettek. E megjegyzéseket alaptalannak és rosszindulatúnak tekintem.
<SPEAKER ID="044" NAME="Milan Horáček" AFFILIATION="Verts/ALE">
(DE) Tisztelt elnök úr! Az Amnesty International éves jelentése szerint a világon az összes halálos ítélet több mint egyharmadát Kínában hajtják végre. A pontos szám valószínűleg sokkal magasabb az ismert adatoknál, és államtitokként kezelik. 62 állam alkalmazza a halálbüntetést, esetenként olyan nem erőszakos cselekményekért is, mint például a házasságtörés, adóelkerülés, prostitúció vagy a homoszexualitás. Iránban, Szaúd-Arábiában és Jemenben 18 év alatti fiatalokat is kivégezhetnek.
<P>
Az Európai Uniónak ezért minden tőle telhetőt meg kell tennie annak érdekében, hogy védelmezze az élethez való alapvető emberi jogot és elérje, hogy az egész világra kiterjedő moratórium lépjen érvénybe a halálbüntetésre vonatkozóan. Figyelembe véve a szomorú kínai statisztikákat, elsősorban Kínával kell kiemelten foglalkozni, és erőfeszítésekre van szükség annak érdekében, hogy az ország lépéseket tegyen ezen egyetemes emberi jogok alkalmazása felé, az olimpiai mottóval összhangban, amely így szól: "Egy világ, egy álom”.
<SPEAKER ID="045" NAME="Pedro Guerreiro" AFFILIATION="GUE/NGL">
(PT) Tisztelt elnök úr! A Cerâmica Torriense portugál vállalat fegyelmi eljárást indított egyik munkavállalója, Pedro Jorge ellen, aki egyben a vállalat szakszervezeti vezetője is. Ezzel Pedro Jorge elbocsátását akarták elérni, miután részt vett egy portugál rádió- és televíziós műsorban, ahol nem tett mást, minthogy elmondta az igazat.
<P>
Ebben a tévéműsorban önmagát hozta fel példaként arra a helyzetre, amelyben számos vállalat munkavállalói közül vannak olyanok, akik 2003 óta nem kaptak fizetésemelést. Szolidaritásunkat szeretnénk kifejezni azon munkavállalók és szakszervezeti tagok iránt, akik ezen elnyomás célpontjai. A vállalat magatartását elfogadhatatlannak tartjuk. Az, ahogyan üldözi és megfélemlíti munkavállalóit és a szakszervezet aktív tagjait, ellentétes a demokráciával és a szabadsággal, és ezt leghatározottabban el kell ítélnünk.
<SPEAKER ID="046" NAME="James Nicholson" AFFILIATION="PPE-DE">
Tisztelt elnök úr! Múlt hétfőn a Bizottság előterjesztette a Hübner biztos asszony által Észak-Írországról készített munkacsoport-jelentését, és nagyon örülök, hogy körünkben láthatom a biztos asszonyt ma este, mivel így végre ő is hallhatja a témával kapcsolatos mondanivalómat. Jóllehet a jelentésben van néhány jó pont, sajnos nem megy elég messze ahhoz, hogy foglalkozzon azokkal a strukturális hiányosságokkal, amellyel azért küzdünk, mert a több mint 30 éve folyó terrortámadások miatt óriási lemaradásba kerültünk Európa többi részéhez képest. Szintén igen sajnálatos, hogy képviselőtársaimmal nem folytattak megfelelő konzultációt és nem részesültek megfelelő tájékoztatásban; ilyenre eddig nem volt példa - a Bizottság és Észak-Írország miniszterelnök-helyettese óriási lehetőséget szalasztott el, és egyetlen többlet eurót sem adtak. Sajnos mindezt most egy hosszú folyamatnak látják, amely végül semmiféle pozitív eredményt nem hozott.
<P>
Tisztelt elnök úr! Észak-Írországban a béke még mindig igen törékeny. Hosszú időbe telt, amíg kiharcoltuk. De még mindig nem szilárdult meg, és nem szabad alábecsülnünk az előttünk álló nehézségeket. Hiszem, hogy több is tehető, többet is tehettek volna és többet kell tenni annak érdekében, hogy szilárd alapot biztosíthassunk a békefolyamatnak, amelyért oly sokan, oly sokáig és oly keményen dolgoztunk.
<SPEAKER ID="047" NAME="Csaba Sándor Tabajdi" AFFILIATION="PSE">
(HU) Elnök úr! Május 11-én Szerbia választani fog. Mindannyian tudjuk, hogy Nyugat-Balkán nem lehet stabil Szerbia stabilitása nélkül. Az előjelek rendkívül negatívak, Koszovó, az ország területének 16%-a elvesztése, a nacionalizmus mindent beárnyékol, és vélhetőleg a nacionalisták, a radikális párt, Koštunica és a szocialista párt, Milošević pártja fog koalíciót alkotni. Nem Európa felé indul el Szerbia. Ugyanakkor az Európai Unió minden hibát elkövet, amit elkövethet. Könyörgöm, hogy Javier Solana ne nyilatkozzon addig, mert Javier Solana minden egyes megnyilatkozása rontja az Európa-barát Tadic-pártiak esélyeit. Óriási hiba volt Haradinajt, az albán gerillát Hágából most elengedni. Óriási hiba volt bejelenteni most Koszovóval a kereskedelmi megállapodást, óriási hiba most azt az SAA-t emlegetni, amit Hollandia januárban megakadályozott, hogy jót is tegyen az Unió, segítse, hogy a vízumot könnyítse, és próbálja menteni a menthetőt, a demokratákat, az Európa-partiakat próbálja meg végre segíteni az Unió. Köszönöm.
<SPEAKER ID="048" NAME="Toomas Savi" AFFILIATION="ALDE">
Tisztelt elnök úr! Az olimpiai fáklya európai útját megzavaró tiltakozások visszafelé sültek el, és most éppen Kínában folynak nyugatellenes demonstrációk.
<P>
Elvben mindenkinek joga van ahhoz, hogy becsapva érezze magát, miután a kínai hatóságok nem teljesítették arra vonatkozó ígéretüket, hogy az országban javítanak az emberi jogok helyzetén, és a Tibetben folyó erőszak továbbra is árnyékot vet a pekingi olimpiára.
<P>
Nem értek egyet azonban azzal, hogy az ellenséges tiltakozások, mint amilyenekre például Londonban vagy Párizsban sor került, a megfelelő módon közelítik meg a kérdést. Minden arra irányuló erőfeszítésünk, hogy az olimpiát kihasználva demokratikus értékeket teremtsünk a kínai nép számára, igen nagy ellenállásba ütközik, mivel Kína sértőnek érzi e tiltakozásokat.
<P>
A kínai kommunista rendszer megdöntéséhez a kínai nép akaratából eredő, belső változásra van szükség. A nyugatellenes demonstrációk igen jól példázzák, hogy e cselekvésekkel pontosan az ellenkezőjét értük el annak, amit reméltünk.
<SPEAKER ID="049" NAME="Ioannis Gklavakis" AFFILIATION="PPE-DE">
(EL) Tisztelt elnök úr! Az Európai Bizottság adatai szerint a halállományok megőrzése érdekében a közösségi flottát évi 2%-kal csökkentjük. Így 2003-tól 2006-ig a csökkentés 10%-os mértékű. Ennek ellenére a halászati technológia fejlesztése miatt a flottacsökkentés nem jelent alacsonyabb mértékű fogásokat.
<P>
Másrészről, míg az EU csökkenti halászflottáját, az afrikai és a csendes-óceáni országok - például Ausztrália, Új-Zéland és Kína - egyre több hajót építenek, és bővítik halászflottájukat. A közösségi flotta tehát egyre kisebb, ugyanakkor pedig a harmadik országok flottái egyre nagyobbak. Ez azt jelenti, hogy eredménytelenek vagyunk!
<P>
Jóllehet az EU-ban elfogyasztott hal 40%-a importból származik, az EU elegendő mértékben tisztában van azzal, hogy lépéseket kell tennie. Ennélfogva létfontosságú számunkra, hogy e témával foglalkozzunk a nemzetközi tárgyalásokon. Gondoskodnunk kell arról, hogy mások szintén csökkentsék halászflottájukat.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Annak érdekében, hogy legjobban kihasználhassunk a globalizáció nyújtotta előnyöket, az Európai Uniónak korszerűsítenie kell szociális politikáit és beruházásokat kell eszközölnie elsősorban a humán erőforrások terén.
<P>
Az 1990-es évektől kezdődően a szociális védelem kiadásai a bruttó hazai termék megközelítőleg 28%-át teszik ki.
<P>
A 2000-től 2007-ig tartó időszakban a munkahelyek száma 13 millióval nőtt, míg a munkanélküliségi ráta 9%-ról 7%-ra csökkent.
<P>
Ugyanakkor megközelítőleg 80 millió európai polgár él a szegénységi küszöb alatt. A gyermekszegénység kockázata 19% az Európai Unióban.
<P>
A Lisszaboni Szerződés hangsúlyozza annak fontosságát, hogy az Európai Unió szociális piacgazdasággal rendelkezzen.
<P>
A globalizációval összefüggésben álló társadalmi változások összekapcsolódnak a munkanélküliséggel, a nyugdíjrendszer reformjával, az adórendszerek reformjával, a szegénység elleni küzdelemmel, valamint az oktatási és a gyermekgondozási rendszerbe való beruházásokkal.
<P>
Az oktatás rendkívül fontos szerepet kap a társadalmi-gazdasági hátrányok ellensúlyozásában és abban, hogy utat nyisson a gyermekek sikeres fejlődése előtt.
<P>
A tagállamoknak emellett egészségügyi rendszereiket is fejleszteniük kell és küzdeniük kell az időseket érintő szegénység ellen.
<SPEAKER ID="051" NAME="Thierry Cornillet" AFFILIATION="ALDE">
(FR) Tisztelt elnök úr! Csupán emlékeztetni szeretném képviselőtársaimat arra, hogy szerdán ünnepeljük az első maláriaellenes világnapot. Ezt a napot eddig Afrika malária napként tartották számon, és ebben az évben - először - maláriaellenes világnapként emlékezünk meg róla.
<P>
Ne feledjük el, tisztelt képviselőtársaim, hogy a malária világméretű probléma, amely természetéből adódóan összefügg a szegénységgel és amely betegség a világ 107 országát érinti, amelyek közül 90 országban komoly közegészségügyi problémát jelent, mivel a világ népességének 40%-a maláriával sújtott régiókban él. A világszerte bejelentett maláriás megbetegedések száma évi 350-500 millió körül van, az esetek több mint 60%-át Afrikából jelentik, amelyek 90%-a betegség miatti elhalálozással végződik. Afrikában félpercenként meghal egy gyermek maláriában. Ez azt jelenti, tisztelt elnök úr, hogy mire elmondom beszédemet, addig két gyermek esik áldozatul a betegségnek.
<P>
A betegségről úgy tartják, hogy akadályozza a növekedést: a malária évi 12 milliárd dollárral csökkenti a GDP-t. Szerdán 13 órakor a témában munkaebédet tartunk a C 2.1-es teremben.
<SPEAKER ID="052" NAME="Nicodim Bulzesc" AFFILIATION="PPE-DE">
(RO) Az önkéntességről szóló jelentés kapcsán hangsúlyozni szeretném, hogy ezek az intézkedések milyen fontossággal bírnak az Európai Unióba újonnan belépett országok számára, azaz hogy az önkéntesség milyen szerepet tölt be a gazdasági helyzet és a társadalmi kohézió fejlesztésében.
<P>
Románia - csakúgy mint az európai térség más országai - bátortalan lépéseket tett az önkéntesség előmozdítása terén, jóllehet a hulladék újrahasznosítására, a szénkibocsátás csökkentésére és a környezetvédelemre vonatkozó európai politikák végrehajthatók és motiválhatók a politikusok részvételével és fiatalok bevonásával megvalósuló önkéntes cselekvések keretében.
<P>
Ezek hatása oly erős, hogy az állami intézmények kedvező reakcióját válthatja ki, és hozzájárulhat egy nemzedék gondolkodásmódjának megváltoztatásához.
<P>
Javaslom, hogy az önkéntességet építsék be az oktatási rendszerbe és a régióközi programokba, a tagállamok polgárai közötti kapcsolatok létrehozására irányuló projektek alapján.
<P>
Az önkéntes cselekvésekben részt vevő emberek szimbolikus ösztönzése tekintetében kritériumok kidolgozását javaslom, és kérem az Európai Bizottság és az Európai Parlament támogatását.
<SPEAKER ID="053" NAME="Milan Gaľa" AFFILIATION="PPE-DE">
(SK) Brüsszelben múlt héten kezdte meg működését az Európai Alapítvány a Demokráciáért. Üdvözlöm e páneurópai kezdeményezés létrejöttét, amelynek alapvető feladata az, hogy az Európai Unió határain túl előmozdítsa a szabadságot és a demokráciát, és támogatást nyújtson az ellenzéknek azon országokban, amelyek még nem váltak szabaddá.
<P>
Sokan közülünk életük egy részét totalitárius rendszerekben élték. Hiszem, hogy ma, amikor már kivívtuk szabadságunkat, segítenünk kell azoknak a bátor nőknek és férfiaknak, akik országukban a szabadságért és a demokráciáért küzdenek. Én magam is nyújtottam anyagi támogatást a kubai disszidensek családjainak.
<P>
Úgy vélem továbbá, hogy meg kell találnunk annak a módját, hogyan támogathatjuk az Európai Alapítvány a Demokráciáért szervezetet az Európai Unió költségvetéséből. Ily módon részt vállalhatunk a szabadságért folytatott küzdelemben és olyan személyiségek mellé sorakozhatunk fel, mint Václav Havel, Richard von Weizsäcker, Jacques Delors és más politikusok, akik az Alapítvány támogatóivá váltak.
<SPEAKER ID="054" NAME="Kyriacos Triantaphyllides" AFFILIATION="GUE/NGL">
(EL) Tisztelt elnök úr! A Tanács úgy határozott, hogy a koszovói helyzetet a jogrendet és a nemzetközi jogot figyelmen kívül hagyó egyoldalú kezdeményezésekkel kezelve idegháborúba bocsátkozik az ENSZ-szel. Így taktikai hiba az a határozat, miszerint EULEX békefenntartó csapatokat küldünk Koszovóba azzal a céllal, hogy azok átvegyék az eddig az UNMIK által végzett feladatokat. A tanácsi határozat 5. cikke szerint az ENSZ átadja feladatait az EU erőinek, amikor az előbbi misszió véget ért.
<P>
Szerencsére vannak olyan országok - mint Spanyolország - ellenzi az ilyen kezdeményezéseket. A spanyol külügyminiszter, Moratinos úr szerint az ilyen kezdeményezések ellentétesek a nemzetközi joggal.
<P>
Végül, Szlovénia és Franciaország figyelmeztette Szerbiát, hogy ha nem fogadja el az EULEX-et, azzal uniós csatlakozását kockáztatja. Ezt teljességgel elfogadhatatlannak tartom, hogy már mást ne is mondjak.
<SPEAKER ID="055" NAME="Zita Pleštinská" AFFILIATION="PPE-DE">
(SK) A szlovák napilapok üres címlapjaikkal a médiatörvény jóváhagyása ellen tiltakoznak, amely 2008 júniusától a sajtóra vonatkozóan nem demokratikus előírásokat vezet be. Mindez Fehéroroszországra emlékeztet, ahol a kormány nem tartja tiszteletben az ellenzéket, és ahol nem létezik a szólás- és a sajtószabadság.
<P>
Véleményem szerint egy olyan tagállam, amely 2008. május 1-jén ünnepli uniós csatlakozásának negyedik évfordulóját, nem fogadhat el olyan törvényeket, amelyek ellentétesek az Európai Unió alapvető demokratikus elveivel.
<P>
Pöttering úr, nagyra értékelem a szlovák sajtó szabadsága érdekében mondott szavait és az e tekintetben kifejezett egyértelmű álláspontját. Kollégáimnak, Joseph Daul és Michael Gahler uraknak is szeretném megköszönni támogatásukat. Bízom abban, hogy az Európai Parlament szocialista képviselőcsoportjának tagjai sem fognak passzívan hozzáállni e kérdéshez.
<P>
Ezenkívül arra kérek minden demokráciapárti európai politikust, hogy tegyen meg mindent annak biztosítása érdekében, hogy a gondolatszabadságért adományozott Szaharov-díjat ne ítéljék oda Szlovákiának.
<SPEAKER ID="056" NAME="Marian Harkin" AFFILIATION="ALDE">
Tisztelt elnök úr! Néhány szót szeretnék mondani a mezőgazdaság helyzetéről a folyamatban levő WTO-tárgyalások során. Mélységesen aggasztónak találom a Mandelson biztos által a mezőgazdasági engedmények tekintetében felvett tárgyalási irányt. A Házban már számos alkalommal intéztem kérdést Fischer Boel asszonyhoz, aki minden egyes alkalommal biztosított arról, hogy Mandelson biztos a hatáskörén belül jár el.
<P>
Azonban rendkívül aggasztónak találom a Genfben, május 20-ára tervezett miniszteri találkozót, és azt, hogy Mandelson biztos hajlandó feláldozni a mezőgazdaságot, csak hogy megállapodásra jusson, holott - ha szabad hozzáfűznöm - a nem mezőgazdasági piacokra való belépés és az ilyen szolgáltatások tekintetében semmit sem kapunk cserébe, és ez nagyon aggaszt.
<P>
A legutóbb strasbourgi ülésen megvitattuk a KAP-ot, és több tagállam beszélt az élelmiszerbiztonság szükségességéről, az élelmiszertermékek nagy távolságokra történő szállításának kérdéséről, illetve az üzemagyag céljából történő élelmiszertermelésről. Ezek mind komolyan befolyásolják az európai élelmiszerellátást.
<P>
Ha Mandelson biztos eléri célját, és a behozatali vámokat nagyobb mértékben csökkenti annál, mint amire felhatalmazása van, azt éri el, hogy az európai piacot elárasztják az importált élelmiszerek. Cselekvései súlyos, esetenként helyrehozhatatlan károkat okoznak majd az európai élelmiszer-termelésben. Csak egyszer kell, hogy ez megtörténjen, és akkor végleges lesz a kár. Nekünk, parlamenti képviselőknek nem csak a megfelelő minőségű és eredetű élelmiszerek biztosítása a feladatunk, hanem az élelmiszerbiztonság garantálása is.
<SPEAKER ID="057" NAME="Anna Záborská" AFFILIATION="PPE-DE">
(SK) Tisztelt képviselőtársaim! Rómában tegnap 72 éves korában elhunyt Alfonso López Trujillo bíboros, a Család Pápai Tanácsának elnöke.
<P>
Egész életében a hagyományos családi értékek mellett állt ki, és ellenezte az abortuszt. A befolyásos Latin-amerikai Püspöki Konferencia vezetőjeként lehetséges pápajelölt volt II. János Pál 2005-ben történt halálakor. 2006-ban bírálta az embrionális őssejt-kutatásokkal foglalkozó tudósokat. Az volt a véleménye, hogy az embriók elpusztítása egyenértékű az abortusszal.
<P>
Trujillo érsek mindig egyértelműen és megfelelő időben reagált világunk eseményeire. Számos alkalommal találkoztam vele, ami bizonyította, hogy mi, keresztény politikusként hogyan tudjuk hasznosan felhasználni véleményét. Hangja hiányozni fog nekünk. Nyugodjék békében!
<SPEAKER ID="058" NAME="Marios Matsakis" AFFILIATION="ALDE">
Tisztelt elnök úr! A sajtószabadság a demokrácia egyik alapelve, amelynek tiszteletben tartása érdekében jogosan várhatjuk el Törökországtól, hogy módosítsa büntető törvénykönyvét. Ahhoz azonban, hogy meggyőzőek legyünk, gondoskodnunk kell arról, hogy ezt az elvet az uniós tagállamokban is megfelelően alkalmazzák. Meg szeretném kérni kollégáinkat, gondolkodjanak el azon, hogy vajon az európai sajtó valóban szabad és demokratikus-e. A válasz: "nem igazán”. Az EU-ban a sajtó nem újságírói jellegű gazdasági és politikai érdekek nagymértékű befolyásolása és irányítása alatt áll. A média sok esetben nem igaz valójában prezentálja a tényeket, hanem úgy, ahogyan bizonyos médiabárók szeretnék, hogy a nyilvánosság lássa a dolgot. Eljött az idő, hogy végre kritikusan szemléljük a sajtó működését az EU-ban, valamint hogy sürgős, korrekciós intézkedéseket tegyünk. Határozott álláspontot kell képviselnünk Törökország tekintetében a sajtószabadságot illetően, de ugyanakkor saját országainkban is lépéseket kell tennünk a sajtóban jelen levő korrupció ellen.
<SPEAKER ID="059" NAME="Oldřich Vlasák" AFFILIATION="PPE-DE">
(CS) Tisztelt elnök úr, hölgyeim és uraim! A kereskedelem és az együttműködés - a sporthoz hasonlóan - segít abban, hogy az országok és az egyének közelebb kerüljenek egymáshoz. 2008 az európai országok számára különösen fontos évforduló: ez a Nemzetközi Jégkorong Szövetség megalakulásának 100. évfordulója. Hogy megemlékezzünk erről az eseményről, azon európai országok egy csoportja, ahol népszerű a jégkorong, a szlovák európai parlamenti képviselő, Peter Šťastný úr vezetésével kiállítást szervezett az Európai Parlament brüsszeli épületében, felelevenítve a sikereket és a nehéz időket is, amikor a sportolók néhány országban kommunista rezsimek elnyomása alatt voltak. Šťastný úr kapcsolatainak köszönhetően kifejezetten erre az alkalomra elhozták Kanadából a Stanley kupát, amelyet Belgiumban és az Európai Parlamentben első alkalommal állítottak ki.
<P>
Végül szeretném köszönetemet kifejezni Önnek, elnök úr, és Ján Figel biztos úrnak, hogy lehetővé tették és támogatták ezt a kiállítást, amelynek mottója: "A sport iránti szenvedély egységteremtő ereje”. Szintén köszönetet mondok mindazoknak, akik ellátogattak a kiállításra és akik másoknak is átadják annak üzenetét.
<SPEAKER ID="060" NAME="Elnök">
Köszönöm. A kiállítás igazán figyelemre méltó volt. Érdekelne, hogy beszámoltak-e róla a médiában.
<P>
Nincs több felszólalónk. Mindenkit meghallgattunk, aki írásban vagy kézfeltartással jelezte, hogy szólni kíván.
<SPEAKER ID="061" NAME="Georgios Toussas" AFFILIATION="GUE/NGL">
(EL) Tisztelt elnök úr! A mai a harmadik alkalom, hogy rész veszek az egyperces felszólalásokban. Szót kérek az elnökségtől, de Ön nem adja meg nekem. Miért nem mondhatom el a mondanivalómat?
<SPEAKER ID="062" NAME="Elnök">
Toussas úr! Csak most értesültem, hogy szót kért. A képviselők rendszerint írásban jelzik felszólalási szándékukat, annak érdekében, hogy nevük felkerüljön a listára. Az Ön neve nem szerepel a listámon. Utolsó felszólalóként megadom Önnek a szót. Kérem, hogy legközelebb írásban jelezze szándékát. Akkor nem fordulhat elő, hogy nem kerül sor Önre, ha van még idő a felszólalásokra.
<SPEAKER ID="063" NAME="Georgios Toussas" AFFILIATION="GUE/NGL">
(EL) Tisztelt elnök úr! Már több napja folyik, hogy agrárgazdaságoknál alkalmazott megélhetési bevándorlóknak rettenetes élet- és munkakörülményeket kell elszenvedniük. A görögországi Ilia prefektúrában található Nea Manolada eperültetvényein jelenleg sztrájkolnak, azt követelve, hogy napi bérüket emeljék fel a megalázó 23 euróról 30 euróra.
<P>
Az eper-nagytermelők és fizetett verőembereik megkísérelték megfélemlíteni a külföldi munkavállalókat. A dolgozók által tegnapra tervezett nagygyűlés megakadályozása érdekében az Ilia prefektúrabeli Pygros egyik terén megtámadták a munkavállalók sátrait, a levegőbe lőttek és számos munkavállalót brutálisan megvertek. Elítéljük ezt a barbár támadást, amelyet a rendőrség és az igazságügyi hatóságok nem akartak észrevenni. Kérjük, hogy haladéktalanul tegyenek intézkedéseket a megélhetési bevándorlók védelme érdekében.
<SPEAKER ID="064" NAME="Elnök">
Ez volt az utolsó egyperces felszólalás.
