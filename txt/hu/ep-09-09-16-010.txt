<CHAPTER ID="010">
Pénzügyi szolgáltatások (jogi aktusok aláírása)
<SPEAKER ID="149" NAME="Elnök">
Az együttdöntési eljárás keretében elfogadott jogi aktusokat az Európai Parlament elnöke közösen írja alá a Tanács soros elnökségével. Mielőtt ismét megnyitom az ülést, egy új jogszabálycsomag aláírására kerül sor, amellyel a jogszabályok hatályba lépnek. A Tanács nevében Cecilia Malmström, európai ügyekért felelős miniszter ír alá. Nagy örömömre szolgál, hogy Benita Ferrero-Waldner biztos is velünk van ma.
<P>
Szeretnék néhány szót ejteni a mai napon aláírásra kerülő jogszabályokról. Ma van az előestéje az Európai Unió rendkívüli csúcstalálkozójának, amelynek célja a G20-ak pittsburghi csúcstalálkozójára való felkészülés, és ez jó alkalom arra, hogy erősítsük az Európai Parlament társjogalkotói szerepét. Felkértek arra, hogy én képviseljem az Európai Parlamentet az állam- és kormányfők vacsoráján. Mi, az Európai Unió, a pittsburghi G20-as csúcstalálkozón való részvételünk előkészítésén fogunk dolgozni.
<P>
A ma előttünk lévő, a pénzügyi válságra adott válaszként elfogadott négy külön jogi aktusból álló csomagot együttdöntéssel hagytuk jóvá. Mi van a csomagban? Egy irányelv a tőkekövetelményekről, egy rendelet a hitelminősítő intézetekről, egy új rendelet a határokon átnyúló kifizetésekről, valamint egy határozat egy új program létrehozásáról, amelynek célja bizonyos tevékenységek támogatása a pénzügyi szolgáltatások, pénzügyi beszámolás és ellenőrzés terén.
<P>
Az irányelv és a rendeletek az EU befektetőinek és az Európai Unió pénzügyi rendszereinek védelmére, a fogyasztói jogi garanciák növelésére és a jobb felügyelet biztosítására irányulnak. Az előttünk lévő aktusok célja a pénzügyi piacok stabilizálása. Ezzel előzetes várakozásokat teljesítünk be, ugyanakkor az aláírandó jogszabályokat az előző parlamenti ciklusban alkották meg. Malmström miniszter asszony, kíván-e felszólalni, mielőtt aláírjuk a jogi aktusokat?
<SPEAKER ID="150" NAME="Cecilia Malmström">
a Tanács soros elnöke. - (SV) Elnök úr! Most készülünk aláírni néhány olyan jogi aktust, amelyek az Európai Unió válaszának leglényegesebb elemei az Európát oly keményen sújtó, messzemenő következményekkel járó gazdasági válságra. Szeretném megragadni az alkalmat, hogy köszönetet mondjak a cseh elnökségnek, amely kemény munkával érte el, hogy az aktusok a rendelkezésre álló rövid időn belül készen álljanak. A cseh elnökségnek köszönhető, hogy ilyen gyorsan, ennyire sikeres együttműködést és gyors, eredményes megállapodásokat sikerült tető alá hozni a Tanács és a Parlament között.
<P>
Amint korábban említettem, a gazdasági helyzetet illetően óvatosan optimisták vagyunk, de tisztában vagyunk azzal is, hogy az elkövetkező időszakban sok országot fog érzékenyen érinteni a munkanélküliség. Ezért tehát továbbra is szükség van a Parlament, a Tanács és a Bizottság szoros együttműködésére. Örömmel nézek elébe az együttműködésünknek, és büszke vagyok arra, hogy az Ön oldalán írhatom alá ezeket az aktusokat, elnök úr.
<SPEAKER ID="151" NAME="Elnök">
Szeretném felhívni a figyelmet arra, hogy abban, amit teszünk, a Tanács, a Parlament és a Bizottság funkcióinak folytonossága nyilvánul meg. Menet közben választások zajlottak az Európai Parlamentben, de ezek egyáltalán nem hátráltatták sem a tevékenységünket, sem a munkánkat.
<P>
Most pedig szeretném megkérni Malmström miniszter asszonyt, hogy csatlakozzon hozzám ennél az asztalnál a közös aláíráshoz. Szintén felkérem Ferrero-Waldner biztost, Berès asszonyt és Bowles asszonyt - a korábbi és jelenlegi gazdasági és monetáris biztosokat -, hogy fáradjanak ide középre, az előadókkal - Karas úrral és Gauzès úrral - együtt. A miniszter asszony és én az Önök jelenlétében írunk alá.
<P>
Szeretnék arra is rámutatni, hogy Starkevičiūtasszony és Hoppenstedt úr az előző parlamenti ciklusban előadókként működtek közre, de már nem tagjai az Európai Parlamentnek.
<P>
Most pedig térjünk rá az aláírásra.
