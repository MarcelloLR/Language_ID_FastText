<CHAPTER ID="002">
Az elnökség nyilatkozatai
<SPEAKER ID="006" NAME="Elnök">
Mielőtt megkezdenénk a mai ülést, néhány megjegyzést kívánok tenni. Az Európai Parlament mai plenáris ülése megnyitása kapcsán újra néhány tragikus természeti katasztrófáról kell beszámolnom önöknek. A mai törökországi földrengésnek legkevesebb 57 halálos áldozata van. A múlt héten Chilében is volt földrengés, ott az áldozatok száma közel 300, az Európán keresztülvonuló viharok több mint 60 ember halálát okozták, legtöbbjük francia állampolgár. Emellett nem szabad megfeledkeznünk Tahitiról sem, ahol a legutóbbi adatok szerint a januári földrengés áldozatainak száma már meghaladja a 300 ezret. Mindezen események kapcsán az Európai Parlament nevében együttérzésemet fejeztem ki az áldozatok családjainak. Minden váratlan, idő előtt bekövetkező haláleset elsősorban az érintett családokat sújtó tragédia, de amikor az áldozatok száma tíz- illetve százezrekben mérhető, akkor mindez egész nemzetek, valamint a világ számára tragédiát jelent. Legyünk egységesek a szolidaritásban, fejezzük ki szolidaritásunkat a tragikus események által sújtott országoknak.
<P>
Március 11-én, csütörtökön van a litván függetlenség visszaállításának 20. évfordulója. Litvánia volt a keleti tömb első országa, amely a Szovjetuniótól való függetlenségét kikiáltotta. Az Európai Parlament litván tagjai közül négyen írták alá az 1990-es függetlenségi nyilatkozatot. Gratulálunk litván képviselőtársainknak.
<P>
(Taps)
<P>
Ugyancsak 1990. március 11-én az átmeneti parlamentként működő Észtországi Kongresszus ötvenévnyi szovjet megszállást követően egy, az észt állam visszaállítását bejelentő függetlenségi nyilatkozatot fogadott el. Észt képviselőtársainknak is gratulálunk.
<P>
(Taps)
<P>
Március 10-én van a tibeti népfelkelés 51. évfordulója. A felkelés miatt a dalai láma 80 ezer tibetivel együtt hazája elhagyására kényszerült. Továbbra is abban reménykedünk, és rendszeresen arra kérjük a Kínai Népköztársaság hatóságait, hogy a tibeti nemzettel szemben tanúsított magatartásukat megváltoztatják, és eredményes párbeszédet kezdenek Tibet képviselőivel.
<P>
(Taps)
<P>
Farage úr legutóbbi mini-plenáris ülésen tett megjegyzései kapcsán és az eljárási szabályzat 153. cikkének (3) bekezdése értelmében beszéltem Farage úrral, és úgy döntöttem, hogy büntetésképpen napidíját 10 napra megvonom.
<P>
(Taps)
<P>
Szeretném ezenkívül egy másik ügyről, egy újabb lopási esetről tájékoztatni önöket. A lopás szenvedő alanya az Európai Parlament képviselője, az eset pedig az Európai Parlament területének közelében történt. Elég régóta folytatok tárgyalásokat a brüsszeli hatóságok képviselőivel, illetve a belga hatóságokkal. Képviselőtársunk, Durant asszony közvetítőként jár el ezekben a tárgyalásokban, mivel a brüsszeli, illetve belgiumi helyzetet egyaránt nagyon jól ismeri. Jelenleg a Bizottsággal és az Európai Tanáccsal együtt az a tervünk, hogy e három intézmény körül olyan különleges zónát alakítunk ki, ahol nem csak a brüsszeli hatóságok felügyelik a biztonságot, hanem a belga kormány, valamint a belgiumi központi hatóságok is. Az ügyben intenzív tárgyalásokat folytatunk. A múlt héten, közvetlenül a lopás-ügyet követően megbeszéléseket folytattunk, ezeket az elkövetkező napokban újabb megbeszélések követik majd. Március 22-én a rendőrséggel folytatunk majd hivatalos tárgyalásokat. Szeretném ezen kívül tudomásukra hozni azt is, hogy komoly munkát folytatunk annak érdekében, hogy az Európai Parlament körzetében, valamint nem csak ott, hanem más intézményeknél is javuljon a biztonság. Az ügyet, amely mindnyájunkat érint, ennek megfelelően kezeljük.
