<CHAPTER ID="012">
Ügyrend
<SPEAKER ID="017" NAME="Elnök">
Az eljárási szabályzat 137. cikke alapján az Elnökök Értekezletének 2011. január 20-i, csütörtöki ülésén összeállított végleges napirendtervezet kiosztásra került. A következő módosításokat javasolták:
<P>
Hétfő
<P>
Nincs módosítási javaslat.
<P>
Kedd
<P>
A Zöldek/az Európai Szabad Szövetség Képviselőcsoportja, valamint a Liberálisok és Demokraták Szövetsége Európáért Képviselőcsoport azt kérte, hogy a kedd reggeli napirendre kerüljön fel a Bizottság alelnökének és az Unió külügyi és biztonságpolitikai főképviselőjének az oroszországi jogállamiságra vonatkozó nyilatkozata. Először Rebecca Harms asszonyt szólítanám, hogy indokolja a kérelmet. Harms asszony, Öné a szó.
<SPEAKER ID="018" NAME="Rebecca Harms" LANGUAGE="DE">
Elnök úr, azon a véleményen vagyok, hogy figyelembe véve a Hodorkovszkij-ügy fejleményeit, mindenképpen meg kell vitatnunk az oroszországi jogállamiság helyzetét. Tekintettel az idei őszi Duma-választásokra, alapos okunk van aggodalommal szemlélni a kontinensünk keleti részén fekvő legnagyobb szomszédunknál kialakult helyzetet.
<P>
Jelenleg természetesen mindannyian folyamatosan szembesülünk azzal a kérdéssel, vajon tényleg eleget teszünk-e azért, hogy a szomszédos országokban elősegítsük az emberi és polgári jogok és a szabadság megvalósulását. Sokan közülünk bizonyára önkritikusan azt a kérdést is feltették maguknak, hogy Egyiptommal és Tunéziával kapcsolatban tényleg mindig megvitattunk-e minden szükséges dolgot. Nem akarom, hogy kontinensünk keleti felén még egyszer elkövethessünk egy ilyen hanyagságot, ezért azt kérem, hogy ezen a héten - vagyis pontosabban holnap - feltétlenül foglalkozzunk az oroszországi jogállamiság helyzetével.
<SPEAKER ID="019" NAME="Guy Verhofstadt">
az ALDE képviselőcsoport nevében. - Elnök úr, támogatom Rebecca Harms kérelmét. Azt is tudatni szeretném Önökkel, hogy amióta az Elnökök Értekezletén és most itt, a plenáris ülésen is megfogalmaztuk ezt a kérést, az orosz fél mind nagyobb nyomást gyakorol ránk, hogy ettől eltántorítson bennünket.
<P>
Kristiina Ojulandnál, aki pár héttel ezelőtt szemináriumot szervezett az oroszországi jogállamiság helyzetéről, látogatást tett az orosz külügyminisztérium egyik képviselője, aki felszólította, hogy "ezt ne erőltesse”, és "ne erőltesse, hogy az Európai Parlament állásfoglalást fogadjon el az oroszországi jogállamiság helyzetéről”. Nem hiszem, hogy az Európai Parlament napirendjéről az oroszoknak kellene dönteniük: ez a feladat miránk hárul.
<P>
(Taps)
<SPEAKER ID="020" NAME="Adrian Severin">
az S&D képviselőcsoport nevében. - Elnök úr, az Oroszországgal fennálló kapcsolatokért felelős állandó előadóként hadd tájékoztassam Önt arról, hogy már elindítottunk egy igen elmélyült folyamatot azért, hogy foglalkozhassunk az Oroszországgal fennálló kapcsolatainkban fontosnak minősülő valamennyi komoly üggyel.
<P>
A Külügyi Szolgálat, valamint az orosz kormány képviselőjének részvételével már sor került egy meghallgatásra. Március 2-ára egy másik meghallgatást szervezünk szakértők részvételével, amelyen az Oroszországgal fennálló kapcsolataink minden jelentős vetülete terítékre kerül.
<P>
Március második hetére egy mindenre kiterjedő szöveg összeállítását tervezzük, amelynek részét képezi majd egy ajánlás is: a szöveget vitára bocsátjuk, és módosításokat is lehet rajta eszközölni, amely a főképviselő részvételével folytatandó plenáris vitában csúcsosodik majd ki, aki ismereteink szerint ezen a héten nem ér rá.
<P>
Ezért anélkül, hogy a téma jelentőségét elhanyagolnánk vagy tagadnánk, sokkal jobb, ha hagyjuk, hogy a folyamat tovább folytatódjék, és egy, a határozatunknak hitelességet kölcsönző széles körű vita alakuljon ki.
<SPEAKER ID="021" NAME="Joseph Daul" AFFILIATION="PPE">
(FR) Elnök úr, van itt valami, amit nem értek. A múlt héten az Elnökök Értekezletén Ön azt mondta, hogy márciusban tartunk vitát Oroszországról, mert akkor jelen lesz Ashton bárónő is. Azután az Elnökök Értekezletén Ön azt is kijelentette, hogy azért kell vitát rendeznünk Oroszországról, mert Vlagyimir Putyin látogatást fog tenni a Bizottságnál, jobban mondva Barroso úrnál.
<P>
A ma délután kapott tájékoztatás szerint viszont Vlagyimir Putyin nem látogat el a Bizottsághoz. Van-e bármilyen információja erre nézve? A vitát a múlt héten kizárólag azért kérték, mert úgy volt, hogy jön Putyin. Az Oroszországról szóló vita az állásfoglalással együtt azonban még mindig márciusra van betervezve.
<P>
Nos, szeretnék tájékoztatást kapni az általunk megtárgyaltakra vonatkozóan.
<P>
(A Parlament egyetért a kérelemmel)
<SPEAKER ID="022" NAME="Elnök">
A Bizottság alelnökének és az Unió külügyi és biztonságpolitikai főképviselőjének az oroszországi jogállamiság helyzetére vonatkozó nyilatkozatát harmadik pontként illesztjük be a kedd délelőtti napirendbe. Az állásfoglalási indítványok benyújtásának határideje február 15., kedd, 10.00 óra. A módosítások és a közös állásfoglalási indítványok benyújtásának határideje február 16., szerda, 10.00 óra. A közös állásfoglalási indítványokra vonatkozó módosítások benyújtásának határideje viszont február 16., szerda, 11.00 óra. Február 16-án, szerdán 11.00 óra után tehát semmilyen további indítvány vagy módosítási javaslat befogadására nem kerülhet sor. A szavazásra csütörtökön kerül sor.
<P>
Hölgyeim és uraim, van még egy kérelem a keddi napot illetően. Az Európai Néppárt (Kereszténydemokraták) Képviselőcsoportja azt kérte, hogy a napirendre kerüljön fel a lampedusai helyzetről szóló bizottsági nyilatkozat. A kérelem indokolását Mario Mauro terjeszti elő. Mauro úr, Öné a szó.
<SPEAKER ID="023" NAME="Mario Mauro" LANGUAGE="IT">
Elnök úr, miként Ön is helyesen megjegyezte, korszakformáló események kellős közepén vagyunk, amelyek rendkívüli mértékben megnövelik a Európa felé irányuló migrációs hullámot. Jóllehet ma Lampedusát önti el e rendkívüli migrációs hullám, a Maghreb-országokban tapasztalható destabilizálódási és átalakulási folyamat a jövőben egész Európát érinteni fogja.
<P>
Ezért meglátásunk szerint a Bizottságnak a legsürgősebben meg kell szólalnia, és nem csak a humanitárius következményekre kell reagálnia, hanem azokra a mélyebben stratégiai jellegű következményekre is, amelyekre a földközi-tengeri térséget érintő politikánk felülvizsgálata céljából megoldást kell találnunk. Ezért az ügy sürgős jellegére tekintettel azt kérjük, hogy kedd délután erről tartsunk külön vitát Cecilia Malmström biztossal, a Bizottsághoz intézendő kérdések óráját pedig fél órával rövidítsük le.
<SPEAKER ID="024" NAME="Martin Schulz" LANGUAGE="DE">
Elnök úr, mi a Szocialisták és Demokraták Progresszív Szövetsége Európai Parlamenti Képviselőcsoportján belül szintén hasonló jellegű indítványt kívánunk benyújtani. Mindazonáltal azt ajánlanám Mauro úrnak és a Tisztelt Háznak, ezt valamivel pontosabban fogalmazzuk meg. Hiszen hatalmas emberáradatot kell kezelnünk. Biztos vagyok abban, hogy Olaszország, miként minden más földközi-tengeri ország is, egyedül képtelen megbirkózni a jelenlegi problémával, és ezzel az óriási menekültáradattal nem csupán Olaszországnak kell szembenéznie. Az előre látható jövőben feltehetően Málta, Görögország és Spanyolország is szembesül majd a problémával. Ezért azt kérnénk, hogy a vita címe igen pontosan legyen megfogalmazva annak érdekében, hogy a Bizottságtól konkrét nyilatkozatot kapjunk arra vonatkozólag, milyen azonnali intézkedéseket kíván foganatosítani ahhoz, hogy az Európai Unió támogassa Olaszországot és a többi érintett uniós országot a menekültáradat kezelésében.
<SPEAKER ID="026" NAME="Rui Tavares" AFFILIATION="GUE/NGL">
Elnök úr, felszólalásomban támogatni kívánom Schultz úr javaslatát, hiszen ez a kérdés a lampedusai problémán sokkal messzebbre mutat: Marokkót és Szíriát 5 000 kilométer választja el, és a humanitárius kockázat minden egyes kilométerrel csak nő. Nem az a kérdés, hogy az Európai Unió segíteni fogja-e az olasz kormányt, hanem az, hogy hajlandóak vagyunk-e egy kontinentális kockázattal szemben kontinensként fellépni. Nekünk ezzel a feladattal kell megbirkóznunk.
<SPEAKER ID="027" NAME="Elnök">
Akkor most címet kell adnunk a vitának. A Szocialisták és Demokraták Progresszív Szövetsége Európai Parlamenti Képviselőcsoportja a következő címet javasolta: "Az Európai Unió Olaszországra vonatkozó intézkedései a migrációs mozgásokkal összefüggésben”. Ha nem tévedek, Schulz úr szeretne módosítást előterjeszteni.
<SPEAKER ID="028" NAME="Martin Schulz" LANGUAGE="DE">
Elnök úr, megkísérlem újra nagyon pontosan megfogalmazni a kérésünket. Azt szeretnénk, hogy a Bizottság adjon ki nyilatkozatot arra vonatkozóan, hogy az Európai Unió milyen azonnali intézkedéseket kíván foganatosítani Olaszország és a többi érintett uniós ország támogatására a jelenlegi menekültáradat kezelésében.
<SPEAKER ID="029" NAME="Elnök">
Értem. A javasolt cím tehát a következő: "Az Európai Bizottság ismertetője az Olaszország és a rendkívüli migrációs hullámok által érintett tagállamok támogatására szolgáló intézkedésekről.”
<P>
(A Parlament jóváhagyja a címet.)
<P>
Szerda
<P>
Nincs módosítási javaslat.
<P>
Csütörtök
<P>
A Szabadság és Demokrácia Európája Képviselőcsoport azt kérte, hogy a napirendre vegyük fel az európai elfogatóparancsnak a Julian Assange-ügyben való alkalmazására vonatkozó, a Bizottsághoz intézendő szóbeli választ igénylő kérdését. Ki kívánt felszólalni ezzel a kérelemmel kapcsolatban?
<SPEAKER ID="030" NAME="Gerard Batten">
az EFD képviselőcsoport nevében. - Elnök úr, a szóbeli választ igénylő kérdés nem arra irányul, hogy Julian Assange bűnös-e vagy ártatlan az ellene Svédországban felhozott, nemi erőszakkal kapcsolatos vádakban, hanem az európai elfogatóparancs eljárásaira, és arra vonatkozik, hogy az elfogatóparancsot politikai célokra használják-e fel.
<P>
Az európai elfogatóparancs lehetővé teszi bármely európai polgár bírósági kiadatását anélkül, hogy a bíróságnak lehetősége nyílna az adott személy ellen felhozott elsődleges bizonyítékok mérlegelésére, és a bíróságnak szinte semennyi joga sincs megtagadni a kiadatást. Az európai elfogatóparancsban félelmetes lehetőségek rejlenek a visszaélésre és a politikai ellenzékiek ellen való felhasználására.
<P>
Az Assange-ügy vajon a Svédországban állítólagosan elkövetett bűncselekményekről szól-e, avagy az Amerikai Egyesült Államok azon kívánságáról, hogy Assange-t egy szolgálatkész európai ország kiadja neki? Az eljárások megvitatása kulcsfontosságú ennek az ügynek a megítélésében, és annak eldöntésében, hogy az európai elfogatóparancsot eredeti céljától eltérítik-e, és visszaélnek-e vele. A Tisztelt Házban erről a teljes politikai paletta részvételével lefolytatandó, mindenre kiterjedő vitát kell tartani. Kérem, hogy szavazzák meg a kérelmet.
<SPEAKER ID="031" NAME="Herczog Edit">
az S&D képviselőcsoport nevében. - Elnök úr, 2004-ben egy ír állampolgár halálos balesetet okozott Magyarországon. Az ír hatóságoktól csak a múlt pénteken kaptuk meg a határozatot, hogy az illető bírósági eljárás lefolytatása céljából visszaküldhető Magyarországra.
<P>
Ennek az eljárásnak európai szinten tehát a mainál jobban meg kell izmosodnia, különben az áldozatoknak nemcsak ebben az ügyben, hanem más esetekben is hosszú évekig kell várniuk. Az eljárásnak sokkal erősebbé kell válnia, ezért természetesen támogatjuk a kérelmet.
<SPEAKER ID="032" NAME="Martin Schulz" LANGUAGE="DE">
Elnök úr, szeretném, ha tisztáznánk az eljárási szabályzatot. Nem tudom ugyanis, hogy az Európai Parlament tarthat-e érdemi vitát az európai elfogatóparancsról. Lehetnek egyesek az európai elfogatóparancs és végrehajtása mellett, mások pedig ellene, ám az, hogy mi itt a Parlamentben, folyamatban lévő büntetőeljárások kapcsán tarthatunk-e vitát az európai elfogatóparancsról, megkockáztatom, hogy az eljárási szabályzat értelmében legalábbis kétséges. Ha kiderülne, hogy igen, akkor én is fel tudnék hozni pár olyan ügyet, amelyet szívesen megvitatnánk. Én azonban ezen a ponton sürgősen azt tanácsolnám, hogy itt, az Európai Parlamentben ne tegyünk érdemi vita tárgyává jelenleg folyamatban lévő bírósági eljárásokat.
