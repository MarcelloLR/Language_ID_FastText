<CHAPTER ID="015">
A közösségi üres álláshelyekre vonatkozó negyedéves statisztikai adatok (vita) 
<SPEAKER ID="420" NAME="Elnök">
A következő napirendi pont az Alexandru Athanasiu által a Foglalkoztatási és Szociális Bizottság részéről előterjesztett jelentés a közösségi üres álláshelyekre vonatkozó negyedéves statisztikai adatokról szóló rendeletre irányuló javaslatról- C6-0090/2007 -.
<SPEAKER ID="421" NAME="Joe Borg">
a Bizottság tagja. - Elnök úr, e rendelet célja egy jogi keret létrehozása az üres álláshelyekre vonatkozó negyedéves statisztikai adatok begyűjtésére. Az üres álláshelyekre vonatkozó negyedéves adatok - gazdasági tevékenységek szerinti bontásban - szükségesek a Bizottság és az Európai Központi Bank gazdasági és monetáris politikájához. Lehetővé teszik a munkaerőpiac rövid távú tendenciáinak nyomon követését és segítenek az üzleti ciklus értékelésében. Jelentősége miatt ezt a statisztikát azon legfontosabb európai gazdasági mutatók közé soroljuk, amelyeket az Európai Parlamenthez és a Tanácshoz címzett, az euro-zóna statisztikáiról szóló bizottsági közlemény meghatározott. Az üres álláshelyekre vonatkozó negyedéves adatok az egyedüliek az előbbiekben említett mutatók közül, amelyre még nem dolgoztak ki jogalapot. A javasolt jogi aktus olyan mechanizmust hoz létre, amelynek köszönhetően az üres álláshelyekre vonatkozó aktuális adatok összehangoltan juthatnak el minden tagállamba.
<P>
Értesüléseim szerint több, a Bizottság által javasolt jogi aktusban érintett kérdésről is megbeszélések folytak, és néhány változtatásra is sor került. A parlamenti jelentésben javasolt módosítások magukban foglalják a Tanács által eszközölt változtatásokat, és a mai napon Önök elé elfogadásra terjesztett szöveg a három érintett intézmény - az Európai Bizottság, a Tanács és az Európai Parlament - közös megegyezését tükrözi. A három intézmény szintén egyetért abban, hogy a jogszabálynak mielőbb hatályba kell lépnie. Ez lehetővé teszi, hogy a rendeletet az első olvasat után elfogadjuk. Köszönettel tartozom az előadó Athanasiu úrnak a jó együttműködéséért és az ügyben tanúsított megértéséért.
<SPEAKER ID="422" NAME="Alexandru Athanasiu  " AFFILIATION="PSE">
előadó. - (FR) Elnök úr, tisztelt tanácsi és bizottsági képviselők, hölgyeim és uraim, először is szeretnék köszönetet mondani kollégáimnak, akik megbíztak ezzel a jelentéssel, valamint az árnyék-előadónak a hozzájárulásukért.
<P>
A társadalomban, amelyben élünk, az adatgyűjtés alapvető elemzési eszközzé vált. Az üres álláshelyekre vonatkozó adatok nemcsak a gazdaság állapotát mérik fel, hanem bizonyos politikákat is meghatároznak és alakítanak. Napjainkban az üres álláshelyekre vonatkozó statisztikák közvetlen hatással vannak a pénzügyi piacokra. A minősítő ügynökségek várják ezeket az adatokat, és felhasználják azokat az általuk biztosított tanácsadás során.
<P>
A statisztika, elnök úr, hogy úgy mondjam, sokat követelő téma. Érdemes idézni G.O. Ashley híres észrevételét: "A jövendölés más okkult technikáihoz hasonlóan a statisztikai módszernek saját zsargonja van, amelyet szándékosan arra találtak ki, hogy a laikusok előtt ködösítse módszereit.” A Foglalkoztatási és Szociális Bizottságon belüli munkánk során kollégáimmal együtt három szempont hangsúlyozására törekedtünk.
<P>
Először is ott van a rendelet politikai vonatkozása: az európai polgárok szabad mozgására vonatkozó elv, valamint a foglalkoztatáshoz való feltétlen, korlátozatlan és akadálytalan hozzáférés ismételt megerősítése, még egy ilyen statisztikai eszköz összefüggésében is, mint ez. Azután ott van a társadalmi vonatkozása: minden európai számára megkönnyíteni a megfelelő munkavállalást, valamint az Európai Unió egészében az üres álláshelyekre vonatkozó információkhoz való hozzáférést. Végül - és itt a Bizottságnak és a Tanácsnak kell köszönetet mondanunk - ott van az adatminőség technikai vonatkozása. Olyan rendszerről beszélünk, amelynek harmonizált eljárásai vannak, és amely hatékonyan naprakésszé tette a statisztikai adatgyűjtésre vonatkozó rendelkezéseket, vagyis a pontos adatok megszerzésének jobb megközelítéséről.
<P>
Mind tudják, elnök úr, hölgyeim és uraim, korábban pusztán becsületbeli megegyezésünk, vagyis önkéntes alapunk volt a statisztikai adatgyűjtésre. A pontos elemzés azonban ezen adatok kötelező és következetes gyűjtésétől függ. Ezért a rendelet jobb jogalap, mint az irányelv, mert a rendelet rendelkezései - az irányelv rendelkezéseitől eltérően - az Unió egészében megegyeznek: a tagállamoknak nincs hatáskörük arra, hogy azokat ne teljes egészében vagy szelektív módon alkalmazzák, és nem választhatják meg a kitűzött célok követésének módszereit.
<P>
A lisszaboni stratégia egyik célja az, hogy több embert vonzzon a munkaerőpiacra, és ugyanakkor több munkahelyet kell teremteni: ezért van szükség a munkaerő-keresletre és -kínálatra vonatkozó lehető legjobb információs rendszerre. Az információ minősége a siker kulcsa lehet, és mindannyian tudjuk, hogy ma az információ hatalom. Ez vonatkozik a gazdaságra és más területekre, és ezért bizonyult szükségesnek olyan, az üres álláshelyekre vonatkozó strukturális mutató kidolgozása és közzététele, amely pontosan azt képes mérni, hogy milyen szűk a munkaerőpiac, és hol vannak a szakismereti hiányosságok.
<P>
A Bizottságnak és az Európai Központi Banknak szintén szüksége van az üres álláshelyekre vonatkozó negyedéves adatokra, hogy a gazdaság különböző ágazataiban nyomon lehessen követni a betölthető álláshelyek számának ingadozását. Az üres álláshelyek a főbb európai gazdasági mutatók sorozatának részét képezik, és az EMU cselekvési terv értelmében szükség van rájuk az EU munkaerőpiacán és az euro-zónában uralkodó feltételek értékeléséhez.
<P>
Elnök úr, mondanivalómat Pierre abbéra hivatkozva zárom, aki azt mondta, hogy sok politikus csak a statisztikákon keresztül ismeri a szegénységet, és még senki sem hullatott könnyeket a statisztikák felett. Ne kelljen bennünket meggyőzni arról, hogy egy technikailag hatékonyabb mechanizmusra van szükség az előírt összes statisztika összegyűjtésére. Politikusként végezhetjük úgy a feladatunkat, hogy az emberek számára megkönnyítjük a megfelelő állás megtalálását. Ezek a statisztikák lehetővé fogják tenni számunkra, hogy megkönnyítsük erőfeszítéseiket.
<SPEAKER ID="423" NAME="José Albino Silva Peneda">
a PPE-DE képviselőcsoport nevében. - (PT) Elnök úr, biztos úr, hölgyeim és uraim, először is szeretnék köszönetet mondani az előadónak, Athanasiu úrnak, akivel az elmúlt néhány hónapban több alkalommal találkozhattam, és aki most bemutatja egy általam kiemelkedőnek tartott munkának az eredményeit.
<P>
Figyelemmel kísértem a ma megvitatott jelentés tartalmát, valamint a Bizottsággal és a Tanáccsal idén június óta folytatott tárgyalásokat, és a PPE-DE képviselőcsoport nevében immár biztonsággal állíthatom, hogy egy kiemelkedő minőségű és nagyon megbízható kompromisszumos szöveget értünk el. Amennyiben a Parlament elfogadja - ahogyan remélem, hogy elfogadja - a bizottsági javaslathoz ezen a plenáris ülésen fűzött módosításokat, tudjuk, hogy a Tanács már azt mondta, hogy szintén elfogadja az ugyanezen irányelvre irányuló módosított javaslatot.
<P>
Úgy vélem, hogy ez a jelentés viszont hasznos eszköz lesz az EU munkaerő-hiánnyal küzdő szektorainak és régióinak azonosításához, és ennélfogva a fizetőképességnek és a képzés jobb menedzselésének az előmozdításához. Szeretném felhívni a figyelmüket egy általam fontosnak ítélt szempontra: ennek a jelentésnek a tartalma nem jelent nagyobb bürokratikus terhet vagy következetlenebb jogszabályt, mivel jelenlegi változata elkerüli a kezdeményezések megduplázódását és a már hatályban lévő eszközök beillesztését.
<P>
A jelentés eközben jó kompromisszumot is képvisel a statisztikai célú információ-szolgáltatás szükségessége, valamint annak szükségessége között, hogy biztosítani kell, hogy a vállalkozásokat - főként a kis- és középvállalkozásokat - ne terheljük túl szükségtelen bürokratikus eljárásokkal.
<P>
Ezért úgy vélem, hogy minden feltétel teljesült ahhoz, hogy a jelentést első olvasatban elfogadjuk, és ezt a döntést ajánlom a Tisztelt Háznak.
<SPEAKER ID="424" NAME="Proinsias De Rossa">
a PSE képviselőcsoport nevében. - Elnök úr, mivel négy egész percem van ma este, ami négyszerese annak az időnek, ami általában rendelkezésemre áll, igyekszem elkerülni, hogy túl bőbeszédű legyek. Tehát folytatnám is.
<P>
A javasolt rendelet európai, illetve tagállami jelentősége kivételesen szakmai jellege ellenére sem lebecsülendő. A több és jobb munkalehetőség érdekében 2005-ben újraindított lisszaboni stratégia a betölthető európai álláshelyekre vonatkozó pontos, aktuális helyzetet tükröző és összehasonlítható statisztikai adatok szükségességét vonja maga után, régiók és gazdasági tevékenység szerinti bontásban. A munkaerőpiac és az új munkavállalók szükségleteinek feltérképezéséhez ezek az adatok elengedhetetlenek.
<P>
Üdvösnek tartom, hogy jelenleg inkább rendeletről semmint irányelvről tárgyalunk, amely elfogadása után gyorsabban bevezetésre kerülhet. És természetesen egyaránt vonatkozik közvetlenül minden egyes tagállamra, tehát kicsi esélye van annak, hogy a különböző tagállamok eltérő módon határozzák meg vagy értelmezzék a benne foglaltakat. Nincs szükség például arra, hogy a nemzeti jogba átültessék, ezért elkerülhetőek a folyamattal együtt járó késedelmek.
<P>
Ez egy kitűnő példája annak, hogyan tudja az EU érdemben segíteni a tagállamok munkáját olyan célok érdekében, amelyeket egyedül vagy még együttműködve sem érhetnének el. Mindazonáltal két évig tartott, amíg ez a jogszabály erre a szintre eljutott, és ezért reménykedem benne, hogy végleges megegyezés születik a Tanácson belül és az első olvasat szakaszában jóvá is hagyják.
<P>
Tudom, hogy Írországban nem készítünk kimutatást a betölthető álláshelyekről, de a Központi Statisztikai Hivatal (CSO) dolgozik ezen. A CSO igen elismert intézmény, és remélhetőleg egy éven belül Írország is teljes mértékben csatlakozhat a rendszerhez.
<P>
Szintén üdvösnek tartom, hogy a javaslat kiterjed a személyes szolgáltatásokra, a mezőgazdasági munkákra, a tíz embernél kevesebbet foglalkoztató munkahelyekre és a munkaszerződés jellegére is. Úgy gondolom, ez különös jelentőséggel bír az alkalmi munkahelyek növekvő száma felett érzett aggodalmunk fényében, illetve tekintetbe véve a "rugalmas biztonság” felé való elmozdulás kapcsán egyes berkekben felmerült félelmeket.
<P>
Szívből remélem, hogy egyezségre jutunk és tovább folyhat az EU-szerte egységes statisztikai adatok létrehozására irányuló munka.
<SPEAKER ID="425" NAME="Marian Harkin">
az ALDE képviselőcsoport nevében. - Elnök úr, mindenekelőtt gratulálni szeretnék az előadónak a Közösségben betölthető álláshelyekre vonatkozó negyedéves statisztikai adatok gyűjtését szabályozó rendelet-javaslat kidolgozásához.
<P>
Először is hadd mondjam el, hogy a magas színvonalú, korszerű és releváns statisztikai adatok megalapozzák a jó politikai döntéseket. Ez különösképpen igaz az EU szintjén, ahol 27 különböző országgal van dolgunk, amelyek külön-külön próbálják ebben az összefüggésben megvalósítani a lisszaboni célokat. Úgy gondolom, minden segítség vagy támogatás, amelyet a tagállamoknak erre - azaz több és jobb munkahely teremtésére - irányuló törekvéseikben nyújthatunk, valóban megéri a fáradságot.
<P>
Teljes mértékben egyetértek a felvetéssel, hogy amíg az adatok összehasonlíthatóságának biztosítása érdekében a rendeletnek megfelelően eljárva maguk a tagállamok is összegyűjthetik a szükséges információkat, a Bizottság koordinációjára is szükség van a statisztikai adatok harmonizálásához. Ebben az összefüggésben egyetértek inkább egy rendelet, mint irányelv szükségességével, de a javasolt rendelet csupán a legszükségesebbet jelenti a kitűzött célok eléréséhez, és nem mutat ezeken túl.
<P>
Úgy gondolom, ebben az összefüggésben nincs több hozzáfűzni valóm, legfeljebb annyi, hogy különösképpen örülök annak, hogy adatszolgáltatásra kérjük a tagállamokat a személyeket segítő szolgáltatásokra, bentlakásos ápolásra és bentlakás nélküli szociális ellátásra vonatkozóan. Ez az információ óriási jelentőségű, tekintetbe véve a házi gondozók növekvő számát az Európai Unióban. A népesség elöregedése súlyos demográfiai probléma és a házi gondozás a feladat megoldásának egyik kulcseleme. Akik közülünk olyan szerencsések lesznek, hogy magas életkort érnek el, valószínűleg rászorulnak majd valamiféle segítségre, ezért az Európai Unión belül az ilyen jellegű munkalehetőségek bővülő piacot jelentenek. Azzal együtt, hogy a gondozói munka nagy része nincs megfizetve és bizonyára a jövőben sem lesz, az ehhez kapcsolódó munkalehetőségek száma növekedni fog. Éppen ezért megbízható, magas színvonalú adatokra van szükségünk, hogy felkészülhessünk a demográfiai problémák gondozási vonatkozású feladatainak megoldására.
<P>
Végül, ahogyan már korábban is említettem, az általános vagy globális összefüggésben a magas színvonalú, releváns, időszerű, összehasonlítható és összefüggő információ rendkívül értékes eszköze a jó politikai döntéshozatalnak, alapul véve természetesen azt, hogy mi, politikusok, használjuk is a rendelkezésünkre álló adatokat.
<SPEAKER ID="426" NAME="Ewa Tomaszewska">
az UEN képviselőcsoport nevében. - (PL) Elnök úr, a kiemelkedő minőségű álláshelyek számának növelése tekintetében a lisszaboni stratégia végrehajtása bizonyos eszközöket igényel. Ezek egyikét a közösségi üres álláshelyekre vonatkozó negyedéves statisztikák jelentik. Az Eurostatnak jogalappal kell rendelkeznie az üres álláshelyekre vonatkozó adatok gyűjtéséhez. Egy íratlan megállapodás nem elég, és nem garantálja az adatok összehasonlíthatóságát és teljességét.
<P>
Íme néhány konkrétum. Az első módosítás gyakorlatilag a kisvállalkozásokra nehezedő bürokratikus teher növekedését jelenti, ugyanakkor pont az ilyen vállalkozásokban növekszik folyamatosan az alkalmazottak aránya, és ezért az ilyen vállalkozások helyzetére vonatkozó információk egyre hasznosabbak.
<P>
Támogatom a második módosítást, amely bevonja a szociális partnereket a rendelet végrehajtásába.
<P>
A 3. módosítás az adatok benyújtásának módszerét rendezi önkéntes adatszolgáltatás esetén, és ezért elengedhetetlen.
<P>
Támogatom a 17. módosítást is, amely az adatok közzétételét garantálja, így teremtve lehetőséget arra, hogy gyakorlati következtetések levonására lehessen használni.
<P>
Szeretnék gratulálni az előadónak.
<SPEAKER ID="427" NAME="Jiří Maštálka">
a GUE/NGL képviselőcsoport nevében. - (CS) Hölgyeim és uraim, én is szeretnék csatlakozni azokhoz, akik gratulálni szeretnének az előadónak és megköszönnék a jelentését. Hozzá hasonlóan én is támogatom azt a véleményt, miszerint az üres álláshelyekre vonatkozó jó minőségű és összehasonlító statisztikák összeállítása európai prioritás. Ugyanígy biztos vagyok abban, hogy e statisztikai adatok becsületbeli megállapodáson alapuló gyűjtése nem elégséges, és abban, hogy európai szinten kell jogi aktust elfogadni a harmonizált és kiváló minőségű statisztikai adatok tagállamokon belüli előállításának garantálásához. Csak a Bizottság koordinálhatja a statisztikai adatok közösségi szintű szükséges harmonizációját.
<P>
Nemrég ugyanezt a nézőpontot támogattam, amikor kifejeztem a közegészségre és a munkahelyi egészségvédelemre és biztonságra vonatkozó közösségi statisztikáról szóló európai parlamenti és tanácsi rendeletre irányuló javaslatra vonatkozó véleményemet. Szintén nagyon örültem az előadó, a Bizottság és az elnökség közötti háromoldalú egyeztetés eredményeinek is. A keletkezett kompromisszumos javaslatok jelentős mértékben javították a dokumentum minőségét. Más képviselőcsoportok árnyék-előadóihoz hasonlóan én is örömmel adtam aláírásomat a GUE/NGL képviselőcsoport nevében.
<P>
E kompromisszumos javaslatok között szeretném különösen kiemelni a javaslat jelentős hozzájárulását ahhoz, hogy a 10 alkalmazottnál kevesebb főt foglalkoztató egységekre vonatkozó adatok bekerüljenek a statisztikába, a határozott időre és határozatlan időre szóló üres álláshelyek megkülönböztetésére vonatkozó javaslatot, valamint az annak biztosítására vonatkozó javaslatot, hogy a lehető legtöbb európai polgárnak legyen hozzáférése ezekhez az adatokhoz.
<P>
Végezetül azt szeretném mondani, hogy üdvözlöm a minőségértékelési kritériumok meghatározását, mert az üres álláshelyekre vonatkozóan csak a releváns, a pontos, a naprakésszé tett és érthető adatok segíthetnek a Közösségen belüli munkanélküliség elleni küzdelemben.
<SPEAKER ID="428" NAME="Derek Roland Clark">
az IND/DEM képviselőcsoport nevében. - Elnök úr, a munkaerőhiány feltérképezése érdekében az üres álláshelyekre vonatkozó tájékoztatás jól hangzik. De ugye nem csupán statisztikák készítéséhez használható? Igazi feladata az, hogy lehetővé tegye a munkáltatók számára a megüresedő álláshelyek mielőbbi betöltését és az álláskeresők mielőbbi elhelyezkedését, ezért negyedéves.
<P>
Jelenleg a nemzeti adatokat maguk a tagállamok gyűjtik össze, és úgy tűnik, hogy a Bizottság ezeket egy közös keret létrehozására szeretné felhasználni, amely egyetlen Európai Uniós rendelet alapján működik, C tervként. Tehát az EK összehangolási mániája egy egyszerű rendszert időrablóvá és bürokratikussá tesz.
<P>
Az igazi cél a központosított ellenőrzés. Látunk-e majd olyan előírást a közeljövőben, amely szerint a munkáltatóknak és munkavállalóknak egy EU-s irodához kell tanácsért folyamodniuk? A későbbiekben ez a munkaerő célzott irányításához vezet-e? Ez mindenképpen az európai tervgazdasághoz vezet majd, szétfoszlatva álmainkat egy virágzó, újításoktól nyüzsgő Európáról, amely tele van álláslehetőséggel.
<P>
Egy globalizálódó piacon a versenyképesség megtartásának egyetlen módja az el nem kötelezettség, a készenlét arra, hogy az adódó hiányt betöltsük, kihasználjuk a lehetőséget, hogy bármire készen legyünk. Ezt nem az iratkupacokban lévő vagy számítógépek merevlemezein tárolt statisztikai adatoszlopok teszik meg, hanem azok a való életbeli nők és férfiak, akik hirtelen meglátják a lehetőséget és a többiek előtt lecsapnak rá. Ha nem elsőként akarnának befutni, hagynák, hogy a munkáltatók böngésszék a kimutatásokat. Mindeközben a talpraesett spekulánsok az első adandó alkalomra ugranak és felvásárolják a piacot.
<P>
Ami még ennél is rosszabb, hogy a 8. módosítás, amennyiben elfogadásra kerül, lehetővé teszi, hogy az adatok összehasonlítását végző hivatal nem megfelelőként elvesse a valós nemzeti adatokat és a saját számaival helyettesítse őket. Így az EK központi ellenőrző szerveinek való megfelelés érdekében hamis képet festenek, félrevezetve az embereket. Ennyit az állampolgárok tájékoztatásáról!
<P>
Végül a 3. módosítás arra bíztat, hogy a mezőgazdaságot, a halászatot és az erdőgazdaságot ebből a szempontból ne vegyük figyelembe. Miért kellene így tennünk? Nem sokat tudok az erdőgazdaságról, de az Egyesült Királyság gazdálkodásra és halászatra vonatkozó számadatai elborzasztóak. Mióta 1973-ban csatlakoztunk a KAP-hoz, több brit gazdálkodó hagyta ott a földjét vagy követett el öngyilkosságot, mint bármikor a történelemben. Az 1973 óta negyedére csökkent halászflottánk tanúsítja, mekkora kárt okozott a rohadt KHP.
<P>
Nem csoda, hogy néhányan ki szeretnék ezeket az adatokat hagyni az EU-s statisztikai kimutatásokból, ugyan, nem kell a lakosságot figyelmeztetni, ugye?
<SPEAKER ID="429" NAME="Zdzisław Kazimierz Chmielewski" AFFILIATION="PPE-DE">
(PL) Elnök úr, az EU egyszerűsítésére irányuló valamennyi kísérlet tiszteletet érdemel, különösen akkor, ha az a foglalkoztatást érinti. Úgy vélem, a foglalkoztatás a leginkább kulcsfontosságú kapocs egy integrált Európa társadalmi és gazdasági átalakulásában. Az előadó ezt a jogalkotási kezdeményezést megelőlegező légkörre talált, és jelentésének kiválóan elérhető és valóban érdekes formátumot adott.
<P>
Az európai parlamenti és tanácsi rendelet a becsületbeli megállapodáson alapuló meglévő gyakorlatokat az üres álláshelyekre vonatkozó adatgyűjtéssel helyettesíti, elhatározva, hogy tevékenységéhez jogi keretet hoz létre. Ez lehetőséget biztosít az információ-integrálási folyamat következő szakaszának javításához, amely egyébként az európai gazdasági alapmutatók részét képezi. Ezzel megjelent egy olyan jogalap szükségessége, amely segítene a növekvő adatgyűjtések összefoglalásához szükséges módszertani pillérek létrehozásában.
<P>
Ez a rendelet másfajta előny megteremtését is ígéri. A statisztikák minősége és összehasonlíthatósága terén magasabb színvonal elérését teszi lehetővé. Nemzeti és nemzetközi szinten egyaránt megkönnyíti a megbízható adatokon alapuló hatékony foglalkoztatáspolitikák kidolgozását is. Ugyanakkor lehetővé válik az ilyen politikák végrehajtásának nyomon követése az egyes országokban. Az úgynevezett új EU-országok kormányai rámutattak, hogy a negyedéves statisztikáknak köszönhetően a foglalkoztatási piac nyomon követéséhez elengedhetetlen mutatórendszerek állnak majd rendelkezésükre. Némi megkönnyebbüléssel vették tudomásul azt is, hogy ennek a rendeletnek a bevezetése nem fogja azt jelenteni, hogy a negyedéves adatgyűjtéshez további pénzeszközökre lesz szükség.
<P>
A lengyel kormány a javaslatra vonatkozó álláspontjának indokolásában rámutatott, hogy az adatok európai szinten történő egységesítésének, valamint minőségük nyomon követésének a sajátos szakképesítések iránti kereslet változó szintjeire vonatkozóan több ismerethez és a lengyel munkaerőpiac helyzetének hatékonyabb nyomon követéséhez kell vezetnie. Lehetővé fogja tenni a pontosabb foglalkoztatási és fizetési előrejelzések elkészítésének megkönnyítését is. Az adatok európai szintű összehasonlíthatósága lehetővé fogja tenni annak értékelését, hogy a nemzeti munkaerőpiacok milyen mértékben nem igazodnak a többi uniós ország hátteréhez. Szintén sajátos gyakorlati következményei vannak a foglalkoztatáspolitika és a kínálat összefüggése tekintetében, valamint a jövőbeli alkalmazottak szakképzési irányának tervezésénél.
<SPEAKER ID="430" NAME="Bogdan Golik" AFFILIATION="PSE">
(PL) Elnök úr, szeretném kifejezni, hogy támogatom a közösségi üres álláshelyekre vonatkozó negyedéves statisztikai adatokról szóló európai parlamenti és tanácsi rendeletre irányuló javaslatot. Az egyetértés nem hiányozhat azt illetően, hogy milyen fontos az, hogy ezen adatok gyűjtése rendszeres és egységes legyen, miközben eleget tesznek a tagállamok összességében megállapított előírásoknak. Az ily módon gyűjtött adatok értéke tagadhatatlan az Európai Unió munkaerő-piaci helyzetének értékelése, valamint az Európai Központi Bank működése szempontjából.
<P>
A jelenlegi helyzet, amennyiben ezen adatok gyűjtése íratlan megállapodás alapján történik, egyértelműen azt mutatja, hogy ez a módszer nem hatékony és módosításra szorul. Csak ennek a - Közösség egészében kiváló minőségű statisztikák elkészítésére vonatkozóan egyforma szabályokat létrehozó - rendeletnek az elfogadásával lehet majd pontosan áttekinteni, illetve elemezni azokat a tényezőket, amelyek ötvözik az átfogó helyzet és feltételek megteremtését a munkaerőpiacon.
<P>
Ez a rendelet nemcsak arra kötelezi a tagállamokat, hogy jól meghatározott normákkal összhangban hozzanak létre statisztikákat, hanem segíti is őket ebben a feladatban, az e célra készített eszközök átadásával. E kutatás európai szinten történő egységesítése lehetővé fogja tenni a nemzeti piacokon a konkrét álláshelyek keresletének ingadozásaira vonatkozó ismereteink kibővítését és a pontosabb foglalkoztatási és fizetési előrejelzések készítését.
<P>
Ezen okok miatt elengedhetetlen, hogy egy olyan jogi dokumentum lépjen hatályba, amely egyértelmű és átlátható módon meghatároz minden szabályt a Közösség egészében az üres álláshelyekre vonatkozó adatgyűjtést érintően.
<SPEAKER ID="431" NAME="Elnök">
A vitát lezárom.
<P>
A szavazásra csütörtökön déli 12 órakor kerül sor.
