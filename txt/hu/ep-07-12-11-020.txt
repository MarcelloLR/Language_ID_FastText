<CHAPTER ID="020">
A mezőgazdasági termékekkel kapcsolatos tájékoztató és reklámtevékenységek (vita) 
<SPEAKER ID="396" NAME="Elnök">
A következő napirendi pont a Bogdan Golik által a Mezőgazdasági és Vidékfejlesztési Bizottság részéről előterjesztett jelentés a mezőgazdasági termékek belső piacon és harmadik országokban történő megismertetésével és promóciójával kapcsolatos intézkedésekről szóló tanácsi rendeletre irányuló javaslatról - C6-0203/2007 -.
<SPEAKER ID="397" NAME="Mariann Fischer Boel">
a Bizottság tagja. - Elnök asszony, szeretnék először is köszönetet mondani az előadónak, Golik úrnak, a mezőgazdasági termékek belső piacon és külső piacokon történő promóciójáról szóló egységes tanácsi rendeletre irányuló bizottsági javaslattal kapcsolatos kitűnő jelentéséért.
<P>
E javaslat célja, hogy a két meglévő, a belső és külső promócióról szóló tanácsi rendeletet egyetlen rendeletben egyesítse. E gyakorlat általános célja teljes mértékben összhangban van egyszerűsítési gyakorlatunkkal, és célja az Európai Unió mezőgazdasági termékekre vonatkozó promóciós rendszere átláthatóságának növelése. A cél nem az, hogy alapvetően megváltoztassuk a tájékoztatási és promóciós politikákat.
<P>
A Golik úr és munkatársai által javasolt módosítások számos fontos kérdést érintenek az EU promóciós rendszerével kapcsolatban, mint először is, nagyobb jelentőség és költségvetés a harmadik országokra irányuló promóciós programoknak; másodszor, nagyobb közösségi részesedés a promóciós intézkedésekből, és harmadszor, alacsonyabb pénzügyi hozzájárulás a javaslattevő szervezetek részéről.
<P>
Ami a hozzájárulás partnerek közötti megosztását illeti, tudják, hogy a közösségi hozzájárulása alapvetően 50%, és a többi 50% a tagállamok és a javaslattevő szervezetek között oszlik meg; ez utóbbiak legalább 20%-ot fizetnek.
<P>
A pénzügyi teher e különböző partnerek közötti megosztása a promóciós programokkal kapcsolatos, régmúltra visszanyúló tapasztalatokon alapul. Ha valamennyi partner hozzájárul és pénzügyileg érintetté válik, egyértelműen megnő az esély egy hatékony és jól irányzott programra. Kivételes esetekben, mint az iskolásoknak juttatott gyümölcs és zöldség legutóbbi esete, lehetőség van a közösségi részesedés 60%-ra emelésére.
<P>
Elvben támogatom azt az ötletét, hogy több programot helyezzünk előtérbe a harmadik országokban folyó promóció tekintetében, de ezt a megfelelő kontextusba kell helyezni. Ez a javaslat csak két rendelet egyesítéséről szól; nem politikai vitáról vagy több pénzről, így a megfelelő pillanat e vita megtartására akkor érkezik el, amikor a közös agrárpolitikánk jövőjét tekintjük át, amelynek során prioritásainknak megfelelően tükröződniük kell a költségvetési tételekben.
<P>
Ez azonban nem jelenti azt, hogy háttérbe szorítom a promóciót. Amint azt bizonyára tudják, két legutóbbi reformunkban - az első az élelmiszerekre és zöldségekre vonatkozó reform, és a másik, amelyet remélhetőleg jövő hét elején véglegesítünk, a borreform - a programok promóciójának jelentőségére összpontosítottunk, és azt hangsúlyoztuk. A bor esetében például 120 millió eurót különítettünk el minden évben kimondottan a kiváló európai boraink harmadik országokban történő promóciójára.
<P>
Úgy vélem, jó úton haladunk, de térjünk vissza erre később, most egyszerűen csak két rendelet egyesítéséről van szó.
<SPEAKER ID="398" NAME="Bogdan Golik">
előadó. - (PL) Elnök asszony, valóban, ez a mezőgazdasági termékek belső piacon és harmadik országokban történő megismertetésével és promóciójával kapcsolatos intézkedésekről szóló tanácsi rendeletre irányuló javaslat célja, hogy harmonizálja és egységes szerkezetbe foglaljon két jelenleg hatályos rendeletet. Ez mind egy tágabb folyamatnak a része, amely a közösségi jogszabályok egyszerűsítésére és átláthatóbbá tételére irányul.
<P>
Hangsúlyozni szeretném azonban, hogy ebben az esetben az egyszerűsítés alatt csak technikai eljárást kell érteni. Az előttünk álló rendelettervezet sajnálatos módon nem hivatkozik az Európai Bizottság végrehajtási rendelkezéseiben megállapított promóciós és tájékoztatási elvekre.
<P>
E korlátok ellenére a jelentésemben egy jelentősen tágabb és nagyobb mértékben stratégiai megközelítést fogadtam el a mezőgazdasági termékek Európai Unión belüli promóciója tekintetében. Az Európai Parlamentnek képesnek kell lennie arra, hogy egy ilyen fontos mechanizmushoz kapcsolódó kulcsfontosságú kérdésekre is kitérjen. Ez különösen fontos, ha figyelembe vesszük a WTO-szintű többoldalú tárgyalások folyamatát, és a közös agrárpolitika operatív feltételeinek megváltozását.
<P>
Az exporttámogatások valamennyi fajtájának meg kell szűnnie 2013-ig, ebbe a közösségi export-visszatérítéseket is bele kell érteni. A vámok csökkentése tervben van. Ilyen körülmények között, a promóció és tájékoztatás területén megnövelt fellépés az egyetlen módja az EU mezőgazdasági termékei kiviteli versenyképessége fenntartásának. Az ilyen fellépés segít abban is, hogy új piacokat szerezzünk harmadik országokban, és növeljük a vásárlók európai termékek előnyeivel kapcsolatos tudatosságát, így ösztönözve a keresletet.
<P>
Ugyanakkor, ezek egyike sem érinti a piaci versenyfeltételeket. Nem gyakorol negatív hatást a világkereskedelemre sem. Ezért nem engedhetjük meg, hogy mellékvágányra tereljük a promóciós és tájékoztatási intézkedéseket. Épp ellenkezőleg, ezeket az Európai Unió prioritásaiként kellene elfogadnunk.
<P>
A jelenlegi rendszerben az Európai Bizottság listát készít olyan sajátos harmadik országbeli termékekről, amelyek tekintetében kampányt kell folytatni. E listát kétévente felül lehet vizsgálni, míg magukat a programokat csak évente egyszer lehet benyújtani. Ezen felül, az Európai Bizottság feladata, hogy végső döntést hozzon arról, hogy egy adott programot elfogad-e, valamint a programhoz rendelt pénzügyi támogatás mértékéről.
<P>
A 2007. évi költségvetés mindössze 45 millió EUR-t szán promóciós tevékenységekre, és ez évről évre csökken. Ez egy különösen meglepő tendencia, ha figyelembe vesszük, hogy az Európai Unió országainak száma növekedett, és jelentősen megnövekedett a megvitatott intézkedések száma is. Egy ilyen politika a valóságban nem erősítheti a Közösség pozícióját, és nem növelheti az európai minőségi előírásokkal kapcsolatos tudatosságot, különösen harmadik országbeli piacokon.
<P>
Megfelelő pénzügyi erőforrásokra van szükség, ha e nagyratörő célokat el akarjuk érni. Ezért azt gondolom, hogy a közösségi pénzügyi részvétel küszöbét a programok tényleges költségeinek 50%-áról 60%-ra kell emelni. Azt is javaslom, hogy az ágazati szervezetek finanszírozási programokhoz való minimális hozzájárulását 10%-ra kellene csökkenteni, pontosan azért, hogy kisebb szervezetek is érintetté válhassanak. Ezen felül, a közösségi részvétel elérhetné a 70%-ot a biogazdálkodás és olyan programok esetén, amelyek a válsághelyzeteket, például madárinfluenzát, BSE-t követő intézkedésekhez kapcsolódnak.
<P>
A programoknak általánosan elérhetőnek és rugalmasabbnak kell lenniük. Valamennyi termék és ország bevonása, és a szervezetek számára annak lehetővé tétele, hogy legalább évente kétszer nyújtsanak be programokat, lehetővé teszik a gyors reagálást a piacon felbukkanó lehetőségekre, és a termelők harmadik országokban való terjeszkedésének lehetőségeire.
<P>
Az e rendelet egyszerűsítésére vonatkozó szempontokra visszatérve, célszerű lenne a promóciós intézkedések belefoglalása a mezőgazdasági piacok közös szervezésének létrehozásáról szóló rendeletbe. Ez javítaná a jogszabályok átláthatóságát. Ki kell emelni, hogy a gyümölcs- és zöldségpiacról szóló rendeletben, és az elnök asszony által említett borreform-tervezetben is történik hivatkozás egy közösségi promóciós eszközre. Minden erőfeszítést meg kell tenni annak érdekében, hogy elkerüljünk egy olyan helyzetet, amelyben a promócióra szánt forrásokról szóló rendelkezések jogtalanul eltűnnek.
<P>
Zárásként szeretném megragadni a lehetőséget, és köszönetet mondani a Mezőgazdasági Bizottság tagjainak, akik egyhangúlag fogadták el ezt a javaslatot, az Európai Bizottság képviselőinek, akikkel többször is értekeztem, a 24 mezőgazdasági miniszternek, akiktől leveleket kaptam e témában, valamint a megfelelő nemzeti és európai ágazati szervezeteknek. Szeretném nagyrabecsülésemet kifejezni aktív együttműködésükért és értelmes észrevételeikért. Ezek a konzultációk tették lehetővé a számomra, hogy értékeljem a meglévő rendszert, és hogy megismerjem ezen országok és szervezetek óhaját, hogy azokat is beépítsem.
<P>
Végül úgy érzem, hogy ha kellően nagyobb költségvetést rendelünk hozzá, a promóciós és tájékoztatási intézkedések lehetővé teszik az európai termelők és gazdálkodók számára új piacok szerzését. A "Made in Europe” címkét is jobban elismerik majd világszinten, és ennek így kellene lennie.
<SPEAKER ID="400" NAME="Pilar Ayuso">
a PPE-DE képviselőcsoport nevében. - (ES) Elnök asszony, biztos asszony, először is szeretnék gratulálni az előadónak, Golik úrnak remek munkájához, és köszönetet mondani neki a velünk, mint árnyék-előadókkal folytatott nagyszerű együttműködésért.
<P>
Ma, amint azt helyesen megjegyezte, biztos asszony, a Bizottság egységes jogi keretre tesz javaslatot két meglévő tanácsi rendelet egyetlen, a mezőgazdasági termékek promóciójáról szóló rendeletben történő egyesítése érdekében. A cél az eljárások csökkentése és egyszerűsítése, hogy lehetővé váljon a politika alkalmazása és azzal egyidejűleg az érintett intézkedések sajátos jellegének fenntartása, attól függően, hogy azt hol hajtják végre.
<P>
Ez egy rendkívül fontos javaslat, amint a borpiac közös szervezéséről szóló két, elfogadott, illetve elfogadandó javaslat is elismeri. A javaslat fontosnak tekinti a mezőgazdasági termékek promócióját. Ezen felül, nem csak mérlegeli az EU-n belüli és kívüli promóció lehetőségét, de az ágazatokon belüli nemzeti és magánjellegű intézkedésekkel többszörös hatást ér el.
<P>
2000-től több intézkedésre is sor került az európai élelmiszerek kiválóságának fogyasztók előtti reklámozása, a magas tápértékük, az élelmiszerbiztonság, a termelési folyamatok, az állatjólét és a többi támogatása céljából. A promóciót szabályozó jelenlegi szabályok azonban - és ezt azért említem, mert a spanyol Mezőgazdasági Minisztériumban én voltam e két rendelet felelőse -, veszélyeztethetik a rendszert, és az egyszerűsítésre tekintettel ezért felül kell vizsgálni azokat, hogy lehetővé tegyük hatékonyabb működésüket a források megfelelő felhasználása szempontjából.
<P>
A promóciós politikának modern, rugalmas és ambiciózus eszköznek kell lennie, ha azt szeretnénk, hogy megfeleljen a gazdasági szereplők elvárásainak. Úgy vélem, hogy ez a bizottsági javaslat szándéka, és pontosan ez a Mezőgazdasági és Vidékfejlesztési Bizottságban egyhangúlag elfogadott módosítások szándéka is. Szeretném külön megemlíteni a célt és az alkalmazási kört érintő módosításokat, mivel hasznos lenne, ha a promóciót védjegyek tekintetében is meg tudnánk valósítani, és nem csak az általános promócióra összpontosítanánk.
<P>
Remélem, a Tanács és a Bizottság figyelembe veszi ezt a jelentést, és köszönöm figyelmüket.
<SPEAKER ID="401" NAME="Silvia-Adriana Ţicău">
a PSE képviselőcsoport nevében. - (RO) Elnök asszony, a mezőgazdasági termékek belső piacon és harmadik országokban történő megismertetésével és promóciójával kapcsolatos közösségi rendszer egyszerűsítése összhangban áll az Európai Parlamentnek a jogi keretrendszer egyszerűsítésére irányuló célkitűzésével.
<P>
Ez a dokumentum rendkívül fontos, mert ebben az időszakban vitatjuk meg a közös agrárpolitika reformját is, és ezzel összefüggésben a mezőgazdasági termékek promócióját szolgáló közösségi mechanizmusoknak fontos szerepet kell játszaniuk.
<P>
A zöldség- és gyümölcságazatban és a borágazatban is csak akkor lesznek sikeresek a reformok, ha Európának sikerül megfelelően reklámoznia mezőgazdasági termékeit.
<P>
Az Európai Unióban a munkaképes lakosság 5%-át közvetlenül az agrárszektor foglalkoztatja, és így az Európai Unió GDP-jéhez 1,6%-kal járulnak hozzá.
<P>
Amint az új Szerződés hatályba lép, az együttdöntési eljárást a közös agárpolitikára is alkalmazni kell.
<P>
Szocialistaként támogatjuk a piacok globális és fokozatos megnyitását, azonban korrekt és különösen kölcsönös szabályok mellett. Mezőgazdasági modellünk magas szintű szociális és környezetvédelmi előírásokat tartalmaz, valamint magában foglalja az élelmiszertermékek minőségét is. Ez azzal is jár, hogy egyes költségeket a gazdálkodókra hárítunk, de ki kell emelnünk azt is, hogy a környezetvédelmet is figyelembe kell venni.
<P>
A nemzetközi kereskedelemben legfőképpen termékeink minőségével kell törődnünk. Szocialistaként abban hiszünk, hogy létre kell hozni és meg kell határozni a "Made in Europe” márkát, és azt az európai előírásoknak megfelelő termékek minőségéhez kell kapcsolni; az Európai Unió mezőgazdasági termékeinek promóciója szintén rendkívül fontos.
<P>
Gratulálok az előadónak.
<SPEAKER ID="402" NAME="Nils Lundgren">
az IND/DEM képviselőcsoport nevében. - (SV) Elnök asszony, ez a jelentés engem az Alice csodaországban meséjére emlékeztet, és nem tudok ellenállni a kísértésnek, elnök asszony, hogy a következővel tegyem próbára a tolmácsokat "Curiouser and Curiouser!” cried Alice” (Egyre murisabb! - kiáltott fel Alice). Mi történik itt? Tényleg van értelme annak, hogy az EU olyan reklámkampányokra használja fel az európai adófizetők pénzét, amely ugyanezeket az adófizetőket arról igyekszik meggyőzni, hogy a szubvenciókon keresztül már egyszer finanszírozott árukat megvásárolják? Természetesen nincs. Az EU közös agárpolitikájának egyik célja, hogy a fogyasztók számára ésszerű árat garantáljon. Ha azonban ezt adókból finanszírozzuk és nem termelékenységnövelésből, a fogyasztó minden esetben ugyanannyit fizet, csak különböző módokon. Ráadásul, a termelékenység növelésére irányuló ösztönzés is gyengül. Az élelmiszer tehát hosszú távon drágább lesz az efféle agrárpolitika miatt.
<P>
A bizottság a versenykorlátozásokat támogatja. A vámok eltörlésével a tagállami termelést veszélyeztetik a harmadik országokból beáramló olcsó áruk; és a jelentés azt javasolja, hogy költsünk többet olyan kampányokra, amelyek az uniós márkát erősítik és a fogyasztás élénkítésére ösztönöznek az Unióban. A javaslat burkolt protekcionizmustól bűzlik! Sok példát láttunk az EU reklámkampányaira korábban.
<P>
1997-ben reklámkampány zajlott az EU-ban termelt vágott virág propagálására, amikor a vámok eltörlésének köszönhetően a behozott termékek olcsóbbá váltak. A kiváló svéd rovatvezető, Johan Hakelius, a következőképpen írt erről egy vezető svéd újságban: "ha az EU polgárai ugyanolyan virágokat vesznek Európa-szerte, ezzel természetesen növelik a kohéziót és az Európai harmóniát. A tulipánok elengedhetetlenek a béke szempontjából”. Ebben a Házban talán szükséges kiemelni, hogy ez mindössze ironizálás volt...
<P>
2000-ben az EU 450 000 tonna olívaolajat tartott raktáron, és ezért úgy határozott, reklámkampányokat indít az északi országokban, hogy tájékoztasson minket arról, hogy milyen jó és hasznos az olívaolaj.
<P>
2007-ben az Európai Parlament megszavazta a tejágazatban folyó reklámozásra a pénzt, hogy az ágazatot megvédje a növekvő piaci liberalizációtól.
<P>
Jelenleg is folyamatban van a közös agárpolitika reformja. Lassan halad előre, de halad. Az előadó javaslatával azonban néhányat visszafelé lépünk. A javaslat arra törekszik, hogy a végre-valahára megvalósuló reformot növekvő eladásösztönzési intézkedésekkel és tájékoztató kampányokkal váltsa fel. Az előadó a WTO-ra keni az egészet, és növelni szeretné az ilyen támogatásban részesítendő termékek számát. Ez nem több, mint tisztességtelen verseny az EU-n kívüli országokbeli mezőgazdasági termelőkkel szemben. A közös agrárpolitikát végülis fel kell számolni, és az árakat és a termelést a keresletnek és a kínálatnak kellene meghatároznia, mint más ágazatokban.
<P>
A múlt szerencsétlen döntései miatt beragadtunk egy ésszerűtlen rendszerbe. Éppen ezért még fontosabb, hogy a helyes irányban haladjunk. Az ajánlás itt sajnos az, hogy a rossz irányba kell letérnünk. A vámcsökkentésekkel, az export-visszatérítések megszüntetésével és a csökkentett nemzeti támogatásokkal most az európaiak javára felszabadítható pénzt nem szabad az eladásösztönzési intézkedésekkel és tájékoztató kampányokkal kapcsolatos előirányzatokra elherdálni. A promóciós kampányokat és az áruk és szolgáltatások reklámját a termelőnek kell kifizetnie, nem a szorongatott helyzetben lévő adófizetőnek.
<P>
Európa a rossz úron jár e területen, és sok máson is. Az EU-nak a szabadság Európájának kell lennie, amelyben az emberek és vállalkozások a fogyasztók, nem pedig a protekcionisták javára versenyeznek. Európa érdekben bárcsak optimista lehetnék, de sajnos nem lehetek az.
<SPEAKER ID="403" NAME="Mariann Fischer Boel">
a Bizottság tagja. - Elnök asszony, szeretném megköszönni a képviselőknek hozzászólásaikat e nagyon fontos vitához. Remélem, mindannyian egyetértünk abban, hogy fontos, hogy legyen olyan költségvetésünk, amely bemutatja a fogyasztók számára az európai termékek kiváló minőségét mind az Európai Unióban, mind a tengerentúli piacokon.
<P>
Azt kell, hogy mondjam, kissé meglepett, hogy ezt protekcionista megközelítésnek kellene tekinteni, mivel olyan helyzetben vagyunk, hogy az Európai Unió minden tagállama, és a mezőgazdasági árupiac valamennyi szereplője promóciót biztosít termékeinek a fogyasztók előtt.
<P>
E tekintetben, az Európai Unión belül a mi helyzetünk teljesen világos, mivel kiváló minőségű termékekkel rendelkezünk a környezet, az állatjólét és az állat-egészségügyi előírások magasabb szintje tekintetében.
<P>
Ami a költségvetés el nem költésének kérdését, vagy azt a tényt illeti, hogy a költségvetés csökkent: nem volt lehetőség a pénz elköltésére, mivel a termelői szervezetek részéről nem volt érdeklődés a tengerentúli piacok iránt. Remélem, e probléma megoldódik majd, ha egyesítjük a két különböző rendeletet, hogy sokkal könnyebben és rugalmasabban lehessen kezelni.
<P>
Nyitott lennék a vitára, talán az állapotfelmérés keretében, arról, hogy hogyan változtassunk a szabályokon a mezőgazdasági termékeink promóciós kampányának jövője tekintetében. Úgy gondolom, e vitára legalábbis akkor érkezik el az idő, amikor a jövőre, azaz a 2013 utánra vonatkozó költségvetést tárgyaljuk.
<P>
Úgy gondolom ugyanakkor, hogy egyértelmű jeleket adtunk termékeink promóciójának fontosságával kapcsolatban, mind a zöldség- és gyümölcsreform, mind pedig a borreform keretében.
<SPEAKER ID="404" NAME="Elnök">
A vitát lezárom.
<P>
A szavazásra 2007. december 12-én, szerdán kerül sor.
<P>
Írásbeli nyilatkozatok (142. cikk)
<SPEAKER ID="405" NAME="Harangozó Gábor  " AFFILIATION="PSE">
írásban. - A közös agrárpolitika legújabb reformja és a Kereskedelmi Világszervezet tárgyalásainak lehetséges későbbi fejleményei mellett valódi szükség van a mezőgazdasági termelést érintő közösségi promóciós mechanizmusok fejlesztésére. Ezen felül, az egyszerűsítési cselekvési terv végrehajtása valójában arra hív fel, hogy a mezőgazdasági termékek belső piaci és külső piacokon történő promóciójára is egységes jogi keretrendszert kell kialakítani. A promóciós eszközöknek és kampányoknak a lehető legnagyobb jelentőséget kell tulajdonítani, szem előtt tartva a várható vámcsökkentéseket, az export-visszatérítések megszüntetését és a közösségi belső támogatások csökkentését. E tekintetben nyilvánvaló, hogy növelnünk kell mezőgazdasági termékeink promóciójának terjedelmét és költségvetését termékeink valódi versenyképességének biztosítására, mind a belső, mind a külső piacokon. A költségvetési eszközök növelése igazán lényeges ahhoz, hogy minőségi promóciós eszközöket és átlátható intézkedéseket biztosítsuk egy egységes és egyszerűsített jogi keretben. Konkrétabban, a bor közös piacának szervezésével kapcsolatos reformról szóló reggeli vita rendkívül jó példa a hatékony promóciós eszközökbe és marketing-intézkedésekbe történő befektetések sürgető szükségességére az Unión belül és kívül.
<SPEAKER ID="406" NAME="Zdzisław Zbigniew Podkański  " AFFILIATION="UEN">
írásban. - (PL) Elnök asszony, mindannyian egyetértünk abban, hogy a mezőgazdasági termékek megismertetése és promóciója mind a belső, mind a külső piacokon alapvető. Egyetértünk abban is, hogy egyszerűsíteni és harmonizálni kell a rendelkezéseket, és korlátozni kell a tájékoztatási politika végrehajtásával kapcsolatos igazgatási eljárásokat. Ezen felül elismerjük, hogy a megfelelő tájékoztatás és promóció ösztönzi a kereskedelmet, és segít abban, hogy piacot biztosítsunk a termékeinknek. Egyetértünk azzal, hogy a 2007-es előirányzatok 45 840 000 EUR nagyságrendű összege meglehetősen csekély.
<P>
Hogyan reagáljunk erre a helyzetre? Mire kell különösen összpontosítanunk? Úgy gondolom, az egészséges, GMO-mentes biotermékek promóciójára kell koncentrálnunk. A fiatalokkal és az oktatási intézményekkel kell kezdenünk. Az iskolásoknak szóló speciális promóciónak egy sor egészséges bioterméket kell tartalmaznia a gyümölcsön kívül.
<P>
A fogyasztó számára például a származásról, minőségről, a termelési módszerről, a biztonságról és a tápértékről szóló fontos tájékoztatást nyújtó címkézési rendszer a siker elengedhetetlen feltétele. Ezt az információt a csomagoláson kellene feltüntetni, a fogyasztási hely nyelvén. Megfelelően változtatni kell a nagyáruházak kereskedelmén és címkézésén, különösen az új tagállamokban.
<P>
A következő intézkedések lényegesek a kívánt eredmények eléréséhez: új piacok kutatása, a teljes ellenőrző rendszer javítása, és a tagállamok közötti megfelelő együttműködés.
<SPEAKER ID="407" NAME="Andrzej Tomasz Zapałowski  " AFFILIATION="UEN">
írásban. - (PL) Elnök asszony, a mezőgazdasági termékek promóciójáról szóló, mai vitánk tárgyát képező jelentésnek a címében is tartalmaznia kellene a bio- előtagot. A társadalom végül is csak egy meghatározott mennyiségű élelmiszert képes elfogyasztani, ezért nem annyira a fogyasztással foglalkozunk, hanem az egészséges étrenddel és a jó minőségű élelmiszerekkel.
<P>
Az Európai Unió területén sok tömegétkeztetési intézmény kínál olyan sok vegyi anyagot és trágyát tartalmazó élelmiszert, hogy aligha meglepő, hogy az európaiak minden egyes generációja kövérebb, mint az azt megelőző. Nem szeretnék olyan élelmiszert propagálni, amelyik fogékonyabbá teszi az európai társadalmat a betegségekre és az elhízásra. Ha polgárainknak egészséges ételeket kezdünk adni, termékeink világszerte híresek lesznek. Meg kell győznünk a világot arról, hogy Európa kiváló minőségű élelmiszereket termel és ad el.
<P>
Teljes mértékben támogatom a jelentésnek az egyes területek hagyományos élelmiszerei termelésének regionális önállósága mellett szóló részeit. Végül szeretnék köszönetet mondani Golik úrnak a kiváló jelentésért.
