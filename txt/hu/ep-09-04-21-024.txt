<CHAPTER ID="024">
Közös bevándorláspolitika Európa számára: elvek, fellépések és eszközök (rövid ismertetés) 
<SPEAKER ID="221" NAME="Elnök">
A következő napirendi pont Mr Busuttil, az Állampolgári Jogi, Bel- és Igazságügyi Bizottság tagja jelentésének rövid ismertetése, melynek címe: Közös bevándorlás-politika Európa számára: elvek, fellépések és eszközök (2008/2331)(INI)).
<SPEAKER ID="222" NAME="Simon Busuttil" LANGUAGE="MT">
Ha két sorban kellene összefoglalnom a jelentésemet, először is azt mondanám, hogy az Európai Parlament határozottan egy közös bevándorlási politika oldalán áll, másodszor azt, hogy a Parlament nem akar többé széttagolt bevándorlási politikát. Ehelyett koherens politikát szeretne, mert csak a koherens politika lehet hatékony.
<P>
Most még erősebb meggyőződéssel mondom ezt, a néhány nappal ezelőtti eset fényében, amikor a Pinar nevű hajó 154 bevándorlót mentett ki nemzetközi vizekről. Ez az eset kiemeli a közös politika szükségességét. Aláhúzza, mekkora árat vagyunk kénytelenek fizetni a működőképes közös politika hiánya miatt. Hogy mi az ár? Az az ár, hogy miközben mindenki elhárítja és más vállára helyezi a felelősséget, és miközben egymásra mutogatunk, naponta emberek fulladnak meg és halnak meg a szemünk előtt.
<P>
Gyalázat, hogy egy 60 milliós népességű ország a törvényeit használja arra, hogy megpróbálja egy olyan országra hárítani a felelősséget, amelynek a népessége kevesebb, mint félmilliós. Sejtem, hogy elszigetelt esetről van szó, és hogy a Lega Nord olasz minisztere a közönsége kegyeit kereste, néhány héttel az európai parlamenti választások előtt. Könnyű átlátni ezeken a politikai cseleken, de ettől még nem lesznek elfogadhatóak. Meg szeretném dicsérni a konstruktív hozzáállást, amelyet a máltai és az olasz miniszterelnök tanúsított, amikor beavatkoztak, hogy megoldják a Pinar ügyét. Közbelépésüknek köszönhetően az értelem győzedelmeskedett a színpadi bohóckodás felett. A józan ész fölébe kerekedett a kompromisszumképtelenségnek és a törvény tisztelete erősebbnek bizonyult a dzsungel törvényénél.
<P>
Remélem, hogy a Pinar-incidens nyomán mindannyian megértjük, hogy könnyű ugyan másokra hárítani a felelősséget és másokat vádolni azzal, hogy hibáztak, de ez a könnyű út nem vezet megoldáshoz. A valóban európai politika útja vezet megoldáshoz, még akkor is, ha ez a nehezebb.
<P>
Jelentésemnek hat fő pontja van. Először is, hogy egyszer és mindenkorra véget kell vetnünk az emberi tragédiák sorának, melyeket az illegális bevándorlás okoz; másodszor, hogy a terhek megosztásának rendszerét, amit a bevándorlási paktum tartalmaz, késlekedés nélkül meg kell valósítani és kötelező érvényű jogi eszközzé kell tenni; harmadszor, nagyobb hangsúlyt kell helyezni azoknak a bevándorlóknak a visszatelepítésére, akiknek nincs joguk európai területen maradni; negyedszer, hogy az Európai Unió és egy harmadik ország között születő minden megállapodásnak a bevándorlás kérdésével is foglalkoznia kell; ötödször, hogy meg kell erősíteni a FRONTEX ügynökséget, nemcsak pénzügyileg, hanem - ami még fontosabb - erőforrások tekintetében; és végül, hogy keményebben kell fellépnünk a szervezett bűnözés elleni küzdelemben.
<P>
Összefoglalva, számos kérdésben sikerült kompromisszumra jutnunk a jelentésben. Sajnos van azonban egy függőben maradt pont, amely a szocialista képviselőcsoportban a bevándorlók szavazati joga ügyében kialakult többségnek köszönhetően került be. Ezt én nem tudtam elfogadni. Ezért a jelentés mellett alternatív állásfoglalást is előterjesztettem, amely a szavazati jogra tett utalás helyett egy újrafogalmazást jelentő kompromisszumot javasol.
<SPEAKER ID="223" NAME="Joe Borg" LANGUAGE="MT">
Az Európai Bizottság nevében szeretnék gratulálni Busuttil úrnak az általa készített fontos jelentéshez. A jelentés egy központi jelentőségű kérdéssel foglalkozik, amely szorosan kapcsolódik az Európai Unió folyamatos fejlődéshez; vagyis a közös bevándorlási politikával. Mint a jelentés is jelzi, az Európai Tanács által tavaly elfogadott Bevándorlási Paktum kiindulópontként szolgált a közös menekültügyi és bevándorlási politika felé vezető úton.
<P>
Most arról kell gondoskodnunk, hogy az e paktumban vállalt kötelezettségeket teljesítsék is. A jövő hónapban a Bizottság javaslatot tesz majd olyan eszközökre, melyekkel ellenőrizni lehet a paktum teljesítését. Ez egy éves jelentés formájában fog megvalósulni, melyet a Bizottság tesz közzé. Ezek a jelentések fogják az alapját képezni az Európai Tanács éves vitáinak a bevándorlási és menekültügyi politikáról, melyekre 2010-től fog sor kerülni.
<P>
Az e paktumban kialakított közös politika általános céljainak meghatározása a többéves programban, azaz a stockholmi programban is szerepelni fog, amelynek elfogadására a tervek szerint még idén, a svéd elnökség alatt kerül majd sor. A Busuttil-jelentés rendkívül hasznos információkkal látja el a Bizottságot, így segítségére lesz, hogy egy idén nyárig elfogadandó közlemény formájában megtegye a maga tervezett hozzájárulását. Szeretném kiemelni, hogy gondolataink általánosságban véve egybevágnak.
<P>
A Busuttil-jelentés több ponton cselekvésre sürgeti a Bizottságot. Erre itt azt szeretném válaszolni, hogy a Bizottság már aktívan elkötelezte magát. Példa erre az ideiglenes és a körkörös bevándorláshoz kapcsolódó létesítmények fejlesztése, az adatgyűjtés és -elemzés területén tett előrelépések, a jobb információterjesztés mind a bevándorlók valós lehetőségeiről, mind az illegális bevándorlás veszélyeiről, és találhatunk példákat a harmadik országokkal való együttműködés terén is.
<P>
Szeretnék kitérni arra a területre, ahol Busuttil úr aggodalmát fejezte ki, nevezetesen a tagállamok közötti szolidaritásra a bevándorlási kérdésekben. Mint az előadó is kiemelte beszédében, a Földközi-tengeren nemrégiben történtek ismét ráirányították a figyelmet a problémákra és a súlyos nyomásra, amelynek egyes tagállamok ki vannak téve. Szeretném biztosítani önt, Busuttil úr, hogy a Bizottság teljes mértékben elkötelezett arra, hogy megtalálja a módját, hogy segítséget nyújtson a különösen erős bevándorlási nyomás alatt álló tagállamoknak.
<P>
Itt szeretnék három példát említeni azon intézkedésekre, melyeket már megtettünk vagy meg fogunk tenni ebben a vonatkozásban. A dublini rendeletet úgy kell módosítani, hogy megengedje a különösen nagy nyomás alatt álló tagállamokba irányuló áthelyezések felfüggesztését. Felállítjuk majd az Európai Menekültügyi Támogató Hivatalt, melynek feladata az lesz, hogy támogassa e tagállamokat, és pénzügyi eszközöket bocsátunk majd a tagállamok rendelkezésére, melyek a bevándorlók belső és önkéntes újraelosztását célozzák.
<SPEAKER ID="224" NAME="Elnök">
A napirendi pontot lezárom.
<P>
A szavazásra 2009. április 22-én, szerdán kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="994" NAME="Corina Creţu" LANGUAGE="RO">
Az Európai Bizottság becslése szerint 2050-re az EU-nak 60 millió harmadik országbeli dolgozóra lesz szüksége, miközben gyorsuló ütemben fogy majd a munkaképes lakosság. Ebből következően hosszú távon a lisszaboni stratégia ambiciózus célkitűzéseinek teljesülése az EU-n kívülről érkező munkaerőtől függ.
<P>
Ugyanakkor jelenleg, a gazdasági válság idején a munkanélküliségi ráta jelentősen nő, és az új tagállamok sok külföldön dolgozó munkása is az állásukat elveszítők között van. Így rendkívül fontos, hogy összekössük a bevándorlási és a foglalkoztatási politikát, hogy igazságos és praktikus helyzetet teremtsünk, miközben a közösségi preferencia elvét is szem előtt tartjuk. Úgy gondolom, nem helyes, hogy a bevándorlóknak biztosítjuk a szabad mozgás jogát az EU-n belül, míg a románok és bolgárok nem élveznek teljes mozgásszabadságot az európai munkaerőpiacon.
<P>
Erkölcstelen és veszélyes, ha támogatjuk a fejlődő országokból történő agyelszívást, anélkül, hogy figyelembe vennénk a bumeránghatás kockázatát és anélkül, hogy törődnénk a diszkriminációval, melynek nyomán a bevándorlók többsége képzettsége alatti munkát kap, különösen a nők, aminek következtében mindnyájan a származási országban és az EU tagállamaiban uralkodó negatív sztereotípiák és szokások áldozatai lesznek.
<SPEAKER ID="225" NAME="Jamila Madeira" LANGUAGE="PT">
Az Eurostat szerint az EU népességének elöregedése középtávon valósággá válik. A bevándorlás fontos élénkítőként működhetne az EU jó gazdasági teljesítményének biztosításában. Mindezek fényében fel kell ismernünk az EU-ba való bevándorlás létfontosságú szerepét.
<P>
Az illegális foglalkoztatás ellen küzdeni kell, mivel alapvetően sérti a migráns dolgozók jogait. Olyan európai politikát kell szorgalmaznunk, amely arra bátorítja az illegálisan itt tartózkodó migráns dolgozókat, hogy jelentkezzenek be a hatóságoknál, miközben biztosítja, hogy ez nem vezet jogaikat megsértő gyorsított kiutasítási eljárásokhoz. Ezek a dolgozók már akkor alsóbbrendű helyzetben vannak, amikor Európába érkeznek, és nyilvánvaló, hogy a migrációs áramlatok megfelelő kezelése az EU-nak és a harmadik országoknak egyaránt hasznára válhat.
<P>
Küzdenünk kell a képességek elpazarlása ellen, amit a migráns dolgozók között újra és újra tapasztalunk. Ezek a dolgozók, különösen a nők, gyakran kötnek ki olyan munkakörben, amelyre túlképzettek.
<P>
Úgy érzem, a Bizottságnak különös figyelmet kell fordítania szakképesítések elismerésének kérdésére és az élethosszig tartó tanulás ösztönzésére, miközben azt is biztosítania kell, hogy a bevándorlóknak lehetőségük legyen megtanulni a fogadó ország nyelvét, hogy biztosítva legyen az Európai Unióba való társadalmi, szakmai és kulturális integrációjuk.
<SPEAKER ID="993" NAME="Bogusław Rogalski" LANGUAGE="PL">
Az Európába irányuló bevándorlás olyan jelenség, mely régóta folyamatosan zajlik, és olyan tényezők ösztönzik, mint az Európa és a világ más régiói között az életszínvonalban megfigyelhető jelentős anyagi különbségek.
<P>
Egyértelmű, hogy Európának közös megközelítésre van szüksége az EU-ba irányuló bevándorlással kapcsolatban. Egy tagállam cselekvésképtelensége közvetlen hatással lehet más tagállamokra. A migráció rossz kezelésének súlyos következményei lehetnek a származási országokra és magukra a bevándorlókra is.
<P>
Tudatában kell lennünk, hogy a legális bevándorlás hasznos jelenség, amely sok különböző csoportnak jelent lehetőségeket. Az utóbbi évtizedekben a bevándorlók nagyon jelentős szerepet játszottak az Európai Unió fejlődésében, és az EU-nak továbbra is szüksége van a munkájukra. Ezzel kapcsolatban közös politikai vízióra van szükség, amely a múltbeli eredményekre alapul és a jövőre is vonatkozik. E cél eléréséhez hatékonyabb együttműködés szükséges. Sok ember az életét vagy az egészségét kockáztatja, hogy átlépje különösen az EU új déli és keleti határát. Ezrek fulladnak a tengerbe, miközben jobb életet keresnek.
<P>
A bevándorlás az egyik legsúlyosabb kihívás, ami jelenleg Európa előtt áll, és rajtunk múlik, hogy hogyan nézünk szembe vele. Lehetőséget is kovácsolhatunk belőle, vagy sok embernek árthatunk, ha rosszul kezeljük.
<SPEAKER ID="992" NAME="Daciana Octavia Sârbu" LANGUAGE="RO">
Annak alapján, hogy Európa a bevándorlók fő célpontja, a bevándorlásra vonatkozó szabályozási keret harmonizációja az EU egyik prioritása kell hogy legyen.
<P>
Ha mi, európaiak most nem teszünk lépéseket egy közös bevándorlási politika támogatása érdekében, később viselnünk kell a következményeit annak, hogy nem cselekedtünk időben.
<P>
El tudom képzelni azt a forgatókönyvet, hogy illegális bevándorlók ezrei vesztik életüket a tengeren. Úgy vélem, kötelességünk megelőzni, hogy emberi életek vesszenek oda. Ebben a vonatkozásban teljes mértékben el kell köteleznünk magunkat az együttműködés mellett azokkal az országokkal, ahonnan az illegális bevándorlók érkeznek.
<P>
Véleményem szerint egy közös európai bevándorlási politikának olyannak kell lennie, amely támogatja a szolidaritást az EU határain elhelyezkedő tagállamok iránt, melyek a bevándorlók nagymértékű beáramlásától szenvednek.
<P>
Támogatom azt a nézetet, hogy az illegális bevándorlás ellen csak az ellenőrzött legális bevándorlás támogatásával lehet küzdeni Minden egyes tagállamnak szilárdan el kell köteleznie magát amellett, hogy kedvező feltételeket teremet a legális bevándorlás számára.
<P>
Üdvözlöm a jelentést, amely meglehetősen ambiciózusnak bizonyult, és remélem, hogy nagy többséggel szavazzák meg a plenáris ülésen.
