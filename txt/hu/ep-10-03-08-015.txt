<CHAPTER ID="015">
A kedvtelésből tartott állatok nem kereskedelmi célú mozgására vonatkozó állat-egészségügyi követelmények (vita) 
<SPEAKER ID="084" NAME="Elnök">
A következő napirendi pont Bairbre de Brún asszony jelentése a Környezetvédelmi, Közegészségügyi és Élelmiszer-biztonsági Bizottság nevében a kedvtelésből tartott állatok nem kereskedelmi célú mozgására vonatkozó állat-egészségügyi követelményekről szóló 998/2003/EK rendelet módosításáról szóló európai parlamenti és tanácsi rendelettervezetről - C7-0035/2009 -
<SPEAKER ID="085" NAME="Bairbre de Brún">
előadó. - (GA) Elnök úr, ez az első módosított rendelet, amely a plenáris ülés elé kerül, és egyben az első rendelet, amely a Lisszaboni Szerződés rendelkezéseinek hatálya alá tartozik. Szeretném hálámat kifejezni az árnyékelőadóknak - Soullie asszonynak, Willmott asszonynak, Vălean asszonynak, Evans asszonynak, Nicholson úrnak és Rosbach asszonynak - azért a segítségért, amelyet a bonyolult tárgyalássorozat során nyújtottak; és hálás vagyok azért a kivételes mértékű támogatásért is, amelyet a Parlament jogi szolgálataitól és együttdöntési egységétől kaptam. Szeretnék köszönetet mondani a Tanácsnak és a Bizottságnak is.
<P>
A Környezetvédelmi Bizottság dokumentációjának tartalmáról december elején született megegyezés, ez év elejétől pedig azokkal az aspektusokkal foglalkozunk, hogy az Európai Unió működéséről szóló szerződés 290. cikkét hogyan lehet ezzel a dokumentációval kapcsolatban alkalmazni.
<P>
Néha úgy tűnt, hogy soha nem fogunk megegyezésre jutni. Végül mégis sikerült. Megegyeztünk egy megoldásban ezzel a dokumentációval kapcsolatban. Tettük ezt úgy, hogy egyrészt biztosítottuk, hogy a kedvtelésből tartott állatok tulajdonosai továbbra is állataikkal együtt utazhassanak az EU határain belül, másrészt megállapodtunk egy átmeneti rendszerről, amely 18 hónapra vonatkozik és betegségtől függően, bizonyos tagállamok számára szigorúbb ellenőrzést tesz lehetővé.
<P>
A javasolt módosított rendelet elismeri a már elért előrelépést. Annak biztosítására, hogy az EU-ban a veszettségi helyzet mostantól fogva javuljon, az átmeneti rendszert öt tagállamban 2011. december 31-ig meghosszabbítják - addigra a kedvtelésből tartott állatok nem kereskedelmi célú mozgására vonatkozó rendelkezések az egész EU-ban egységesek lesznek. Javasolják, hogy az átmeneti rendszer a hólyagférgességre (Echinococcus multilocularis) és kullancsokra vonatkozóan is 2011. december 31-ig legyen érvényben.
<P>
Ami a bizottsági eljárás helyét átvevő új eljárásokat illeti, ezek keretében a Bizottságot fel lehet hatalmazni, hogy a szerződés 290. cikke szerint felhatalmazáson alapuló jogi aktusokat fogadjon el, hiszen az említett cikk szerint az Európai Parlament és a Tanács felhatalmazhatja a Bizottságot olyan általános hatályú nem jogalkotási aktusok elfogadására, amelyek egyes nem alapvető rendelkezéseket kiegészítenek, illetve módosítanak.
<P>
Például annak érdekében, hogy a szabályozás a veszettségen kívül más betegségekre is vonatkozzon - olyan betegségekre, melyek a kedvtelésből tartott állatok mozgásának következtében terjedhetnek -, a Bizottság felhatalmazáson alapuló jogi aktusok révén egészségügyi megelőző intézkedéseket fogadhat el. Másodszor, a technikai fejlődés figyelembevételének érdekében a Bizottság felhatalmazáson alapuló jogi aktusok révén módosításokat fogadhat el az állatazonosítás technikai követelményeire vonatkozóan; harmadszor, a tudományos és technikai fejlődés figyelembevételének érdekében a Bizottság felhatalmazáson alapuló jogi aktusok révén módosításokat fogadhat el a veszettség elleni védőoltások technikai követelményeire vonatkozóan.
<P>
Sikerült mindezek megszövegezéséről, valamint a szerződés 290. cikkének az e dokumentációval kapcsolatban történő alkalmazásáról megállapodnunk, és tettük mindezt úgy, hogy közben a lehető legnagyobb mértékben figyelembe vettük a Lisszaboni Szerződés által az Európai Parlament számára biztosított hatásköröket.
<P>
Az első olvasatban elért megállapodás mutatja, mennyire fontos volt e dokumentáció gyors elfogadása minden résztvevő számára.
<P>
Végezetül szeretném elmondani, hogy a demokrácia fontos jele, hogy az egyik kis képviselőcsoport előadója kapta meg ezt a bonyolult dokumentációt más képviselőcsoportok árnyékelőadóinak aktív közreműködésével, és erre a demokráciára intézményünk büszke lehet. Szeretnék még egyszer köszönetet mondani mindhárom intézmény - a Parlament, a Tanács és a Bizottság - minden olyan tagjának, akik fáradhatatlanul dolgoztak ezen a dokumentáción. Remélem, hogy képviselőtársaink szavazatukkal fogják támogatni munkánkat.
<SPEAKER ID="086" NAME="John Dalli">
a Bizottság tagja. - Elnök úr, szeretnék köszönetet mondani a Környezetvédelmi, Közegészségügyi és Élelmiszer-biztonsági Bizottságnak a dokumentáció kapcsán elvégzett munkájáért. Külön köszönetet szeretnék mondani de Brún asszonynak azon erőfeszítéseiért, melyeket annak érdekében tett, hogy megállapodás szülessék ebben a minden tagállam számára érzékeny kérdésben. Azt is nagyra értékeljük, hogy - a szóban forgó kérdéseken túl - a folyamatot ráadásul a felhatalmazáson alapuló jogi aktusok jelentette nehézségek közepette kellett "levezényelnie". Nagyon köszönjük.
<P>
Örömmel tölt el, hogy a három intézmény intenzív vitái olyan kompromisszumos szöveget eredményeztek, amely teljes mértékben tükrözi a Bizottság által javasolt technikai intézkedéseket, és amely a Bizottság számára elfogadható módon tesz eleget a javaslatok Lisszaboni Szerződés szerinti szükséges módosításának. Ez a szükséges módosítás bonyolítja és lassítja közös munkákat. Ennek ellenére a Tanács most joggal ígérheti, hogy a munka időben le fog zárulni.
<P>
A kompromisszumos szöveg szavazása előtt örömmel erősíthetem meg, hogy a Bizottság nem kívánja a 2011. december 31-ig érvényes átmeneti szabályozás további meghosszabbítását javasolni. Ez azt jelenti, hogy 2012. január 1-jétől teljes mértékben harmonizált szabályok lépnek érvénybe. A Bizottságnak azonban szándékában áll a rendelet teljes felülvizsgálatát javasolni még 2011. június 30-a előtt, különösen a felhatalmazáson alapuló jogi aktusok és a végrehajtási jogi aktusok tekintetében.
<P>
Ami a felhatalmazáson alapuló jogi aktusokkal kapcsolatos értesítést illeti, a Bizottság figyelembe fogja venni az intézmények működési szüneteit annak biztosítása érdekében, hogy az Európai Parlamentnek és a Tanácsnak lehetőségük legyen a megfelelő jogalkotási aktusokban meghatározott határidőn belül élni jogaikkal.
<P>
Végezetül pedig megerősíthetem, hogy a Bizottság a Parlamenttel és a Tanáccsal együtt elkötelezi magát amellett, hogy e rendelet rendelkezései nem befolyásolják az intézményeknek az Európai Unió működéséről szóló szerződés 290. cikke alkalmazásával kapcsolatos további álláspontjait, sem pedig az ilyen rendelkezéseket tartalmazó egyedi jogalkotási aktusokat. Reményeim szerint a Parlament támogatni fogja a kompromisszumos szöveget, mely véleményem szerint megfelelő választ ad a Parlament által felvetett valamennyi problémára.
<SPEAKER ID="087" NAME="Christofer Fjellner" LANGUAGE="SV">
Elnök úr, biztos úr, ez egy nagyon fontos jelentés, egyrészt mivel arról szól, hogyan könnyíthetjük meg a kedvtelésből tartott állatok tulajdonosainak állataik szállítását az egyes országok határain túlra, másrészt mivel a kedvtelésből tartott állatok által hordozott betegségek európai terjedésének megelőzésével is foglalkozik.
<P>
Én mint svéd európai parlamenti képviselő különösen érdekelt vagyok ebben a kérdésben, mivel van két betegség, amely szerencsére még nem jutott be Svédországba, a hólyagférgesség, és ami még fontosabb, a veszettség.
<P>
A javaslatról folytatott viták során számos alkalommal aggódtam amiatt, hogy majd módosítanunk kell a jelenlegi svéd szabályozást, és ennek eredményeképpen a hólyagférgesség és a veszettség bejut Svédországba. Ennek szörnyű következményei lennének, például nem utolsósorban arra nézve is, ahogyan Svédországban a vidékhez való nyilvános hozzáférés jogát gyakoroljuk, más szóval arra a lehetőségünkre nézve, hogy szabadon barangolhassunk az erdőkben és a mezőkön.
<P>
Nagy örömmel látom ma, hogy Svédországnak - legalábbis egy átmeneti időszakra - lehetősége lesz megtartani jelenlegi mentességeit, és ez lehetővé fogja tenni számunkra annak biztosítását, hogy az említett betegségek ne jussanak be az országba.
<P>
A folyamat során nem vehettük biztosra, hogy így fog alakulni. Még egészen a folyamat végén is volt egy vita a bizottsági eljárásban, melynek kapcsán aggályosnak találtam, hogy esetleg bizonytalanságot fog teremteni, és az eljárás alkalmazásában kibúvókra fog alkalmat adni, melyek ahhoz fognak vezetni, hogy a betegségek bekerülnek Svédországba.
<P>
Szeretnék hálás köszönetet mondani mindazoknak, akik keményen dolgoztak az olyan megoldásokért, melyek lehetővé teszik a kedvtelésből tartott állatok Európán belüli szállítását, ugyanakkor biztosítják az azon országokra vonatkozó kivételek megtartását, melyekben bizonyos betegségek nincsenek jelen. Így Európában sehol, senkinek nem kell amiatt aggódnia, hogy e javaslat eredményeképpen új betegségek kerülnek be az országba. Szeretnék köszönetet mondani az előadónak, a Tanácsnak és a biztos úrnak.
<SPEAKER ID="088" NAME="Linda McAvan">
az S&D képviselőcsoport nevében. - Elnök úr, először is hadd mondjak köszönetet de Brún asszonynak. Amikor elvállalta ezt a dokumentációt, úgy tűnt, hogy minden gyorsan fog menni. De aztán nagyon bonyolulttá vált a helyzet, amikor elkezdtük megtárgyalni a teljesen új, azaz példa és precedens nélküli, felhatalmazáson alapuló jogi aktusokat. Tehát gratulálok de Brún asszonynak, a Tanácsnak és a Bizottságnak. Biztos úr, az egyik első feladata az lesz, hogy megoldást találjon ezen a téren.
<P>
A vita nagy része e jogszabály technikai aspektusairól szólt, de maga a jogszabály sok polgár számára nagyon fontos, hiszen kedvtelésből tartott állataiknak az EU-n belüli szabad mozgásáról van szó. Amikor néhány évvel ezelőtt először fogadtuk el ezt a jogszabályt, nagy támogatottságot élvezett, de itt van ez az átmeneti időszak, amelyet Fjellner úr is említett, és amely fontos annak megelőzéséhez, hogy bizonyos betegségek bekerüljenek olyan államokba, ahol még nincsenek jelen.
<P>
Üdvözlöm a Bizottságnak az átmeneti időszak meghosszabbítását célzó törekvését, így amikor meglesz az új jogszabály, az minden tagállamban egységes lesz. Akkorra EU-szerte sokkal magasabb szinten lesz az állategészségügy és az állatjólét.
<P>
Ami a komitológiát illeti, képviselőcsoportunk támogatja a tárgyalások során elért kompromisszumot. Úgy gondoljuk, hogy a jogalkotás terén a Parlamentnek egyenlőséget kell élveznie a Tanáccsal. A szakértői csoportokról folyt a vita, illetve arról, hogy kik legyenek ezek a szakértők. Azt szeretnénk elmondani, hogy ha szakértőkkel való konzultációról beszélünk, akkor ennek minden szakértőre vonatkoznia kell, és a Bizottság figyelembe fogja venni a tagállamok és a nem kormányzati szervezetek szakértőit, és talán az Európai Parlament által ajánlott szakértőket is.
<P>
Nagyon örülök ennek a megállapodásnak. A megállapodás lehetővé teszi, hogy időben megállapodjunk az átmeneti időszak és az eltérések lejártáról. Érdeklődéssel várjuk a Bizottságnak a jövőbeli jogszabályra irányuló, új javaslatait.
<SPEAKER ID="089" NAME="Adina-Ioana Vălean">
az ALDE képviselőcsoport nevében. - Elnök úr, ne feledkezzünk meg arról, hogy a szabad mozgás mindig is az egységes európai piac egyik alappillére volt, mely a megnövekedett verseny és a nagyobb méretgazdaságosság megvalósítását célozza, ugyanakkor az EU egyik legfőbb vonzereje. Időközben az embereknek az a lehetősége, hogy az EU-n belül szabadon mozoghatnak, nemcsak a belső piac alapvető komponense, hanem alapvető jog is lett.
<P>
Az európai polgárok és vállalkozások fejlődni tudnak a különböző nemzeti rendelkezések és szabályozások jelentette akadályok felszámolása révén. Hasonlóképpen fontos az, hogy az EU polgárainak lehetőségük legyen kedvtelésből tartott állataikkal együtt utazni anélkül, hogy erre nemzeti szabályozások és szabványok vonatkoznának, hiszen így jelentősen csökkenhetnek az utazás költségei, és egyszerűbbé válhatnak az utazási előkészületek. Örülök, hogy a Bizottság javaslata is ezt az elképzelést tartalmazza.
<P>
Üdvözlöm az útlevélre vonatkozó általános szabályt, amely gondoskodik az állat-egészségügyi intézkedések és ellenőrzések harmonizációjáról, és így megkönnyíti a kedvtelésből tartott állatok szabad mozgását. Ugyanakkor egyetértek azzal, hogy garantálnunk kell az emberi és állati egészség magas szintű védelmét. Ez az átmeneti szabályozás több időt fog biztosítani a megfelelő infrastruktúra létrehozására és az alkalmazottak továbbképzésére. Ezen okból a Parlament holnap bizonyos tagállamok esetében minden bizonnyal az átmeneti szabályozás 2011-ig történő meghosszabbítására fog szavazni, mivel e tagállamoknak állítólagosan speciális egészségügyi kockázatokat kell figyelembe venniük.
<P>
Ez azonban már nem az első alkalom, hogy bizonyos tagállamok számára lehetővé tesszük, hogy szigorúbb egészségügyi követelményeket alkalmazzanak, mint mások. Az átmeneti időszak eredetileg 2008 júliusában járt volna le. Az átmeneti időszakot azonban 2010-ig meghosszabbították. Most pedig újabb meghosszabbításról állapodtunk meg. Megértem azon tagállamok aggályait, amelyek úgy gondolják, hogy állatpopulációjuk bizonyos betegségek tekintetében nagyobb kockázatnak van kitéve. Azt is tudom, hogy a tervezett meghosszabbítás vége egybeesik a bizonyos tagállamokban az erdei veszettség felszámolására irányuló, uniós finanszírozású oltási program végével. Mégis úgy gondolom, hogy ez a meghosszabbítás az utolsó kell, hogy legyen, és utána véget kell, hogy érjen az e tagállamokra vonatkozó különleges bánásmód. Mindannyian jól tudjuk, hogy az aszimmetrikus intézkedések és a mentességek ezen a területen akadályozzák a belső piac előnyeinek teljes mértékben való megvalósulását. Tehát állapodjunk meg abban, hogy az átmeneti szabályozást fel kell számolni, és mihamarabb egyenlő versenyfeltételeket kell biztosítani.
<P>
Érdekes módon a jelentéssel kapcsolatos legvitatottabb téma, amely heves vitákhoz vezetett, nem a jelentés tartalma volt, hanem az, hogy hogyan kell alkalmazni az új Lisszaboni Szerződés rendelkezéseit a bizottsági eljárásban. Ez az első együttdöntési dokumentum, melynél ezeket a rendelkezéseket át kell ültetni a gyakorlatba. A Lisszaboni Szerződésben a Parlament számára biztosított kiterjesztett hatáskör miatt életbevágóan fontos volt számunkra, hogy ez a konkrét szabályozás ne teremtsen precedenst a jövőbeli döntésekhez.
<P>
Ezért üdvözlöm azt az írásos nyilatkozatot, amely a háromoldalú egyeztetés során a Parlament és a Tanács között létrejött, és mely biztosítja, hogy ez a dokumentum nem fog precedensként szolgálni.
<SPEAKER ID="090" NAME="James Nicholson">
az ECR képviselőcsoport nevében. - Elnök úr, mindenekelőtt hadd mondjak köszönetet az előadónak a jelentés érdekében végzett kemény munkájáért. Kezdetben sokan úgy éreztük, hogy ez a dokumentáció nem fog nagy problémákat okozni, de aztán kiderült, hogy sokkal bonyolultabb, mint gondoltuk.
<P>
Sajnálatos módon az előadónak kellett vállalnia a legtöbb tárgyaláson a munka oroszlánrészét, de minden bizonnyal nagyon keményen dolgozott annak biztosítása érdekében, hogy a jelentést a szükséges időkereten belül keresztülvigye, ami nagyon fontos volt, hiszen nyomás alatt álltunk az eltérések meghosszabbításának biztosítása miatt, melyek ez év júniusában járnának le.
<P>
Véleményem szerint ez egy kis terjedelmű, de alapvető fontosságú jogszabály, mely meg fogja védeni a veszettség által fenyegetett területeket és országokat; ez a betegség az EU bizonyos részein még mindig előfordul, de 2011 végére az oltási program remélhetőleg egyszer és mindenkorra sikeresen felszámolja majd.
<P>
Addig azonban lehetőségünk van arra, hogy az átmeneti időszakban továbbra is saját, szigorúbb követelményeinket alkalmazzuk, mielőtt összhangban az EU többi tagállamával áttérnénk az általános szabályozásra.
<SPEAKER ID="091" NAME="Anna Rosbach">
az EFD képviselőcsoport nevében. - (DA) Elnök úr, szeretnék köszönetet mondani de Brún asszonynak az EU területén belül kedvtelésből tartott állatok mozgására vonatkozó technikai szabályozás korszerűsítése terén végzett kitűnő munkájáért. Sok átlagos család számára nagy kihívást jelent, hogy az összes oltást beadassák, és az összes dokumentumot beszerezzék ahhoz, hogy a család összes tagja együtt mehessen nyaralni. Erre azonban szükség van, mivel egyes országok keményen és régóta küzdenek bizonyos súlyos állatbetegségek ellen. Történtek már különböző intézkedések: különböző időtartamú karanténok, kettős állatorvosi vizsgálat az utazás előtt és után a célországtól függően, a vadon élő állatok kötelező jellegű és költséges beoltása nemzeti szinten - hogy csak néhány példát említsek. Ezért megértem, hogy bizonyos tagállamok aggályosnak tartják saját szigorú nemzeti szabályozásuk enyhítését, és szükségesnek tartom, hogy tartsuk tiszteletben magas biztonsági követelményeiket. Jó lenne, ha más országok is ilyen magas követelményekre törekednének.
<P>
Ezért azt szeretném kérdezni a Bizottságtól, hogy nem lenne-e jó ötlet, ha mégis lennének állat-egészségügyi határellenőrzések, melyek során a kedvtelésből tartott állat tulajdonosának bizonyítania kellene, hogy a vele utazó állat nem szenved veszélyes betegségben, be van oltva, és a célország tekintetében rendben vannak a papírjai. A határellenőrzések lehetőséget teremtenének az uniós követelményeknek meg nem felelő sertésszállítmányok és egyéb állatszállítmányok ellenőrzésére, valamint a kölyökkutya- és kölyökmacska-csempészet felderítésére is.
<SPEAKER ID="092" NAME="Horst Schnellhardt" AFFILIATION="PPE">
(DE) Elnök úr, biztos úr, üdvözlöm önöket az Európai Parlamentben. Hölgyeim és uraim, én is szeretnék köszönetet mondani az előadónak, aki szakszerű munkát végzett. Ez a dokumentum sok területet érint. Az utóbbi években megnőtt a kedvtelésből tartott állatok és a háziállatok száma, és ezzel együtt természetesen az az igény is, hogy ezeket az állatokat magunkkal vihessük, ha elutazunk. Ez az igény érthető, hiszen ha magunkkal vihetjük kedvtelésből tartott állatunkat, az javítja a közérzetünket. Ezért Európában szabályozásokra van szükség az állatjárványok terjedésének megelőzésére. Ezek meg is vannak. A 998/2003 irányelv nagyon jó szabályozásokat tartalmaz, és 2011-től lesz európai oltási lap, amelyen pontosan nyilván fogják tartani, hogy az adott állat mely oltásokat kapta meg. Ezenkívül 2011-től az elektronikus jelölés meg fogja akadályozni az állatok véletlen összetévesztését és a csalás lehetőségét.
<P>
Az elmúlt évek során sokat tettünk az állatjárványok, különösen a veszettség megfékezéséért Európában, az Európai Bizottság eredményei révén is, amelynek elsőként sikerült elfogadtatnia és finanszíroznia a rókák beoltását. El kell ismernünk, hogy ez nagyon fontos dolog. Ezek a bizonyos tagállamok esetében ismételten elfogadott külön szabályozások a polgárokat terhelik. Ebben az esetben a költségek nem arányosak a haszonnal. Sok polgártól kaptam olyan leveleket, melyekben a határokon tapasztalt kellemetlenségekről panaszkodnak. Hadd hozzam fel példaként az Egyesült Királyságot: ha féléves tartózkodás esetén két nappal hamarabb érkezünk, az 3000 EUR büntetést, az állat számára pedig hat hét karantént jelent. Fontolóra kellene vennünk, hogy helyes-e ez a viselkedésmód Ezért, biztos úr, úgy gondolom, még egy év, de utána ennek véget kell vetni. Az európai szabályozásokat mindenkire alkalmazni kell. A betegségek terjedésének kockázata ebben a formájában már nem létezik a kedvtelésből tartott állatok és a háziállatok esetén - feltéve, hogy az állatjárványügyi helyzet változatlan marad.
<SPEAKER ID="093" NAME="Jo Leinen" AFFILIATION="S&amp;D">
(DE) Elnök úr, biztos úr, üdvözlöm önöket a Parlamentben. Szeretnék csatlakozni képviselőtársamhoz, Schnellhardt úrhoz, és szeretném elmondani, hogy önnek fontos feladata van ezen a területen: 2010-re valóban megteremteni a háziállatok országok közötti akadálytalan mozgásának egyenlő feltételeit a 27 tagállamban.
<P>
A 2003-as rendelet célkitűzése nyilvánvalóan a kutyák és macskák szabad mozgása volt. Most már harmadik alakommal teszünk kivételt. Az EU-ban bizonyos dolgokhoz valóban sok időre van szükség: tíz évre van szükség ahhoz, hogy ezeket a szabályozásokat összehangoljuk. Az EU egyetlen tagállama sem akarja, hogy az állatok különböző betegségeket hurcoljanak be, ezért nem értem, hogy lehet az, hogy 22 tagállam elfogadja, hogy a tulajdonosok magukkal vihetik kutyájukat és macskájukat, de öt tagállam nem fogadja el.
<P>
Meg kell vizsgálnia, hogy a különleges rendelkezések még mindig összhangban vannak-e a valósággal és az akadályokkal. Tudom, hogy nemzeti szinten bonyolult viták zajlanak, de most már egy jogi térség vagyunk, és legkésőbb 2011-re meg kell valósulnia a kedvtelésből tartott állatok szabad mozgásának és egységes piacának. Schnellhardt úr, aki állatszakértő, már említette a feltételeket, konkrétan az oltási lapot és az olyan eszközök alkalmazását, mint az elektronikus jelölés, melynek segítségével nyaralásra vagy üzleti útra kedvtelésből tartott állatunkat is magunkkal vihetjük abba az öt bizonyos tagállamba.
<P>
Ez a kedvtelésből tartott állatokról szóló rendelet be fog vonulni a történelembe. Ez az első jogi aktus a Lisszaboni Szerződés óta, és a Miniszterek Tanácsával egyenlő feltételeket akartunk a Bizottság felhatalmazáson alapuló jogi aktusokra történő felhatalmazásának tekintetében. Kemény küzdelem volt, de megérte. Gratulálok de Brún asszonynak ehhez a jelentéshez, és természetesen az egész eljáráshoz is, amely egy új korszak kezdetét jelenti. Ez azért olyan fontos, mert évente talán száz jogi aktus van, de 6000 felhatalmazáson alapuló jogi aktus - ebből láthatjuk, mennyire fontos, hogy az új eljárás kezdettől fogva megfelelő módon folyjon.
<SPEAKER ID="094" NAME="Chris Davies" AFFILIATION="ALDE">
Elnök úr, csak néhány szóban szeretném méltatni ezt a jogszabályt. Úgy tudom, hogy az Egyesült Királyság állatutaztatási rendszerén alapul, amely nagyjából egy évtizede került bevezetésre. Ez hozzájárult ahhoz, hogy jelentős mértékben enyhítsük az országunkban érvényes karanténszabályokat, melyek mind a kedvtelésből tartott állatoknak, mind tulajdonosaiknak sok kellemetlenséget okoztak. Úgy tudom, hogy egy Frodo Baggins nevű kutya volt az első állat, amelyik élvezhette az állat-utaztatási rendszer előnyeit, azóta pedig már sok százezer állat utazhatott szabadabban.
<P>
Aztán körülbelül öt éve nagyon hasonló elvek alapján az EU is bevezette ezt a jogszabályt, amely nagyon sikeresnek bizonyult. Az állattulajdonosok jelenleg évente állatok százezreit viszik magukkal európai utazásaikra. Úgy tudom, hogy ezen állatok 60%-a brit tulajdonosoké, ami elég sokat elmond a brit emberek karakteréről, de ez itt nem alkalmas fórum ennek megbeszélésére. Természetesen megtartottuk a helyes egyensúlyt. A fő cél az volt, hogy az állatok mozgását a betegségek terjedésének kizárásával kellett lehetővé tenni, és az igazság az, hogy a veszettséget nagymértékben sikerült visszaszorítani - 20 évvel ezelőtt még 2700 esetről tudtunk, tavaly pedig kevesebb mint 300 esetről, és ezek közül egyetlen sem volt kapcsolatos a háziállatoknak az említett rendszer keretei között történő mozgásával.
<P>
Kissé csalódott vagyok, hogy a görényeket tulajdonosaik nem viszik olyan nagy számban magukkal, mint eredetileg gondoltam. Amikor ezt a jogszabályt először megvitattuk, az Egyesült Királyságban sok görénytulajdonos felkeresett, és megkérdezte, hogy a jogszabály miért nem vonatkozik a görényekre is. Ugyanis európai görénykiállításokra akarták vinni állataikat. A biztos úr meglepettnek tűnik, pedig volt erről vita. A görényeket be lehet oltani veszettség ellen, de az oltás hatékonysága nem igazolt, tehát problémás volt a dolog. A házigörények esetén a veszettség olyan ritkán fordul elő, hogy végül úgy döntöttünk, hogy a görények is bekerülhetnek a jogszabályba, de úgy értesültem, hogy a tulajdonosok nem nagyon élnek a lehetőséggel. Ennek egyik oka talán az - hogy a Jo Leinen által felvetett kérdésre reagáljak -, hogy bizonyos országokban, például Portugáliában, a görényeket még mindig kártékony állatként tartják számon, így a tulajdonosok ezekbe az országokban nem szívesen viszik magukkal állataikat. Persze lehetnek még kedvezőtlenebb helyek - például Kína, gondolom.
<P>
Biztos úr, végezetül szeretném elmondani, hogy nagyon örülök annak, hogy ha választópolgáraim megkérdezik, hogy mit tett értük az Európai Unió, akkor elmondhatom nekik, hogy lehetővé tette számukra, hogy magukkal vigyék nyaralni kedvtelésből tartott állataikat, a macskájukat, kutyájukat vagy görényüket.
<SPEAKER ID="095" NAME="John Stuart Agnew" AFFILIATION="EFD">
Elnök úr, tudom, hogy az állatútlevél gondolata eredetileg a brit Official Monster Raving Loony Party párttól származik, és ezzel nagyon sokat elmondtunk erről a veszélyes rendszerről.
<P>
Országomban a háziállatokra hat hónapos kötelező karantén vonatkozott. Az európai állatútlevél-rendszerrel tulajdonképpen eltörölték a betegségek terjedése elleni védekezés e fontos rendszerét. A még meg nem választott Európai Bizottság erősebbnek bizonyult a demokratikusan megválasztott brit kormánynál, és sikerült bevezetniük egy karantén nélküli rendszert, amely az oltásokra és a dokumentumok hitelességére alapoz.
<P>
Gazdálkodóként tudok egyet s mást az oltásokról. Semmi esetre sem jelentenek garanciát arra nézve, hogy az állatokkal együtt nem jutnak át betegségek is a határon. Az oltások hatékonyságát számos tényező befolyásolhatja. Előfordulhat például az is, hogy az oltás időpontjában már beteg állatnak adják be az adott betegség elleni oltást. A beoltott állatok úgy is hordozhatják a betegséget, hogy közben rajtuk nem jelentkeznek annak tünetei. Valós lehetőség az is, hogy eltérő minőségű oltóanyagok vannak forgalomban, vagy hogy a dokumentumokat meghamisítják.
<P>
Tudom, hogy a szabályozás végrehajtása nincs szabványosítva. Bizonyos országok hivatalos útlevelet követelnek meg, míg mások bármilyen dokumentumot elfogadnak; megint mások nem fogják elfogadni az útlevelet az oltás bizonyítékaként. Számos légitársaság nem tudja minden részletében végrehajtani a hivatalos eljárást, az alkalmazottak pedig nem rendelkeznek a megfelelő képzettséggel.
<P>
Tehát rengeteg veszély fenyeget, amelyek bármikor problémákhoz vezethetnek. Van egy mondás a hazámban: "Ha nem romlott el, minek megjavítani?” A Bizottság nem veszi figyelembe az ilyen bölcs tanácsokat.
<P>
(A felszólaló a 149. szabály (8) bekezdésének megfelelően kék kártyás kérdést kapott.)
<SPEAKER ID="096" NAME="Chris Davies" AFFILIATION="ALDE">
Elnök úr, szeretném megkérdezni a tisztelt urat, hogy nem gondolja-e, hogy az Európai Unió elleni kirohanása hatásosabb lenne, ha a brit kormány nem vezetett volna be hasonló szabályozást még az uniós szabályozás előtt.
<SPEAKER ID="097" NAME="John Stuart Agnew" AFFILIATION="EFD">
Elnök úr, úgy gondolom, hogy az Európai Unió túl nagy lett, túl sok kultúrát egyesít, és én egyszerűen egyáltalán nem bízom ebben a rendszerben, mely szerintem csak még rosszabb lesz.
<SPEAKER ID="098" NAME="Mairead McGuinness" AFFILIATION="PPE">
Elnök úr, üdvözlöm a biztos urat, és köszönöm az előadónak a munkáját. Agnew úr gondolatára reagálva, mely szerint "ha nem romlott el, minek megjavítani”, úgy gondolom, hogy amit teszünk, az nagyon is megfelel ennek a mondásnak: amennyiben a tagállamok ezt kérik, meghosszabbítjuk az eltéréseket, ugyanakkor lehetővé tesszük a kedvtelésből tartott állatok mozgását. A galérián ülők bizonyára úgy gondolták, hogy a kedvtelésből tartott állatok tagállamok közötti mozgása egyszerű téma, de mivel különböző állat-egészségügyi - és az emberi egészséget érintő - témákkal is foglalkozunk, egyáltalán nem olyan egyszerű. Szigorítani kell az ezzel kapcsolatos szabályokat és ellenőrzéseket, de közben nem szabad szem elől tévesztenünk, hogy sok brit polgár, valamint más tagállamok polgárai is magukkal szeretnék vinni állataikat.
<P>
Aggályosnak találtam, hogy a jelentés talán leragad a Lisszaboni Szerződés utáni lét technikai részletkérdéseinél, amelyek őszintén szólva ezen az üléstermen kívül nem sokakat érdekelnek, és nem is sokan tudnak ezekről - ezek csak a mi számunkra, a Parlament számára bírnak jelentőséggel. Véleményem szerint az előadó nagyon jól intézte ezt az ügyet a nevünkben, és ezért már számos gratulációt is kapott. Ahogy az interneten keresztül kiszivárgott, fennállt a veszélye, hogy nem tudunk megfelelő intézkedéseket hozni Svédország, Írország, az Egyesült Királyság és más tagállamok aggályainak kezelésére. De most a helyes úton járunk.
<P>
Úgy gondolom, a jövő még sokkal fontosabb. Biztos úr, ön említette, hogy szándékában áll megvizsgálni egy, erre a területre vonatkozó, új jogszabály lehetőségét. Úgy gondolom, hogy ezen a ponton erről kellene beszélnünk. Itt, a Parlamentben mindannyian azt akarjuk, hogy az emberi és állati egészségre vonatkozóan magas normák legyenek érvényben, és a biztos úr által ígért új jogszabály biztosíthatná ezt.
<P>
Gratulálok az előadónak, és mindenkinek, aki azon fáradozott, hogy a jelentés a jelenlegi állapotába kerüljön. A jelentés végül minden aggályra választ adott - bár a bal oldalamon ülők közül talán nem mindenki számára, de azért a legtöbbünk számára. Remélem, hogy bölcs és széles körű konzultációt fognak folytatni a kedvtelésből tartott állatok mozgásáról szóló új jogszabályról. A haszonállatokra vonatkozóan megvannak a szabályok; a kedvtelésből tartott állatok esetén egyszerűbb, de hatékony szabályokra van szükség.
<SPEAKER ID="099" NAME="Marita Ulvskog" AFFILIATION="S&amp;D">
(SV) Elnök úr, a biztos úr pozitív javaslattal állt elő a kedvtelésből tartott állatok szállítására vonatkozó állat-egészségügyi követelményekről szóló rendelet módosítására. Különösen örülök annak, hogy ez számos ország, köztük Svédország számára is lehetővé teszi a veszettségre és a hólyagférgességre vonatkozó, saját szigorúbb szabályozásuk meghosszabbítását.
<P>
A svéd mezőgazdasági hatóság, azaz a szóban forgó területen illetékes svéd hatóság úgy nyilatkozott, hogy a speciális ellenőrzések nélkül például a hólyagférgesség bejuthatna Svédországba. Ennek negatív következményei lennének a vidékhez való hozzáférés szabadságára, amely egy olyan országban, mint Svédország, az emberek mindennapi életének fontos részét képezi.
<P>
Szeretném megköszönni a Bizottságnak, az előadónak és az árnyékelőadóknak, hogy meghallgatták kéréseinket, és lehetővé tették ennek az átmeneti megoldásnak a bevezetését.
<SPEAKER ID="101" NAME="Nessa Childers" AFFILIATION="S&amp;D">
Elnök úr, mindenekelőtt szeretném megköszönni képviselőtársamnak, de Brún asszonynak kemény munkáját és ezt a jelentést.
<P>
A belfasti Royal Victoria kórházban tavaly elhunyt, 38 éves nő esete figyelmeztetett minket a veszettség jelentette veszélyre, mely Írországot is fenyegeti. Valószínűleg akkor kapta el a betegséget, amikor dél-afrikai nyaralása során megpróbált szétválasztani két verekedő kutyát.
<P>
Nemrégiben négy ember kapott preventív oltást Dublinban, miután egy, az országba illegálisan behozott, furcsán viselkedő macska megharapta őket.
<P>
A veszettség az egyik legrégebben ismert állatbetegség, amely az emberre is veszélyes. Ha a tünetek megjelennek, akkor a betegség minden esetben visszafordíthatatlan és halálos kimenetelű. A globális utazási szokások miatt a betegségek veszélyével mindig számolni kell.
<P>
Ez okból Írországban szigorú karanténszabályok vonatkoznak az országba behozott állatokra, és csak e szigorú intézkedéseknek köszönhetően vagyunk képesek távol tartani országunktól a veszettséget. Hogy ez továbbra is így maradjon, ahhoz életbevágóan fontos, hogy a javaslat szerint a jövő év végéig meghosszabbítandó átmeneti megállapodás ne kerüljön hatályon kívül 2010 júliusában.
<P>
A javasolt kiegészítő biztosítékok is életbevágóan fontosak az emberi és állati egészség szempontjából, mivel segítenék nemcsak a veszettség, de bizonyos kullancsok és a hólyagférgesség elleni küzdelmet is, mely betegség Írországban még nincs jelen.
<P>
A Parlament e javaslat elfogadásával megkönnyítené a veszettség elleni küzdelmet, és Európa-szerte megteremtené a veszettség felszámolásának alapjait. Ezért hangsúlyoznunk kell ezen ügy sürgősségét.
<SPEAKER ID="102" NAME="Miroslav Mikolášik" AFFILIATION="PPE">
(SK) Egyetértek a kedvtelésből tartott állatok nem kereskedelmi célú mozgására vonatkozó állat-egészségügyi követelményekről szóló rendelet módosításával, amely ténylegesen megkönnyíti az Európai Unión belül a határátlépést.
<P>
Szeretném elismerésemet kifejezni az előadónak az általa elvégzett munkáért, hiszen kiváló minőségű jelentést tett le az asztalra, mely olyan intézkedéseket tartalmaz, melyek elő fogják mozdítani a veszettség és az egyéb betegségek elleni oltásokat, valamint az egyéb megelőző intézkedéseket. Meg vagyok győződve arról, hogy ezzel a lépéssel teljes mértékben harmonizálni fogjuk az Európai Unió belső piacára vonatkozó szabványokat, és előrelépünk az említett betegségek terjedése jelentette fenyegetés felszámolása terén.
<P>
Tudatában vagyok azonban a folyamatos kockázatnak és veszélynek, melyet az állatok szállítása jelent, ezért támogatom az átmeneti időszakok ésszerű meghosszabbítását az olyan tagállamok esetében, mint Málta, Írország és Svédország, mely tagállamok belső szabványai szigorúbbak. Ez egy olyan megfontolt megközelítés, amely különösen hangsúlyozza a megelőzést, és figyelembe veszi az érintett országok sajátosságait.
<SPEAKER ID="103" NAME="Daciana Octavia Sârbu" AFFILIATION="S&amp;D">
(RO) Először is szeretnék gratulálni az előadónak az elvégzett munkához, valamint mindazoknak, akik lehetővé tették e kompromisszum létrejöttét. Örülök, hogy a jelentés lehetővé teszi a tagállamok számára a veszettség terjedése elleni védintézkedések alkalmazásának folytatását, és annak is, hogy a jelentés eredményeképpen 2011 után Európa-szerte megvalósul a kedvtelésből tartott állatok szabad és biztonságos mozgása.
<P>
Véleményem szerint jó kompromisszum született, amely hatékony válaszokat ad a tagállamoknak bizonyos betegségek terjedésével kapcsolatos jogos aggályaira, ugyanakkor garanciát nyújt arra nézve is, hogy felhatalmazás esetén a Bizottság számos szakértővel fog konzultálni - a Bizottság, a tagállamok, a nem kormányzati szervezetek és a nemzeti parlamentek szakértőivel.
<P>
Tágabb összefüggésben nézve pedig írásos biztosítékokat kaptunk arra nézve, hogy ez a jelentés nem teremt precedenst a jövőbeli, felhatalmazáson alapuló jogi aktusokhoz. Ennek eredményeképpen figyelembe fogják venni a Parlament azon aggályait, hogy ez a jelentés esetleg precedenst teremt a Lisszaboni Szerződés szerinti új komitológiai eljáráshoz.
<SPEAKER ID="104" NAME="Andreas Mölzer" AFFILIATION="NI">
(DE) Elnök úr, természetesen nagyon dicséretesek az Európai Uniónak az állatjárványok és állatbetegségek - például a veszettség - visszaszorítására vagy teljes felszámolására tett erőfeszítései, és azon intézkedések is nagyon pozitívak, melyek megkönnyítik a határokon átnyúló turizmust a kedvtelésből tartott állataikkal együtt utazók számára.
<P>
Az európai oltási lap, az oltási programok vagy a kedvtelésből tartott állatok elektronikus jelölése valóban ésszerű intézkedések, melyek megkönnyíthetik az utazást. Azonban - és ezt ausztriai tapasztalatok alapján mondom - vannak bizonyos, fenyegető jelenségek. Például a kölyökkutyák csempészete az olcsó kelet-európai országokból Közép-Európába vagy az Európai Unióba újra meg újra a betegségek behurcolásához vezet.
<P>
Az állatok EU-n - és természetesen Ausztrián - keresztül történő tömeges szállítása is veszélyes betegségek megjelenéséhez vezethet. Ezenkívül a vadon élő állatokra nem túl jellemző, hogy tiszteletben tartanák az államhatárokat, és ez természetesen szintén az állatjárványok, pl. a veszettség terjedéséhez vezethet. Ezen a téren intézkedésekre lesz szükség.
<SPEAKER ID="105" NAME="John Dalli">
a Bizottság tagja. - Elnök úr, véleményem szerint mindannyian büszkék lehetünk a szóban forgó dokumentum esetében elért gyors előrelépésre, mely dokumentumot nagyon szűk határidőre és egy jogilag igen bonyolult helyzetben kellett elkészíteni.
<P>
A kedvtelésből tartott állatok mozgására vonatkozó, átmeneti szabályozás 18 hónapos meghosszabbításával az érintett öt tagállam időt kap arra, hogy felkészüljön az Európai Unió többi részén érvényes szabályozás bevezetésére. Megerősíthetem, hogy a Bizottság nem szándékozik az átmeneti időszak további meghosszabbítását javasolni.
<P>
Ugyanakkor az átmenet meghosszabbítása lehetővé teszi a Bizottság számára egy átfogó javaslat elkészítését, melynek célja a rendelet teljes felülvizsgálata, és különösen a régi komitológiai rendelkezéseknek a Lisszaboni Szerződés betűjéhez és szelleméhez való hozzáigazítása.
<P>
Egyetértek azzal, hogy ez a dokumentum fontos az európai polgárok számára, és örülök, hogy sikeresen dolgoztunk rajta.
<SPEAKER ID="106" NAME="Bairbre de Brún">
előadó. - (GA) Elnök úr, szeretném üdvözölni Dalli biztos urat az Európai Parlamentben, és örülök a lehetőségnek, hogy együtt dolgozhatom vele. Üdvözlöm mindazt, amit ma este a Parlamentben elmondott. Ahogy mondta, jelentésem tartalma összhangban van a Bizottság javaslatának megközelítésével.
<P>
Szeretnék köszönetet mondani mindazoknak, akik felszólaltak a ma esti vitában; többségük támogatta a javasolt rendszert, és csak kevesen ellenezték.
<P>
A Bizottság javaslata és az én jelentésem is tudományos alapú megközelítésen nyugszik. Tekintetbe véve az egyes tagállamokban a veszettség helyzetében tapasztalható eltéréseket, a Bizottság biztonságos, elővigyázatos megközelítést választott. Helyénvaló, hogy a javasolt hosszabbítás vége egybeesik azzal az időszakkal, amikorra a várakozások szerint az Európai Bizottság befejezi a vadon élő állatok esetében bizonyos tagállamokban tapasztalható veszettség felszámolására irányuló oltási program uniós finanszírozását.
<P>
Ahogy Dalli biztos úr és Vălean asszony mondták a javasolt időponttal kapcsolatban, addigra fel lehet váltani a jelenlegi struktúrát, az alkalmazottakat pedig tovább lehet képezni. Az átmeneti rendszert öt tagállamban hosszabbítjuk meg 2011 végéig, addigra pedig az egész EU-ban egységesek lesznek a kedvtelésből tartott állatok nem kereskedelmi célú mozgására vonatkozó rendelkezések. Az emberek EU-szerte addig is át tudják vinni kedvtelésből tartott állataikat a határon, de az átmeneti rendszer keretében bizonyos tagállamoknak lehetősége lesz szigorúbb ellenőrzéseket foganatosítani az átmeneti időszak végéig.
<P>
Szeretnék még egyszer köszönetet mondani mindenkinek, aki részt vett ebben a munkában. Ez a munka néha nagyon bonyolult volt, de végeredményben minden nehézsége ellenére megérte. Köszönöm mindenkinek.
<SPEAKER ID="107" NAME="Elnök">
A vitát lezárom.
<P>
A szavazásra holnap, 2010. március 9-én, kedden kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="108" NAME="Pavel Poc" AFFILIATION="S&amp;D">
írásban. - (CS) A 2003. július 3-án hatályba lépett, a kedvtelésből tartott állatok nem kereskedelmi célú mozgására vonatkozó állat-egészségügyi követelményekről szóló 998/2003/EK rendelet célja az volt, hogy megkönnyítse az állattulajdonosoknak az állataikkal együtt való utazást. A rendelet ezt az állat veszettség elleni beoltását igazoló útlevél bevezetésével, valamint az állatok egyértelmű azonosítását lehetővé tevő kötelező jelölés kikötésével kívánta megvalósítani. A javasolt módosítás - az eredeti rendelet néhány technikai pontosításán kívül - ismételten meghosszabbítja azt az időszakot, melynek végéig a kedvtelésből tartott állatok bevitelére szigorúbb követelmények vonatkoznak Finnországban, Írországban, Máltán, Svédországban és az Egyesült Királyságban. A fent említett tagállamok védintézkedéseinek eltérő volta - különösképpen az oltások, a szerológiai vizsgálatok és a parazitákkal kapcsolatos vizsgálatok esetén előírt, eltérő időkorlátok - feleslegesen bonyolítja és költségesebbé is teszi az utazást az EU-ban, ha kedvtelésből tartott állatainkat magunkkal akarjuk vinni. A gyakorlatban ez azt jelenti, hogy az EU polgárainak egy jelentős része még további másfél évig megkülönböztetésnek lesz kitéve az EU-tagállamok közötti szabad mozgás jogának gyakorlása során. Az átmeneti időszak ismételt meghosszabbítása vagy arra enged következtetni, hogy a Bizottság az eredeti irányelvben helytelenül, az adott helyzet figyelmen kívül hagyásával állapította meg az időszak hosszát, vagy pedig arra, hogy bizonyos tagállamok nem tudták vagy nem akarták időben végrehajtani a 998/2003 rendeletet. Akárhogy is, az ilyen mentességek arra utalnak, hogy a Bizottságnak az általános szabályozások egyes tagállamok részéről történő végrehajtására vonatkozó megközelítése elfogult.
