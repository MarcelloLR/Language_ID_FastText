<CHAPTER ID="002">
Az elnök közleménye
<SPEAKER ID="006" NAME="Elnök">
Először is fel szeretnék olvasni egy fontos információt. December 2-án kézhez vettem a Lisszaboni Szerződés hatálybalépésének a folyamatban lévő intézményközi döntéshozatali eljárásokra gyakorolt hatásairól szóló, az Európai Parlamenthez és a Tanácshoz címzett bizottsági közleményt. E közlemény értelmében a Parlament mint intézmény úgy tekinti, hogy a közleményben felsorolt minden egyes javaslatot, amelyre vonatkozóan a Lisszaboni Szerződés hatáskörrel ruházta fel, ismét benyújtották a Parlamenthez. A Parlament tudomásul veszi továbbá, hogy a közlemény útján az Európai Bizottság visszavont bizonyos javaslatokat.
<P>
A 2009. december 1-jén, azaz a Lisszaboni Szerződés hatálybalépésének napján függőben lévő jogszabályjavaslatok tekintetében a Bizottság elnöke felszólította azokat a parlamenti bizottságokat, amelyek elé az ülések jegyzőkönyveinek tanúsága szerint már terjesztettek javaslatokat a jelenlegi ciklusban, hogy ellenőrizzék a Bizottság által javasolt jogalapokat és eljárásmódosításokat, valamint minden olyan további módosítást, amelyet a Lisszaboni Szerződés rendelkezései fényében esetleg meg kell tenni, és döntsenek arról, hogy a konzultációs eljárás során már elfogadott állásfoglalásaikat adott esetben a rendes jogalkotási eljárás keretében elfogadott első olvasatnak tekintik, vagy azok jóváhagyásnak minősülnek.
<P>
Magától értetődik, hogy a Parlament minden esetben fenntartja a jogot arra, hogy a Bizottságot új javaslat benyújtására szólítsa fel. Azon javaslatok esetében, amelyekről a Parlamenttel a Lisszaboni Szerződés hatálybalépését megelőzően nem egyeztettek, a Bizottság feladata új javaslatokat előterjeszteni a rendes jogalkotási eljárás vagy más megfelelő eljárás keretében.
<P>
A közlemény a közeljövőben folytatott jogalkotási tevékenységünkről szól, azaz a jogalkotási folyamatot illetően az Európai Bizottság és az Európai Parlament közötti kapcsolatokról. Amint tudják, átmeneti időszakot élünk - most térünk át a Nizzai Szerződésről a Lisszaboni Szerződésre, ugyanakkor új parlamenti ciklus is kezdődik. Az új Bizottságot sem hagyták még jóvá. Mindez igen kemény munkát tesz szükségessé, amelyet a Bizottságnak és a Parlamentnek közösen, a jogszabályokkal összhangban kell elvégeznie - erről szól ez a közlemény.
