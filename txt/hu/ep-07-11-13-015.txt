<CHAPTER ID="015">
A schengeni vívmányok rendelkezéseinek alkalmazása - a schengeni vívmányok alkalmazása a Cseh Köztársaság, Észtország, Lettország, Litvánia, Magyarország, Málta, Lengyelország, Szlovénia és Szlovákia esetében (a vita folytatása) 
<SPEAKER ID="234" NAME="Elnök">
A következő napirendi pont a Tanács a schengeni acquis rendelkezéseinek alkalmazásáról szóló nyilatkozatával kapcsolatos vita, és Carlos Coelho, a schengeni vívmányok a Cseh Köztársaságban, Észtországban, Lettországban, Litvániában, Magyarországon, Máltán, Lengyelországban, Szlovéniában és Szlovákiában történő alkalmazásáról szóló jelentésének vitája.
<SPEAKER ID="235" NAME="Marek Aleksander Czarnecki" AFFILIATION="UEN">
(PL) Elnök úr, először is szeretnék köszönetet mondani a portugál kormánynak az általa javasolt technikai megoldásért, ami megoldást jelent az átmeneti időszakra. Ez lehetővé teszi, hogy az új tagállamok ez év vége előtt csatlakozzanak a Schengeni Információs Rendszerhez, azelőtt tehát, hogy a bizottsági elfogadás és bevezetés alatt álló új rendszer életbe lépne.
<P>
Nagy örömömre szolgál, hogy annak a rengeteg honfitársamnak, aki karácsonyra hazamegy Lengyelországba, ezúttal már nem kell majd hosszú órákat sorban állnia a határon.
<P>
Ezt az tette lehetővé, hogy a kezdeti nehézségek után az összes érintett ország nekilátott a SIS rendszer bevezetésével kapcsolatosan felmerült problémák megoldásának, és saját nemzeti körülményeihez igazította azt.
<SPEAKER ID="237" NAME="Edit Bauer" AFFILIATION="PPE-DE">
(SK) Én is szeretném nagyrabecsülésemet kifejezni a portugál elnökség iránt, amiért átvették a kezdeményező szerepét és megoldást találtak a problémára a SISone4all ötletével, ami lehetővé tette, hogy a kilenc új tagállam belépjen a schengeni övezetbe.
<P>
Elvitathatatlan a lépés történelmi jelentősége az érintett országok állampolgárai számára. Nem csak a személyek szabad mozgása vált valóra, hanem történelmi lépést is tettünk Európa újraegyesítése felé.
<P>
Köszönetet szeretnék mondani az előadónak, Carlos Coelhónak is nagyszerű munkájáért és azért, hogy ilyen tisztán átlátta a fontos kérdéseket. Köszönet jár Frattini biztos úrnak is elkötelezettségéért és azért a sok segítségért, amit a schengeni kritériumok teljesítéséhez adott.
<P>
A jelentés több helyen is kihangsúlyozta, hogy a schengeni övezethez való csatlakozás kölcsönös bizalom kérdése és úgy gondolom, a bizalom a mai vita egyik fő motívuma is. Elég nyilvánvaló, hogy a határellenőrzés nem csak technikai kérdés, hanem kölcsönös bizalom kérdése is. De a dolog mindkét eleme fontos. A fejlettebb technológiai rendszerek használata kétségtelenül növelné az egyes tagállamok bizalmát az EU külső határait védő országok iránt. Meg kell tehát kérdeznem, hogy miért és mennyit kell még várnunk a SIS II-re, ami megnöveli majd a biztonságot és megkönnyíti a tagállamok igazságügyi és rendőrségi együttműködését ezen a területen. Az átmeneti megoldások használatának kitolása drága is, és nem is pótolja megfelelően a SIS II-t.
<P>
Támogatom a schengeni kritériumok teljesítéséről szóló módosítási javaslatot, ami kimondja, hogy a Parlamentet hat hónapon belül tájékoztatni kell a tagállamokban fennálló helyzet értékeléséről. Nem szabad megismétlődnie annak, az esetnek, amikor a Bizottság nem akarta kiadni a Parlamentnek a határozathozatalhoz nélkülözhetetlen információkat.
<SPEAKER ID="238" NAME="Justas Vincas Paleckis" AFFILIATION="PSE">
Tisztelt elnök úr! Érthető a 21. századi új európai polgárainak öröme a varázslatos karácsonyi ajándék felett. A schengeni térség bővítése, ez a speciális portugál hangulat, nagy pszichológiai és szimbolikus jelentőséggel bíró történelmi esemény, amely nem csak az európai határokat és a megosztottságot szünteti meg.
<P>
Ugyanakkor, amíg nekünk most már lehetőségünk van Vilniustól, a balti térségből Lisszabonig, az Atlanti-óceánig utazni, a régi vasfüggöny helyett egy új európai pénzügyi és bürokratikus függöny húzódik Ukrajna, Oroszország, Moldova és Fehéroroszország előtt. Nem is olyan régen szomszédaink vízummentesen utazhattak több új schengeni térségbe tartozó országba, most azonban 35 és 60 euró közötti összeget kell ezért fizetniük. Ez az összeg ezekben az országokban a havi keresetek negyede, van ahol harmada. Nincs szükség európai erődre, míg bizonyos fejlesztésekkel a schengeni vívmányok jelentik a kulcsot az erősebb és befogadóbb Európához.
<SPEAKER ID="239" NAME="Arūnas Degutis" AFFILIATION="ALDE">
(LT) Csatlakozom azokhoz, akik nagy örömmel üdvözlik a schengeni övezet ez év végén történő kibővítését. Schengen és a szabad mozgás az EU azon elemei, amiket a polgárok a legjobban ismernek. A gyakorlatban is látják a működésüket, és valamilyen módon mindenkinek az életében jelen vannak. A legtöbb európai szemében szorosan összekapcsolódnak Európa egységének gondolatával.
<P>
A kilenc új tagállam csatlakozása történelmi esemény, nem csak Litvánia, hanem egész Európa számára is. Litvánia életében ez újabb lépés a még mélyebb európai integráció felé. A felkészülés sok munkát és erőfeszítést igényelt. Örülök, hogy a szakértők ezeket az erőfeszítéseket megfelelőnek találták, és mind a kilenc ország átment a "vizsgán" és csatlakozhat. Szeretnék köszönetet mondani az elnökséget betöltő Portugáliának, amiért megoldást talált a Schengeni Információs Rendszer bevezetésére, amivel sikerült megakadályozni, hogy országaink több évet veszítsenek.
<SPEAKER ID="240" NAME="Zbigniew Krzysztof Kuźmiuk" AFFILIATION="UEN">
(PL) Elnök úr, Coelho úr jelentése szerint a kilenc új tagállam megfelelően felkészült arra, hogy szárazföldi határaikat ez év december 21-én, légi határaikat pedig 2008 március 30-án megnyissák.
<P>
A korábbi aggodalmak dacára mindezen országoknak sikerült időben létrehozniuk egy olyan információs rendszert, ami lehetővé teszi az Unió külső határainak védelméért felelős szervek információcseréjét.
<P>
Ezáltal körülbelül három évvel az országok uniós csatlakozása után a személyek szabad mozgásának elve valósággá válhat. Szeretném emlékeztetni képviselőtársaimat arra, hogy ez az Európai Unió működésének négy alapelve közé tartozik.
<P>
Az is jó hír, hogy az Európai Unió Tanácsa az Európai Parlament reményeinek megfelelően hivatalosan is úgy döntött, hogy a határokat idén december 20-ról 21-re virradó éjszaka nyitják majd meg. Különleges karácsonyi ajándék lesz ez annak a sok ezer európainak, akik az ünnepek alatt a régi és az új tagállamok között utaznak majd.
<SPEAKER ID="241" NAME="Simon Busuttil" AFFILIATION="PPE-DE">
(MT) Először is szeretnék csatlakozni képviselőtársaimhoz, és köszönetet mondani Coelho úrnak hasznos munkájáért.
<P>
Elnök úr, a schengeni övezet bővítése nem csak újabb történelmi lépés Európa fejlődésében, hanem több annál: nagy siker az európai polgárok számára, akik ezzel új jogokat szereznek. Hajlamosak vagyunk elfelejteni, hogy volt olyan idő, amikor a határőrök lepecsételték az útlevelünket, ha Európában utaztunk. Ki- és beutazási adatlapokat kellett kitölteni az ország elhagyásáról és a visszatérésről, hogy a hatóságok tudják, hova megyünk és meddig maradunk. Érkezéskor újra sorban kellett állni az ellenőrzéshez, ahol megkérdezték, mi az utazás célja és meddig maradunk majd az országban. Majdhogynem gyanús elemnek számított az ember, ami sokakat zavart.
<P>
Saját hazánkba való visszatéréskor ugyanez volt a menetrend: mindkét határon ellenőrzés. Azt sem szabad elfelejtenünk, hogy a közelmúltig a vámosok ellenőrizték az utazók csomagját, megkérdezték, mit vásárolt, mennyit költött, és van-e nála vámköteles áru.
<P>
Ez még csak nem is 50 éve volt, hanem a közelmúltban. Most végre az ellenőrzéseknek egyszer és mindenkorra vége. Ezt jelenti az, ha egy ország belép a schengeni övezetbe. Olyan szabadságot ad, mintha az ember saját hazáján belül utazna: el lehet hagyni az országot, vissza lehet jönni és nincs ellenőrzés, nincs pecsét, nincs határ, nincsenek kérdések. A mozgás szabadsága olyan szabadságérzetet ad, ami nagy kincs, és amit mindannyian az Európai Unió legnagyobb sikerei közé sorolunk. Schengen egyre inkább összeköt minket, szigetlakókat; hidat épít a periféria és a központ között. Nekünk Schengen a szabadság, a felszabadulás érzését adja.
<SPEAKER ID="242" NAME="Monika Beňová" AFFILIATION="PSE">
- (SK) A belső határellenőrzést megszüntető, és így a személyek az EU-n belüli szabad mozgását valóra váltó schengeni övezet létrehozása joggal tekinthető az EU egyik legnagyobb eredményének.
<P>
A Schengenhez decemberben csatlakozó országok polgárai döntésünket az emberek érdekeit szolgáló lépésként fogják értékelni, ami a gyakorlatban is megadja nekik a szabad mozgás jogát. De a schengeni övezet bővítéséhez kompenzációs intézkedések is szükségesek, köztük a külső határok hatásos ellenőrzése, az adminisztrációs, rendőri, vám- és igazságügyi hatóságok jobb együttműködése, közös vízumpolitika és a Schengeni Információs Rendszer létrehozása. A szlovák kormány minden értékelés szerint nagyon sikeresen teljesítette az előkészítő szakaszt, és megtiszteltetés, hogy kimondhatom az Európai Parlamentben: a Szlovák Köztársaság mára teljes mértékben készen áll a schengeni övezetbe való belépésre.
<SPEAKER ID="243" NAME="DanutBudreikait" AFFILIATION="ALDE">
(LT) Ma fejeződik be a schengeni vívmányoknak az új tagállamokban történő alkalmazásáról szóló egyeztetés. Örömmel látom, hogy a most csatlakozó országok - és a korábbi tagországok, illetve a Bizottság - kemény munkája sikeres volt.
<P>
A schengeni övezet létrehozása az EU egyik legnagyobb vállalkozása. A 2004-es bővítés utáni alkalmazásának megkönnyítése érdekében, amikor a SIS II bevezetésével gondok adódtak, a tagállamok igaz szolidaritást mutattak; Portugália előállt a SISone4all javaslatával, lehetővé téve, hogy a határok még karácsony előtt megnyíljanak a 15 meglévő tagállam és a kilenc új csatlakozó ország között.
<P>
Ez nagyobb mozgásszabadságot hoz Európában, és nagyon is logikus döntés, ami megakadályozza, hogy az új tagállamok veszteséget szenvedjenek a SIS II bevezetésének késedelme miatt. A SISone4all, ami a tervek szerint majdnem egy évig fog működni, meg fogja könnyíteni a személyek mozgását, és jótékony hatása lesz az érintett országok gazdasági növekedésére is.
<SPEAKER ID="244" NAME="Marianne Mikko" AFFILIATION="PSE">
(ET) hölgyeim és uraim, a schengeni bővítés olyan esemény, amire mind az 500 millió európai, sőt, az egész világ is felfigyel. A belső határok ellenőrzésének megszüntetésével az Európai Unió véget vet a kelet és a nyugat közötti megosztottság, szembenállás korszakának.
<P>
Én a Szovjetunióban nőttem fel. Emlékszem, milyen aggodalmat keltett, hogy a határt a földön és a levegőben lezárták, hogy a megszálló hadsereg katonái őrizték a vasfüggönyt. A schengeni csatlakozással végleg megszabadulunk ettől a múlttól. A határok eltörlése 75 millió európai számára fontos szimbólum.
<P>
A kilenc, Schengenhez csatlakozó ország készen áll az információcsere átalakítására, ami a szabad mozgás előfeltétele. Hazám, Észtország az EU egyik külső határát őrzi. Mindezzel együtt csalódottá tesz, hogy ezt a történelmi eseményt különösebb ok nélkül két részre bontották, ugyanis a légi határok csak jövő év márciusában fognak eltűnni.
<SPEAKER ID="245" NAME="John Attard-Montalto" AFFILIATION="PSE">
(MT) Szeretném elmondani önöknek, hogy én magam hogyan látom Schengent. Számomra Schengen nem csak arról szól, ami a szerződésben áll, és amit nyújt nekünk vagy amilyen szabályokat bevezet; én Schengent egy folyamat részének tekintem, egy fontos folyamat részének, ami a különböző európai államok közeledéséről, integrációjáról szól - ebben az esetben két EFTA-országról van szó. Habár független, szuverén államokról van szó, arra is büszkék lehetünk, hogy egy nagyobb egész részei vagyunk. Ez a csatlakozás ugyanolyan nagy lépés, mint az euro bevezetése; egy olyan folyamat része, ami országomat az Európai Unió szerves részévé teszi. Büszkék leszünk rá, hogy egy ilyen bölcs csoport tagjai vagyunk, ami terjeszti is azokat az értékeket, amikben hisz.
<SPEAKER ID="246" NAME="José Magalhães" LANGUAGE="PT">
Köszöntöm a Parlament elnökét, a Bizottság alelnökét és az összes jelenlévőt! Úgy vélem, teljes az egyetértés a Házban arról, hogy a hamarosan megtörténő bővítés nem csak történelmi jelentőségű, hanem szimbolikus erejű esemény is. De ez a konszenzus nem csak ebben az intézményben van meg, hanem, ami fontosabb, az egész társadalomban; ez az, amit a polgárok akarnak. Az EU intézményeinek oda kell figyelniük a polgárok igényeire, és időben teljesíteniük kell azokat. Most erre került sor.
<P>
Nagyon hálás vagyok a pozitív megjegyzésekért, amik a portugál elnökség és mindazok munkáját dicsérték, akik azért dolgoztak, hogy ennek az összetett kirakós játéknak minden darabja idejében a helyére kerülhessen. Mindössze egy évvel ezelőtt egészen más volt a helyzet, és nem csak technológiai áttörés történt - ami egyébként önmagában is szintén nagyon fontos - hanem politikai eredményt is elértek az EU intézményei a polgárok érdekében, ami megerősíti ezen intézmények hitelét.
<P>
Azt is ki kell emelnem, hogy az új külső határok szép karácsonyi ajándékot jelentenek a polgároknak, amit sok-sok éven át élvezhetnek majd. De ezzel egy időben átalakítják a külkapcsolatainkat is, és fontos, hogy ne hozzunk létre egy második vasfüggönyt a szomszédaink számára. Ez a rendszer egy elektronikus határ kezdete, ami a bűnözőket hatékonyan füleli le, de, mint minden elektronikus rendszer, rugalmas, és a jóhiszemű állampolgárokat gyorsan átengedi a határon, bárkik is legyenek és bárhonnan is érkezzenek. Ezt a modellt mutatja be Európa a világnak, és emellett a módszer mellett köteleztük el magunkat.
<P>
Ennek a munkának és ennek az eredménynek az alapja a kimerítően alapos előkészítés, ami a SISone4all partnerországait minden szükséges felszereléssel ellátta, és olyan rendőri rendszert vezetett be, amit olyan új intézkedésekkel kell majd egybekötni, mint a Frontexnek a Bizottság által nemrég bejelentett megerősítése és az integrált határrendészeti rendszerünk. Ez tehát egy szükséges komplex politika egyik része.
<P>
Azt is szeretném kiemelni, hogy a projekt sikerének egyik titka az, hogy sikerült megfelelően összehangolni a biztonságot a szabadsággal, a sokkal nagyobb mozgásszabadságot a megfelelő adatvédelemmel. Ez a két dolog elválaszthatatlan. Ez Európa fejlődésének útja, és szerencsére fontos közös pont a Bizottság, a Tanács és az Európai Parlament álláspontjában. Más jó út nincs, csak ez.
<P>
Ez a szabály érvényes a SISone4all rendszerre, és érvényes lesz a SIS II-re, a Schengeni Információs Rendszer második generációjára is. Ezt egyértelművé teszik az Európai Parlament által elfogadott jogszabályok és a Coelho-jelentés javaslatai is.
<P>
Hozzá kell tennem, hogy ez a titoktartás és az átláthatóság kezelésére is vonatkozik. A titoktartást és az átláthatóságot egyensúlyba lehet hozni, és mindenképpen el kell érni az optimális egyensúlyi állapotot ahhoz, hogy az összes döntéshozónak rendelkezésére álljon minden szükséges információ, és a tények teljes ismeretében hozhassa meg döntéseit. Ezt a folyamat során sikerült elérni, és ez olyasmi, ami csak jót jelenthet a Bizottság és a Tanács jövőbeni jó viszonya szempontjából.
<P>
Végezetül, szeretném újra kiemelni az általunk választott módszer fontosságát. Nem bújtunk el a rossz hírek és a problémák elől. 2006-ban rájöttünk, hogy komoly gond van, és tettünk ellene. Nem a felelősöket kerestük, hanem az intézmények példa értékű együttműködése révén megpróbáltunk pozitív megoldást keresni a problémákra. Az egész folyamat alatt kifogástalanul viselkedett a Bizottság, és úgy gondolom, a Bizottságnak sincsen kifogása a Tanáccsal kapcsolatban, sem a korábbi német, a jelenlegi portugál elnökség alatt, és nem is lesz a jövőbeni szlovén és más elnökségek alatt sem. Ez az az együttműködő szellem, ami segít megoldani Európa problémáit.
<P>
Ki kell tehát élveznünk ezt a győzelmet és készülnünk kell a jövőre. Ezért szeretném a meghívni a Parlament képviselőit a november 21-22-i ünnepségre. December 21-től a zártság, a korlátozások szimbólumai helyét a szabadság szimbólumai veszik át, az Európát éltető szabadságé.
<SPEAKER ID="247" NAME="Franco Frattini">
A Bizottság alelnöke. - (IT) Elnök úr, hölgyeim és uraim, nagyon szépen köszönöm. Nagyon elégedett vagyok a mai vita alakulásával.
<P>
Az az eredmény, ami ma itt elérhető közelségbe került, egyértelműen mutatja, hogy a Schengenhez december 21-22-én csatlakozó országok valóban megérdemlik ezt a karácsonyi ajándékot. Megérdemlik, mert amíg mi a technikai nehézségek megoldásán dolgoztunk az utóbbi 12-15 hónapban - ebben az ügyben a portugál elnökség elévülhetetlen érdemeket szerzett - ők is sokat dolgoztak. Megoldották a problémákat és pótolták a hiányosságokat - a repülőtereken, a határátkelőkön és a tisztviselők képzésében - pedig ezek a nehézségek 12, 13, 14 hónapja még megoldhatatlannak tűntek.
<P>
Ezért érdemlik meg a legteljesebb mértékben ezt a lehetőséget, amit kollégáim kedvesen karácsonyi ajándéknak kereszteltek, és ezt azért is mondhatom magabiztosan, mert jómagam is többször meglátogattam több határátkelőt az érintett belügyminiszterekkel együtt, és ők megmutatták, milyen hatalmas fejlődés történt a látogatások között eltelt időben. Ez a lépés véleményem szerint hatalmas politikai jelentőséggel bír Európa számára és nagy társadalmi hatása van, más szóval fontos a polgárok számára. Azért olyan nagy a politikai jelentősége, mert december 21-től minden tagállam a saját határának fogja tekinteni a más tagállamok területére eső külső határokat. Én olasz állampolgárként a lengyel-ukrán határt is sajátomnak tekintem majd. Bizonyos értelemben az lesz az országom határa. Ekkora politikai hatása van annak a döntésnek, amit Európának igen záros határidőn belül sikerült meghoznia.
<P>
Aztán ott a társadalmi hatás, más szóval a polgárok mindennapi életére gyakorolt hatás, ami, ha szabad ezt mondanom, még nagyobb, mint az a szimbolikus változás, hogy nem kell többé sorban állni a határon. Azt jelenti, hogy minden törvénytisztelő európai polgár otthon érezheti magát az Európai Unió bármely országában. Szabad mozgást biztosít: nem is kell megmutatnunk az útlevelünket. Nem csak annyit jelent, hogy nem kell sorban állni, hanem azt, hogy az európai polgárság valósággá vált.
<P>
Sokan felvetették a biztonság kérdését, és teljes mértékben egyetértek azzal, amit Magalhães úr az imént mondott. A biztonságnak és a szabadságnak kéz a kézben kell járnia. Minél többet teszünk a jogoknak, a szabadságnak a kiterjesztéséért, annál többet kell tennünk az ellen, hogy a bűnözők azt kihasználhassák a saját törvénytelen ügyleteik érdekében.
<P>
Ezért nem lesz Európa, a hatalmas schengeni övezet egy erőd, de mindenképpen meg fogja védeni az EU állampolgárait a bűnözőktől. Ezért egyértelmű, hogy a schengeni rendszerben - jelenleg a one4all rendszer, hamarosan majd a SIS II - a lehető legfejlettebb technológiát kell alkalmazni. A bűnözők persze igyekeznek megkerülni az ellenőrzést, és be kell szereznünk azokat a technológiai eszközöket, amik ezt megakadályozzák; például biometrikus azonosítókat, amiket az emberek szabadságának tiszteletben tartásával lehet használni, de úgymond megszüntetik a csábítást.
<P>
Engedjenek meg egy utolsó megjegyzést: nagyon fontos, amit Európa szomszédairól mondtak. A schengeni övezet bővítése nyilvánvalóan nem járhat azzal a veszéllyel, hogy kizárjuk az új schengeni határok mentén lévő országokat. Ahogy önök is tudják, a schengeni rendszer funkciója az EU 80 000 km hosszú külső határainak ellenőrzése, amiben egyébként mostantól a Frontex még nagyobb szerepet fog játszani. Gondoljanak csak bele, milyen hatalmas feladat ez, de végez kell vinni. Ez a munka nem mehet a szomszédaink kárára, és nem ronthatja meg kapcsolatainkat azokkal az partnereinkkel, amelyeket korábban említettek: Oroszországgal, Ukrajnával, Moldovával és a Nyugat-Balkánnal.
<P>
Ezért új megközelítést vezetünk be, és ennek kapcsán újra szeretném felkérni az Európai Parlamentet, hogy, miután megadta támogatását a projekthez, támogassa azt a politikát is, amit a Tanácsnak javasoltam, és amit a miniszterek tanácsa támogat. Egy újfajta vízumpolitikáról van szó, aminek célja a tisztességes emberek mozgásának megkönnyítése, amihez okmányellenőrzés, személy-azonosítás és a biometria használata társul, és ami az európai terület határának közvetlen közelében élő polgároknak kézzelfogható lehetőséget nyújt arra, hogy időnként elmenjenek a bécsi operába vagy a római Kolosszeumba, vagy éppen Lisszabonba, mégpedig azok nélkül a hatalmas költségek és nehézségek nélkül, amiket jelenleg a vízumszerzés rájuk ró.
<P>
Az új megközelítés a következő: tegyük a vízumpolitikát a szomszédságpolitika eszközévé, és ezt tegyük meg már a schengeni övezet bővítésével egy időben. Ez remélhetőleg tisztán politikai kérdésként kezelhető; nem bürokratikus és nem is szűk értelemben vett jogi változás. A harmadik államoknak és polgáraiknak küldött politikai üzenetről van szó, akik Európa közvetlen közeléből figyelnek bennünket és a változásokat, de nem kell irigykedniük ránk azért, mert szabadon mozoghatunk a közösségen belül, ők pedig még egyetemi képzésre sem járhatnak egy európai városban.
<P>
Annak biztosítására, hogy erre a fajta irigységre ne legyen ok, társítsuk a schengeni övezet kibővítéséhez a barátság politikáját, a vízumokat és a nagyobb mozgásszabadságot stratégiai eszközként használva.
<SPEAKER ID="248" NAME="Elnök">
A vita zárásaként: öt képviselőcsoporttól kaptam az eljárási szabályzat 103(2) cikke alapján benyújtott állásfoglalási indítványokat.
<P>
A vitát lezárom.
<P>
A szavazásra csütörtökön déli 12 órakor kerül majd sor.
<P>
Írásbeli nyilatkozatok (az eljárási szabályzat 142. cikke alapján)
<SPEAKER ID="249" NAME="Gyula Hegyi  " AFFILIATION="PSE">
írásban. - Sorra emlékszünk még arra a szorongásra, amelyet akkor éreztünk, amikor zsebünkben érvényes útlevéllel átléptük a hajdani vasfüggönyt. Hiába volt érvényes az útlevél, hiába szereztünk meg bele minden pecsétet, mindig előfordulhatott valami a határon. Vagy ha nem, akkor is tartottunk tőle, mert a határátkelés rendkívüli eseménynek számított Európában.
<P>
A vasfüggöny leomlásával egyszerűbb lett a közlekedés a határokon, de az ellenőrzés megmaradt. S a határokat továbbra is csak néhány kijelölt helyen lehetett átlépni, ami elsősorban a helyben lakók életét nehezítette meg. Most ennek is vége, a határok - ahogy a magyar demokraták már sok évtizede akarták - "légiesültek”. Mostantól számunkra is természetes lesz, hogy a határ közelében élők ugyanolyan természetesen menjenek át egy másik országba, mint mondjuk Budapestről Budakeszire autóval, a 22-es autóbusszal vagy gyalog, a kirándulóúton.
<P>
A határ két oldalán élő, azonos nemzethez tartozók esetében különösen fontos a teljesen szabad, minden ellenőrzés nélküli mozgás. Kevés ennél fontosabb jogszabályt fogadtunk el mostanában, büszke vagyok rá, hogy részese lehetek ennek a nagyszerű folyamatnak!
