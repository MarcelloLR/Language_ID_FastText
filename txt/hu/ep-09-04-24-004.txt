<CHAPTER ID="004">
A nem emberi fogyasztásra szánt állati melléktermékekre vonatkozó egészségügyi szabályok (vita)
<SPEAKER ID="033" NAME="Elnök">
A következő napirendi pont vita Schnellhardt úr jelentéséről a Környezetvédelmi, Közegészségügyi és Élelmiszer-biztonsági Bizottság nevében a nem emberi fogyasztásra szánt állati melléktermékekre vonatkozó egészségügyi előírások megállapításáról szóló európai parlamenti és tanácsi rendelet (állati melléktermékekről szóló rendelet) iránti javaslatról - C6-0220/2008 -
<SPEAKER ID="034" NAME="Horst Schnellhardt" LANGUAGE="DE">
Elnök asszony, biztos úr, hölgyeim és uraim, kedvező jelentést készítettünk, és első olvasatban sikerült konszenzusra jutnunk az állati melléktermékekről szóló rendelettel kapcsolatban. Ezért köszönettel tartozom a francia és a cseh elnökségnek, a Bizottságnak és az egyes képviselőcsoportok előadóinak.
<P>
A jelentés készítése során megvalósult együttműködést bizalom jellemezte, és igen hamar összeállítottuk a jelentést, jóllehet - és ezt figyelembe kell vennünk - a most előttünk fekvő jelentés nagymértékben módosította a Bizottság javaslatát, nem annyira tartalmi, mint inkább szerkezeti szempontból. Számos részlet más helyre került. Az új rendeletre azért volt szükség, mert a 2002. évi rendelet alkalmazásakor felmerült néhány hiányosság, amely gyakorlati problémákhoz vezetett. Bár a 2002. évi rendelet olyan állatbetegségeket szabályozott, mint a szivacsos agyvelőgyulladás, a dioxinfertőzés és egyéb betegségek, például a száj- és körömfájás, illetve a sertéspestis terjedése, annak érdekében, hogy e téren további haladást érhessünk el, elengedhetetlen volt, hogy lefektessük a felelősségre, a nyomonkövethetőségre és a vágási melléktermékek végpontjára vonatkozó követelményeket.
<P>
Meg kellett szüntetni a vadhúsból származó melléktermékekről szóló rendelet hatáskörével kapcsolatos jogbizonytalanságot is. A higiéniai problémákról szóló korábbi rendeleteknek megfelelően a vállalkozók továbbra is felelősek saját termékeikért. A többi rendelettel kapcsolatban ezt már említettem. Mindez azonban nem vezethet a hivatalos ellenőrzés csökkenéséhez.
<P>
Az új rendelet célja a polgárok biztonságának növelése, nem csupán a felelősség másokra hárítása. Ezért nagyon fontos, hogy a melléktermékek kezelésével foglalkozó vállalkozók részére engedélyt kelljen kiadni. Az engedélyt igénylő vállalkozók köre egyértelműen szabályozott. Az engedélyezési folyamatot egy regisztrációs folyamat egészíti ki, amelynek célja, hogy csökkentse a bürokráciát. A jövőben mindenképpen körültekintően meg kell majd vizsgálni, vajon a regisztrációs folyamat megfelelő szintű biztonságot nyújt-e. Ezenkívül úgy gondolom, a vadhúsból származó melléktermékekről szóló korábbi rendelkezések nyomán kialakult bizonytalanságot felszámoltuk. Mostanra világossá vált, hogy a megfelelő vadászati gyakorlat létfontosságú. Az erdőben gyűjtött húst nem lehet felhasználni. Úgy vélem továbbá, hogy számos képviselő kívánságának tettünk eleget, amikor bizonyos régiókban engedélyeztük a dögevő madarak megfelelő etetését.
<P>
Nagy előrelépést jelent, hogy mostantól meg tudjuk határozni a melléktermékek életciklusának végpontját. Ezzel megszüntethető a jogbizonytalanság, továbbá számos hiányosság és nehézség is orvosolható lesz. Meg kell majd vizsgálni, vajon az Európai Bizottság végpont-meghatározása összhangban van-e az imént említett feltétellel, vagyis a jogbiztonsággal. Természetesen tisztában vagyok vele, hogy ez termékenként eltérő lehet, és ezért rugalmas megközelítésre van szükség, ám itt arra is felhívnám a Bizottság figyelmét, hogy a felhasználók egyértelmű tájékoztatása érdekében az átláthatóságra is szükség van.
<P>
El is érkezünk a központi kérdéshez, amely számomra minden esetben a komitológia. Az új rendeletben túl sok előírás végrehajtása történik komitológiai eljárással. Ezt alaposan meg kell vizsgálnunk. Természetesen tudjuk, hogy képviselőként e téren lehetőségünk van a szerepvállalásra, tapasztalatból azonban azt is: egyáltalán nem vagyunk abban a helyzetben, hogy minden komitológiai eljárást ellenőrizhessünk, vagy vizsgálhassunk. Ezért örömmel fogadom a Bizottság kijelentését, amely szerint javaslatait azok elfogadása előtt be szeretné mutatni a Környezetvédelmi Bizottságnak. Ez helyes megközelítés, mert a komitológiának sok fajtája létezik. Úgy gondolom, jó úton haladunk.
<P>
A vita végén egyéb témaköröket érintően még élnék a hozzászólás jogával.
<SPEAKER ID="035" NAME="Antonio Tajani">
, a Bizottság alelnöke. - (IT) Elnök asszony, hölgyeim és uraim, a Parlament ma szavazni fog a közös álláspontról, amelyet a Bizottság által bemutatott állati melléktermékekről szóló új rendelet iránti javaslat alapján alakítottunk ki. Megragadnám az alkalmat, hogy köszönetet mondjak előadónknak a közös álláspont kialakítását elősegítő munkájáért, valamint az állatorvosi ágazatra vonatkozó előírások mélyreható ismeretéért, amely hozzájárult a pozitív és elfogadott végeredmény eléréséhez. Kollégám, Vassiliou asszony sajnálatát fejezte ki, amiért nem tud személyesen részt venni a mai vitában, és megkért, hogy továbbítsam személyes köszönetét az előadónak az általa végzett munkáért és a cél elérése érdekében tett erőfeszítéseiért.
<P>
Hálásak vagyunk természetesen a Bizottságban dolgozó árnyékelőadóknak is, akik, mint azt az előadó is kiemelte beszédében, építő jelleggel működtek közre a munkában, és ennek az együttműködésnek köszönhető, hogy a Mezőgazdasági és Vidékfejlesztési Bizottság által megfogalmazott legfőbb aggodalmakat is bele tudtuk foglalni a közös álláspontba. Az előadóhoz hasonlóan köszönetet szeretnék még mondani a francia elnökségnek, amely hatalmas munkát végzett, jóllehet tisztában volt vele, hogy egymaga nem érhetné el a végső eredményt, valamint a cseh elnökségnek, amely rendkívüli erőfeszítéseket tett annak érdekében, hogy a Parlamenttel való tárgyalásokra egyértelmű és következetes mandátummal rendelkezzünk. A Bizottság ezért egyértelműen támogatja a közös álláspontot.
<P>
A szöveg tisztázza az egészségügyi és környezetvédelmi előírások közötti kapcsolatot, amivel hozzájárul a "jobb szabályozás” célkitűzéseinek megvalósításához. A parlamenti szavazás tárgyát képező előírások lehetővé teszik a jelenleg más célra nem hasznosítható állati eredetű melléktermékek szélesebb körű felhasználását, ehhez azonban megteremti a megfelelő biztonsági feltételeket. Csökkennek az adminisztrációs költségek, aminek köszönhetően nőhet a vállalkozók versenyképessége. Mindez alapvető szerepet játszik majd abban, hogy dinamikus módon tudjanak reagálni a várható kihívásokra, legyen bár azok forrása az EU-n kívüli országokból érkező import vagy a melléktermékek felhasználásával kapcsolatos új technológiai fejlesztések.
<P>
Az új előírások egyben teljes mértékben összhangban vannak a biológiai sokféleség védelmének célkitűzésével is, valamint - ez a legfontosabb szempont - lehetővé teszik a magas szintű védelem fenntartását az Európai Unióban a közegészséget és az állategészséget veszélyeztető tényezőkkel szemben.
<SPEAKER ID="037" NAME="Thomas Ulmer" LANGUAGE="DE">
Elnök asszony, biztos úr, hölgyeim és uraim, nagy örömmel fogadom Schnellhardt úr jelentéstervezetét, és köszönetet szeretnék mondani kiváló munkájáért. Az emberek és állatok egészségét is veszélyeztető állati eredetű melléktermékekkel kapcsolatban az elmúlt években tapasztalt számos válságot követően immár nélkülözhetetlen az átfogó törvényi szabályozás. A jelenleg érvényes rendeletet felül kellett vizsgálni.
<P>
A korábbiakhoz hasonlóan most is gondoskodnunk kell a magas szintű biztonságról. Bár alapvetően támogatjuk a jelentést, néhány pontja aggodalomra ad okot. A rendelet szigorú előírásai számos kérdésben enyhültek, és így némileg könnyebbé vált az állati melléktermékekkel történő kereskedés. Hadd mondjak néhány példát arra, hogy mire is gondolok. Engedélyezett bizonyos 1. kategóriába tartozó anyagok állateledelben történő felhasználása. A 2. és 3. kategóriába tartozó anyagokat a kapcsolódó veszélyekre való tekintet nélkül egyszerűbben lehet eltávolítani hivatalos ellenőrzés mellett, amennyiben hetente csak kisebb hulladékmennyiség gyűlik össze. Az egyes kategóriákba tartozó állati melléktermékek által jelentett veszély mértékét csak részben határozza meg azok mennyisége. Továbbra is az Európai Bizottság lépteti hatályba a végrehajtási rendeletet, és a korábbi változathoz hasonlóan ez is számos bizottsági jogosítványt tartalmaz. Ez azt jelenti, hogy a Bizottság létrehozhatja az állati melléktermékek kezeléséről szóló átfogó és alapvető jogszabályokat a komitológiai eljárás során, mégpedig úgy, hogy a Parlament - mint az sajnálatos módon gyakran meg is történik - kimarad a folyamatból.
<SPEAKER ID="038" NAME="Christel Schaldemose">
, a PSE képviselőcsoport nevében. - (DA) Elnök asszony, először is köszönetet szeretnék mondani Schnellhardt úrnak ezen az igen szakmai jellegű jelentésen végzett rendkívüli munkájáért. Árnyékelőadónk, Westlund asszony nevében köszönetet szeretnék mondani továbbá a többi árnyékelőadónak építő jellegű közreműködésükért, amely fontos szerepet játszott abban, hogy ma egy mindannyiunk által támogatott javaslatról szavazhatunk. A szavazásra kerülő javaslat mostani formájában jóval egyértelműbb és egyszerűbben használható, mint az ezen a területen jelenleg érvényben lévő igen bonyolult jogszabály. Az Európai Parlament Szocialista Képviselőcsoportjában különös elégedettséggel tölt el bennünket, hogy meghallgatásra talált azon módosítási javaslatunk, amely lehetővé tenné a dögevő madárfajok számára, hogy hozzájussanak a túlélésükhöz szükséges táplálékhoz. Azt is örömmel vesszük tudomásul, hogy sikerült középpontba helyeznünk az egészségügyi veszélyek kérdését és a biztonsági megfontolásokat, miközben megőriztük a szükséges rugalmasságot. Köszönjük az Önök munkáját, és üdvözöljük a konstruktív javaslatot.
<SPEAKER ID="039" NAME="Satu Hassi">
, a Verts/ALE képviselőcsoport nevében. - (FI) Elnök asszony, hölgyeim és uraim, őszinte elismeréssel adózom Schnellhardt úrnak a kiváló munkáért és együttműködésért. Szerencsés helyzetben voltunk, hogy a téma egyik elsőrangú szakértője volt e kérdésben az előadónk.
<P>
Az előttünk lévő rendelet fő célkitűzése az, hogy garantálja a higiéniát, valamint az emberi egészséget és biztonságot. Most mégis egy másik részletről szeretnék szólni, amely hazámban a biológiai sokféleség és a természeti turizmusban működő kisvállalkozások védelmének szempontjából jelentős. Örömömre szolgál, hogy a Parlamentben és a Miniszterek Tanácsával politikai konszenzust alakítottunk ki e probléma megoldását illetően.
<P>
Olyan kisebb vállalkozásokról van szó, amelyek az állattartó gazdaságok területén - például sertésistállókban - elpusztult állatok tetemeit közvetlenül az ország különböző pontjain található etetőhelyekre szállítják, ahol a ragadozó állatok táplálékként fogyaszthatják azokat. Ez rendkívül fontos például Spanyolországban a ragadozó madárfajok populációjának védelme érdekében. Finnországban ennek a gyakorlatnak köszönhető, hogy a fehérfarkú rétisas korábban megmenekült a kihalástól, amikor természetes tápláléka a mérgező vegyi anyagok miatt túlságosan szennyezetté vált, és csupán a természetes táplálékforrások fogyasztásával nem tudott volna szaporodni.
<P>
Finnország északi, igen ritkán lakott részein a természetfotósok ezzel a módszerrel csalogatják a vadon élő állatokat fényképezésre alkalmas területekre, és kisebb utazási irodák is szerveznek például medvelessel egybekötött kirándulásokat. Nagy örömmel tölt el, hogy ez a jogszabály olyan megoldást kínál majd, amely biztosítja az emberi egészség és biztonság védelmét, ugyanakkor fenntartja a kisebb idegenforgalmi vállalkozásokat és a biológiai sokféleség megőrzésére használt módszereket is.
<SPEAKER ID="040" NAME="Avril Doyle" AFFILIATION="PPE-DE">
Elnök asszony, egyetértek a hozzászólókkal abban, hogy a közegészségügynek, az élelmiszer-biztonságnak és a higiénia kérdésének kiemelt jelentőséget kell tulajdonítanunk. Számomra a természeti erőforrások, köztük az állati melléktermékek legteljesebb mértékű felhasználása is elsődleges fontosságú. Köszönetet szeretnék mondani előadónknak, Horst Schnellhardtnak nagyszerű munkájáért, amellyel aggodalmainkat foglalkozott, valamint az Európai Tanáccsal folytatott megbeszéléseken elért kiváló eredményért. Jómagam sajnálattal veszem tudomásul a hulladékok égetéséről szóló irányelv megszüntetését, az idő szűke miatt azonban nem áll módomban részletesen is kitérni erre.
<P>
Egy módosítási indítványt kaptunk, amely garanciákat kért arra vonatkozóan, hogy egyértelműen különbséget teszünk majd a tagállamok között nagy mennyiségben szállítandó és az élelmiszer- vagy takarmányláncba történő bejutással fenyegető állati melléktermékek, illetve a speciális, gyógyászati, valamint egyéb diagnosztikus és kutatási célokat szolgáló állati melléktermékek között; ez utóbbiak biztonságos forrásból származó, nagy értékű termékek, amelyeknek szállítása rendkívül kis mennyiségben történik a tagállamokban a bejegyzett szállítók, feldolgozók és felhasználók között.
<P>
Ismét megerősítést szeretnék kapni a biztos úrtól, illetve záró megjegyzéseiben Horst Schnellhardt úrtól is azt illetően, hogy az ezzel kapcsolatos aggodalmaimmal foglalkozni fognak, és az állati melléktermékek e konkrét jellegű felhasználása zavartalanul folytatódhat.
<SPEAKER ID="041" NAME="Antonio Tajani">
, a Bizottság alelnöke. - (IT) Elnök asszony, hölgyeim és uraim, a mai vita során az állati melléktermékekről szóló közös álláspont széles körű támogatást élvezett, ami lehetővé teszi a Bizottság számára, hogy tovább lépjen. A mai hozzászólásokat figyelembe véve a Bizottság el fogja készíteni az új rendelet végrehajtási rendelkezéseit, figyelmesen meghallgatjuk majd a vállalkozók tapasztalatait is, megbeszéléseket folytatunk nemzetközi partnereinkkel, és e folyamat során végig teljes átláthatóságot biztosítunk a Parlament számára.
<P>
Így megerősíthetem előadónk felé a Bizottságnak a komitológiával és a nem kötelező rendelkezésekkel kapcsolatban tett ígéretét. A Doyle asszony által felvetett kérdést illetően el akartam mondani, hogy a jelenlegi rendelet is elismeri bizonyos vadon élő fajok táplálékszükségleteit, és az egészségügyi kockázatok megfelelő ellenőrzése mellett engedélyezi a tagállamok számára a vadon élő állatfajok melléktermékekkel történő etetését.
<P>
A közelmúltban azonban többen hangsúlyozták, hogy a Bizottságnak nagyobb erőfeszítéseket kellene tennie a biológiai sokféleség megőrzésére. Ezért a Bizottság egyetért a jogalkotó azon döntésével, amely szerint a természetes élőhelyükön védett állatfajok állati eredetű melléktermékkel történő etetésére vonatkozó feltételeket ki kell terjeszteni: míg a jelenlegi előírások csupán a keselyű- és sasfajokra vonatkoznak, az új rendelet lehetővé teszi, hogy a farkasok és a medvék helyzetére is megfelelő megoldást lehessen találni.
<P>
Közelmúltbeli tapasztalataink alapján azt is mérlegeljük, szükség van-e olyan szabályok létrehozására, amelyek túlmutatnának a védett fajok állati tetemekkel történő etetésére kijelölt állandó területek rendszerén, különösen a kiterjedt tenyésztési rendszerek esetében, természetesen a vonatkozó egészségügyi szabványok betartásával. E kérdésben a Bizottság készen áll megbeszéléseket indítani az összes érintett féllel.
<SPEAKER ID="042" NAME="Horst Schnellhardt">
, előadó. - (DE) Elnök asszony, biztos úr, Ulmer úr, természetesen nem kerülték el a figyelmemet az 1. és 2. kategóriába tartozó anyagok esetleges összekeveredésével kapcsolatos aggodalmaik, és a tárgyalások végén e kérdésben tanácskozást folytattunk az ágazat képviselőivel.
<P>
Véleményem szerint már ahhoz is rendkívül jogellenesen kellene eljárnia valakinek, hogy ezeket az anyagokat össze tudja keverni. Megvizsgáljuk majd, hogy e tekintetben szükség van-e szigorúbb szabályozásra. Az új rendelettel azt szerettük volna elérni, hogy a vágási melléktermékeket sokféle módon fel lehessen használni, és ezzel kapcsolatban Doyle asszonyt is megnyugtathatom, hogy félelme teljesen alaptalan. Minden marad a régiben. Azzal, hogy meghatároztuk a vágási melléktermékek végpontját, egyben azt is egyértelműen kikötöttük, hogy ettől a ponttól kezdve teljesen eltérő rendelkezések vonatkoznak rájuk, vagyis világosan jeleztük, hogy innentől kezdve ezek tekintetében a hulladékgazdálkodási keretirányelv a mérvadó. Úgy gondolom, e téren jó irányban haladunk.
<P>
Meg szeretném még említeni, hogy az új rendeletben természetesen a romlott húsokkal kapcsolatos botrányok problémájára is ki szeretnénk térni. E tekintetben még nem találtuk meg az igazán helyes utat, a címkézéssel és a garantált nyomonkövethetőséggel azonban úgy hiszem, jó irányban haladunk. Természetesen látnunk kell, milyen típusú címkézést javasol majd a Bizottság. Ez nem lesz éppen egyszerű, hiszen mindannyian ismerjük a kék Chappi kutyaeledellel kapcsolatos problémát - ezt senki sem szeretné. E kérdésben határozottan szükség van arra, hogy kutatóink eldöntsék, milyen megközelítést kívánnak alkalmazni.
<P>
A szerves talajjavítók kérdését illetően, amelyet szintén vitára bocsátottunk, ám még nem került sor a megfelelő megtárgyalására, a Bizottság határozottan elő szerette volna írni az ilyen anyagok alaposabb bedolgozását a talajba, hogy az állatok ne is észleljék azok jelenlétét. Ez azonban módosítaná a talajjavító minőségét, és úgy gondolom, e tekintetben megfelelő szabályozást dolgoztunk ki, amely a szerves talajjavítókat előszeretettel használó kiskerteket művelő gazdák igényeit is kielégíti.
<P>
Mindent egybevetve a rendelet megfelelő. Részemről nagyon elégedett vagyok vele és az együttműködéssel, valamint remélem, hogy még jó ideig nem kell majd módosítanunk. A Bizottsággal igen kellemes együttműködés valósult meg, amiért nagyon hálás vagyok.
<SPEAKER ID="043" NAME="Paul Rübig" AFFILIATION="PPE-DE">
(DE) Elnök asszony, az üléstervvel kapcsolatban megemlíteném, hogy tegnap nagyon hosszú szavazási ülést tartottunk, amely az azt követő időpontok betartásánál problémákhoz vezetett.
<P>
A mai ülést hamarosan berekesztik, a szavazás pedig déli 12 óráig nem kezdődik el. Az ülés tervezésénél talán figyelmet kellene fordítani az idő megfelelőbb beosztására. Ez kedvező lenne a képviselők, és legfőképpen a látogatók számára, akik tegnap jelentős ideig voltak kénytelenek ránk várakozni. Vannak köztük természetesen polgárok is, akiket szintén megillet a jog, hogy megszólítsák képviselőiket, és e tekintetben nagy örömömre szolgálna, ha a jövőben az ülések tervezésekor az ilyen eljárások ütemezését mindenki igényeinek megfelelően alakítanánk.
<SPEAKER ID="044" NAME="Elnök">
Köszönjük, Rübig úr. Észrevételeit tudomásul vettük, és továbbítani fogjuk. Nehéz időszak ez a mandátum vége felé közeledve.
<P>
A vitát lezárom.
<P>
A szavazásra ma déli 12 órakor kerül sor.
<P>
(Az ülést 10.15-kor felfüggesztik és 10.50-kor folytatják.)
