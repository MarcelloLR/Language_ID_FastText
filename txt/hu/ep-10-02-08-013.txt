<CHAPTER ID="013">
Egyperces felszólalások fontos politikai kérdésekben
<SPEAKER ID="036" NAME="Elnök">
A következő napirendi pont egyperces felszólalások politikai jelentőségű ügyekkel kapcsolatosan.
<SPEAKER ID="037" NAME="Elena Oana Antonescu" AFFILIATION="PPE">
(RO) A román kormány vizsgálja a gyorsételekre kivetendő adó bevezetésének lehetőségét abban a reményben, hogy ez érezhetően csökkenti majd azoknak az embereknek a számát - különös tekintettel a gyerekekre és fiatalokra - akik az ilyen típusú ételeket választják, amelyek az emberi szervezetre közép- és hosszú távon rendkívül károsan hatnak.
<P>
Az adó körültekintő megoldás lehet válság idején, de egy ilyen intézkedés megfelelő megvalósítása esetén annak hatása túl mehet a pénzügyi vonatkozásokon és érintheti az oktatást is. Így egyre több ember megtanulhatja, hogy saját egészségük megőrzése az étrendnél kezdődik. Az ilyen típusú adók által létrehozott forrásokat kizárólag olyan programokra kellene felhasználni, amelyek a közvéleményt tájékoztatják azokról az összetevőkről és anyagokról, amelyek az emberekre károsak lehetnek.
<P>
Az elhízás okozta betegségek egyre nagyobb mértékben terhelik a tagállamok egészségügyi rendszerét, az elhízás és a gyorsételek között pedig bizonyított a kapcsolat. Az egészséges táplálkozás népszerűsítését az Európai Unió kulcsfontosságú politikájává kell tenni, mégpedig késedelem nélkül. Örvendetes és rendkívül hasznos lenne egy olyan európai politika létrehozása, amely több tagállam által összeállított ösztönzőket alkalmaz. Ez hozzájárulhatna ahhoz, hogy az Európai Unióban egészségesebb legyen a táplálkozás.
<SPEAKER ID="038" NAME="Jarosław Kalinowski" AFFILIATION="PPE">
(PL) Elnök úr, az Európai Unió mezőgazdasági termelői és kereskedői számára szükséges nyersanyagellátás biztonságáról szeretnék beszélni, amely nyersanyagokra a takarmány- és állateledel-előállítóknak is szükségük van. Az európai ellátási láncot veszélyeztető tényezők között az egyik leglényegesebb az Európai Unióban az ott eddig nem engedélyezett, géntechnológiával módosított szervezetek fajtái ismert, elfogadható, igen alacsony szintű jelenlétének hiánya. A legfrissebb kutatások szerint 2015-re világszerte körülbelül 120 új GMO-fajta válik a mezőgazdasági termelés részévé. Megoldás híján a helyzet hozzájárul a takarmány és állateledel árának emelkedéséhez, aminek következtében számos európai termelő kiszorulhat a piacról. A legfrissebb példa a tavaly július óta tartó helyzet, amikor szójaszállítmányokban találtak bizonyos mennyiségű géntechnológiával módosított változatokat. Ennek jelentős hatása volt az egész állateledel- és takarmányláncra, mivel Európa nem képes saját szükségleteit a kontinensen belüli termeléssel kielégíteni, emiatt évente 14 millió tonna szójababot kénytelen importálni.
<SPEAKER ID="039" NAME="Ádám Kósa" AFFILIATION="PPE">
(HU) Szeretném megkérni az elnök urat vagy a Parlament elnökségét, hogy az Európai Bizottság felé jelezze azt, hogy az én munkám során fél év alatt kétszer is írásban kérdést tettem fel a Bizottság számára. Első esetben súlyos késéssel kaptam meg a választ, második kérdésemre pedig - november 30-án adtam be - és a mai napig nem érkezett válasz. Gondolom, hogy fontos lenne az, hogy az Európai Unión belül az intézmények közötti párbeszéd és a kapcsolat megfelelő legyen. Kérem szépen, jelezzék, hogy a munkám ennek érdekében akadálymentes legyen és hogy a válaszokat megkapjam.
<SPEAKER ID="040" NAME="Csaba Sándor Tabajdi" AFFILIATION="S&amp;D">
. . - (HU) Tisztelt Elnök úr, kedves Kovács biztos úr! Nagyon jó dolog, hogy az Európai Uniónak végre lesz egy arca idézőjelben mondva, külügyminiszter asszonya, Cathy Ashton. Az ő meghallgatásán ő egy mondatot szólt Kínáról, amelynek globális jelentőségét ebben a körben nem kell hangsúlyozni. Megdöbbentő volt, hogy egyetlen parlamenti képviselő, akinek joga volt Kínáról kérdezni, nem tett föl kérdést Kínáról, holott nemrégiben éppen a koppenhágai klímacsúcson érte az Uniót egy nagy pofon, hogy az Egyesült Államok és Kína a hátunk mögött megegyezett. Az is döbbenetes, hogy az Európai Tanács története során soha nem tárgyalta meg az Európai Uniónak Kínához fűződő kapcsolatát. Ezért kérem Elnök urat, szólítsa föl az Európai Tanácsot, hogy tűzze napirendjére az Unió és Kína stratégiai viszonyát és az Európai Parlament pedig a jövőben Kína súlyának megfelelően foglalkozzon ezzel a kérdéssel.
<SPEAKER ID="041" NAME="George Sabin Cutaş" AFFILIATION="S&amp;D">
. . - (RO) A következő Európai Bizottság legfontosabb feladata a tagállamok közötti gazdasági egyenlőtlenségek csökkentése oly módon, hogy a költségvetési és monetáris politika szintjén szoros együttműködést hoz létre.
<P>
Az együttműködési készség nyilvánvaló a gazdasági válság kezdete óta, a további együttműködés pedig elengedhetetlen. Ezzel együtt, amikor a költségvetés szintjén egyeztetésre van szükség, figyelembe kell venni azt a tényt, hogy az Európai Unióba különféle gazdasági szerkezetű országok tartoznak. Bizonyos országok gazdaságát tehát a nagyobb ívű ciklikus mozgások jellemzik, mivel itt nagymértékű állami beruházásokra van szükség, a növekedési potenciál ezekben a gazdaságokban pedig nagyobb, mint az EU fejlett gazdasággal rendelkező országaiban.
<P>
A Stabilitási és Növekedési Paktumot, valamint az euróövezethez történő csatlakozás jelenlegi eljárását ezért olyan rugalmassági klauzulákkal kell kiegészíteni, amelyek egy teljes gazdasági ciklus vonatkozásában lehetővé teszik az állami kiadások elemzését, hogy ennek megfelelően a tagállamokon belüli beruházások szükség esetén megvalósíthatóak legyenek. Ezzel lehetővé válna, hogy minden tagállam a saját gazdasági szintjének megfelelően fejlődjön.
<SPEAKER ID="042" NAME="Anni Podimata" AFFILIATION="S&amp;D">
. . - (EL) Elnök úr, az utóbbi napokban az euróövezet tagállamainak gazdaságára irányuló példátlan és összegangolt támadásnak lehettünk szemtanúi, amelynek során olyan országokban, mint Görögország, Portugália és Spanyolország, az államkötvények nagyarányú ingadozása tapasztalható.
<P>
Nyilvánvaló, hogy ezeket az országokat általában az euróövezet gazdasági kohéziója, ezen belül különösen az euró elleni támadásra használják. Azok a mechanizmusok, amelyek a globális válságot előidézték, ma gátlástalan spekulatív tevékenységet folytatnak a legsúlyosabb pénzügyi problémákkal küszködő országok rovására.
<P>
Ezért tehát nem egyszerűen arról van szó, hogy értékeljük a deficit leküzdésére irányuló intézkedéseket. Az igazi kérdés ez: akarunk-e olyan, a szolidaritást célzó intézkedéseket hozni európai szinten, amelyekkel védjük az euróövezetet és magát az eurót, illetve elfogadjuk-e azokat a politikákat, amelyek az alapvető gazdasági kohézióra, nem pedig csupán a pénzügyi kohézió biztosítására irányulnak.
<SPEAKER ID="043" NAME="Carl Haglund" AFFILIATION="ALDE">
. . - (SV) Elnök úr, ez év eleje óta az EU kéntartalomra vonatkozó irányelve belvízi hajózásban 0,1 százalékban rögzíti a kikötőbe érkező hajóknál használt üzemanyag kéntartalmát. Környezetvédelmi szempontból ezt mindenképpen jó. Az egyre inkább környezetbarát hajózás kialakítása különösképpen fontos.
<P>
Jelenleg a legtöbb tengerjáró és teherszállító hajó nehézolajjal üzemel. A Balti-tengeren környezetvédelmi megfontolások miatt jónéhány éve a 0,5% kenet tartalmazó, úgynevezett alacsony kéntartalmú nehézolajat használjuk. A tengeri hajózásban használatos alacsony kéntartalmú üzemanyag környezetvédelmi szempontból nem okoz problémát, mivel a fő cél a városi környezeti terhelés csökkentése. Szerintem tehát ez az EU által követendő irányvonal - azaz az alacsony kéntartalmú nehézolaj használatának ösztönzése.
<P>
Az előttünk álló kihívást az jelenti, hogy a Nemzetközi Tengerészeti Szervezet által létrehozott Marpol-egyezmény ajánlása szerint 2015-től kezdődően a Balti-tengeren az összes hajó esetében a felső határ 0,1% lenne, aminek a Balti-tengerre nézve katasztrofális következményei lehetnek. Szeretném tehát erre felhívni képviselőtársaim figyelmét és arra biztatnám az embereket, hogy ne ...
<P>
(Az elnök félbeszakítja a felszólalót)
<SPEAKER ID="044" NAME="Chris Davies" AFFILIATION="ALDE">
. . - Elnök úr, a parlamenti kollégák időnként nagyon megnehezítik barátaik életét. Az Elnökség a Lisszaboni Szerződés előírásainak teljesítése céljából többletkiadásokra tett javaslatot a Parlamentben és a képviselőcsoportokban dolgozó munkatársak 150 fővel történő növelése érdekében, ami komoly kiadásnövelést jelent egy olyan időszakban, amikor országaink polgárai között igen sokaknak a közkiadások csökkenésével és adóemeléssel kell számolniuk.
<P>
Több mint tíz éve foglalkozom az együttdöntéssel elfogadott jogszabályokkal. Nem hiszem, hogy ilyen sok munkatársra lenne szükségünk. Úgy vélem, a jelenlegi munkatársak feladatainak hatékonyabb elosztásával és munkájuk hatékonyabb kihasználásával elkerülhető a költségvetés kiadásainak növelése.
<P>
Mindnyájan, akik valamilyen tanácsban - vagy kormányban - dolgozunk, tudjuk, hogy időnként csak a meglévő keretek adta lehetőségeken belül végezhetjük el munkánkat. Nem tehetünk tehát olyasmit, amivel nem tudunk elszámolni. Az ilyen helyzetek próbája mindig a következő: ki tudunk-e állni a nyilvánosság elé és el tudjuk-e magyarázni, mit is teszünk polgárainkért? Véleményem szerint ebben az esetben erre nem lennénk képesek.
<SPEAKER ID="045" NAME="Marek Józef Gróbarczyk" AFFILIATION="ECR">
. . - (PL) Elnök úr, az Európai Unió energiabiztonságának alapját a gázellátás diverzifikációja képezi. Amennyiben olyan helyzetet teremtünk, amelyben egy adott irányból érkező szállítmánytól válunk függővé, ez hosszú távon nem pusztán az energiaellátás vonatkozásában borítja fel az egyensúlyt, hanem az egyes gazdaságok szempontjából is. Ennek fontosságát Európában senki nem értheti jobban, mint a posztkommunista országok, amelyek még mindig Oroszország befolyása - erőteljes befolyása - alatt állnak. Az északi gázvezeték kizárja a diverzifikáció lehetőségét és korlátozza a balti-tengeri kikötők fejlődésének lehetőségét, különösen az Európába irányuló gázellátás új, diverzifikált beszerzési forrását, a świnoujście-i gázterminált. A gázvezeték kedvezőtlen hatása mellett van egy másik, ökológiai szempont is. A tavalyi jelentés egyértelműen illusztrálja, hogy az északi gázvezeték megépítésének negatív hatása lesz. Felhívom a Bizottságot, hogy ismételten indítson vizsgálatot a kérdésben.
<SPEAKER ID="046" NAME="Malika Benarab-Attou" AFFILIATION="Verts/ALE">
. . - (FR) Elnök úr, arra lennék kíváncsi, milyen intézkedéseket vezet majd be az Európai Unió, azért, hogy tiszteletben tartsák a menedékjogot és a Földközi-tenger déli partjai felől érkező menekültek jogait.
<P>
Sokan közülük törékeny vízi járműveken érkeznek, és afrikai menekültek ezrei fulladnak vízbe anélkül, hogy ilyenkor valaki felemelné a szavát. A Tanács és a Bizottság valóban komolyan veszi az olyan kérdéseket, amelyek az emberi jogok és humanitárius segítségnyújtás körébe tartoznak?
<P>
Moratino úr azon kijelentései alapján, amelyek a probléma biztonsági szempontú megközelítésének erőteljesebb érvényelüléséről, valamint a Frontex számára elkülönített többletforrásokról - amiről a Tanács nemrégiben határozott - szólnak, nem vagyok erről meggyőződve.
<P>
Hölgyeim és uraim, rajtunk múlik, hogy cselekedeteinkkel intézkedéseinket értékrendünkkel összhangba hozzuk. A dolog sürgős, mivel emberéletek forognak kockán.
<SPEAKER ID="047" NAME="Bairbre de Brún" AFFILIATION="GUE/NGL">
. . - (GA) Elnök úr, az elmúlt néhány hét során az észak-írországi békefolyamat részét képező tárgyalásokra került sor. Nagy-Britannia és Írország politikai pártjai és kormányai vettek részt ezeken a tárgyalásokon. Céljuk elsősorban a rendfenntartó erőknek a londoni Westminsterben lévő Parlament fennhatósága alól a belfasti Nemzetgyűléshez történő áthelyezése volt. A tárgyalások résztvevői más fontos kérdéseket is megvitattak.
<P>
Örülök, hogy ezek a tárgyalások végül a felek közötti megállapodással zárultak és biztos vagyok benne, hogy ezt az előrehaladást az Európai Parlament is üdvözli. Remélem, hogy mostantól egyéb olyan kérdésekkel is foglalkozhatunk, amelyeket eddig nem rendeztünk, illetve nem oldottunk meg. Ezáltal olyan stabil politikai intézmények megteremtésének irányába indulunk el, amelyek az egyenlőség, hatalommegosztás és kölcsönös tisztelet alapján működnek majd.
<SPEAKER ID="048" NAME="Paul Nuttall" AFFILIATION="EFD">
. . - Elnök úr, azért kértem lehetőséget erre az egyperces felszólalásra, mert így kívánom felhívni a figyelmet arra, milyen szörnyű hatással van az északnyugat-angliai választókörzetemben lakó emberek életére a kéthetenkénti éjszakai szemétszállítás.
<P>
Vegyük például saját lakóhelyemet, Bootle városát, ahol sok család él előkert nélküli sorházakban, ahol a ház mögött is kevés hely van. Elképesztő, hogy itt az emberek kénytelenek a szemetet kéthetenként kitenni a ház elé.
<P>
Ez természetesen szemétkupacokat jelent, mivel nincs tárolóhely. Forró nyári idő esetén ez nyilvánvalóan a kórokozók elszaporodásához vezet, ami viszont közegészségügyi kockázatot jelent.
<P>
De miért is mondom el mindezt ebben a Házban? Azért, mert a kéthetenkénti szemétszállítás az EU hulladéklerakókról szóló irányelvének közvetlen következménye, amely irányelvet itt a Parlamentben a brit Munkáspárt és a Konzervatívok egyaránt támogatták. A magam részéről remélem, hogy a brit szavazók közül sokan figyelembe veszik ezt, amikor az idei általános választások során az urnákhoz járulnak.
<SPEAKER ID="049" NAME="Andreas Mölzer" AFFILIATION="NI">
. . - (DE) Elnök úr, két nap múlva fogjuk megvitatni a testszkennerek kérdését. A vita során foglalkozunk majd a repülőterek biztonságának általános kérdésével, más szóval azzal, hogyan vélekedünk az Európai Unió repülőtereinek biztonságáról. Az Európai Unió gyakran hoz állítólagos, illetve néha valóságos terrorfenyegetéseken alapuló elhamarkodott jogszabályokat. Ez nem javítja a repülőterek biztonságát. Hatására még komplikáltabb és nevetségesebb intézkedések születnek.
<P>
Ha meggondoljuk, a vasútállomások helyzete alapvetően hasonló a repülőterekéhez. Általában véve a vasútállomásokon nincsenek biztonsági intézkedések, legalábbis ami az Európán belüli és az országokon belüli közlekedést illeti. Felvetődik a kérdés, eltúlzottak-e aggályaink a repülőterek biztonságát illetően. A féktelen bürokrácia és a biztonsági intézkedések végeláthatatlan sora nem növeli a biztonságot, ugyanakkor további kellemetlenségeket okoz a légi utasoknak.
<SPEAKER ID="050" NAME="Krzysztof Lisek" AFFILIATION="PPE">
(PL) Elnök úr, ahogy már említette, szavazni fogunk az új Európai Bizottságról. Amint elnök úr jelezte, ez valóban igen fontos szavazás lesz, olyan pillanat, amelyhez számos remény fűződik, nemcsak az Európai Parlament képviselői és az európai kormányok tagjai, hanem elsősorban az Európai Unió polgárai részéről. Ebben a vonatkozásban egy közös európai uniós külpolitika kialakítása különös jelentőséggel bír, így tehát még nagyobb kihívás vár Ashton bárónőre ezen a területen.
<P>
Két új problémával kell szembenézni. Az első, amiről elnök úr már beszélt, Ukrajna. A választások eredményétől függetlenül új politika megalkotása és következetes megvalósítása válik szükségesé Ukrajna vonatkozásában, egy Európai Uniós politikáé, amelynek célja, hogy Ukrajna számára a jövőben lehetővé váljék az Európai Uniós tagság elérése. A másik probléma Fehéroroszország. Szeretném bejelenteni, hogy néhány órával ezelőtt sajnálatos módon újabb, az emberi jogok megsértésére irányuló esemény történt Fehéroroszországban. A fehérorosz rendőrség behatolt az Iwieniecben lévő Lengyel Házba és megakadályozta a Fehérorosz Lengyelek Egyesületének tevékenységét.
<SPEAKER ID="051" NAME="Gabriel Mato Adrover" AFFILIATION="PPE">
(ES) Elnök úr, múlt év decemberében az Európai Unió és a Marokkói Királyság között megállapodás jött létre a mezőgazdasági termékek kereskedelmének liberalizációjával kapcsolatban. Sajnálatos módon az egyezmény tartalmával kapcsolatosan csak a médián keresztül jutottak el hozzánk információk.
<P>
Ezek az információk az Európai Unióba irányuló paradicsom mennyiségének növeléséről szólnak, ezt pedig kategorikusan ellenezzük, tekintettel arra, hogy több alkalommal előfordult, hogy a Marokkói Királyság nem tartotta tiszteletben az Európai Unióval szemben fennálló kötelezettségeit. Az Európai Bizottság annak ellenére tagadja, hogy ilyen helyzet kialakult volna, hogy az OLAF (Európai Csalás Elleni Hivatal) maga is elismerte azt.
<P>
Nem hagyhatjuk, hogy a Bizottság továbbra is figyelmen kívül hagyja ezt a helyzetet és ne vegye figyelembe a Kanári-szigetek, Andalúzia, Murcia és Alicante termelőinek igényeit. Ezért tehát határozott kérésünk, hogy a megállapodásokat tartsák be, valamint hogy nagyobb figyelmet szenteljenek a növény-egészségügyi ellenőrzésekre. Emellett a marokkói exportszállítások ütemezését rugalmasabbá kell tenni, ami lehetővé tenné az export egész évre történő eloszlását.
<SPEAKER ID="052" NAME="Paulo Rangel" AFFILIATION="PPE">
(PT) Elnök úr, szeretném megragadni az alkalmat, hogy felemeljem a szavam az ellen, ami ma Portugáliában történik, ahol a média rávilágított egy olyan kormányzati tervre, amelynek célja az újságok, a televíziós csatornák és a rádióállomások szólásszabadságot veszélyeztető ellenőrzése lenne. Ezen a héten például Mário Crespo igen jól ismert újságíró rovatát is cenzúrázták a miniszterelnök - illetve minden valószínűség szerint a miniszterelnök - sugallatára.
<P>
Ebben az összefüggésben José Sócrates miniszterelnök kielégítő magyarázattal tartozik az O País portugál újságnak és tisztáznia kell, hogy az ellenőrzés, megkurtítás, illetve a cenzúra eszközeivel nem korlátozza Portugáliában a szólásszabadságot.
<P>
Mivel ez az eset megtörtént, Portugáliában immár nem a törvény ereje szabályozza az államot, hanem a formálisan működő törvény, amelynek keretén belül a miniszterelnök tevékenysége pusztán a formalitásokra, eljárásokra és a bürokráciára szorítkozik anélkül, hogy cselekedeteit illetően kielégítő magyarázattal szolgálna.
<P>
Azt akarjuk, hogy Portugáliában az irányadó jogszabályok alapján működjön az állam!
<SPEAKER ID="053" NAME="Véronique De Keyser" AFFILIATION="S&amp;D">
. . - (FR) Elnök úr, január 27-én hajnali két órakor gázrobbanás rázta meg Liège városának történelmi központját. A városi tanácsban dolgozó kollégáimmal együtt én is a robbanás helyszínén tartózkodtam és csodával határos módon éltük túl a robbanást. 14 ember azonban életét vesztette a robbanás során. Tucatnyi a sérült és 500 személy kényszerült lakóhelyét elhagyni.
<P>
Nem csupán az áldozatokról és azok családjairól szeretnék itt megemlékezni, hanem a tűzoltókról és a mentésben részt vett összes személyről is, akik kivételes bátorságról tettek tanúbizonyságot az esemény során. Ennek kapcsán kívánom emlékeztetni Önöket arra, hogy az Európai Unióban a tűzoltókkal kapcsolatban egyetlen szabályzat sem született eddig, valamint arra, hogy saját hazámban - más országokhoz hasonlóan - ezt a szakmát még mindig nem tekintik veszélyes foglalkozásnak. A tűzoltókra vonatkozó európai szabályzat megalkotásáért emelek szót, mivel számos esetben az egyes országok határán túli helyszíneken is szükség van segítségükre.
<SPEAKER ID="054" NAME="Elnök">
Köszönöm a nyilatkozatot és azt is, hogy felhívta figyelmünket erre a tragikus eseményre, amely hozzánk, Belgiumhoz olyan közeli helyszínen következett be. Valóban tragikus eseményről van szó. Nagyon köszönjük. Szeretnénk kifejezni legmélyebb együttérzésünket mindazoknak és mindazok családjának, akik a tragédia következményei miatt szenvednek.
<SPEAKER ID="055" NAME="Rosario Crocetta" AFFILIATION="S&amp;D">
. . - (IT) Elnök úr, hölgyeim és uraim, felszólalásom célja, hogy rámutassak annak az iparleépítési folyamatnak a súlyosságára, amelyik számos szicíliai ipari központot érint, különös tekintettel a FIAT-csoport tulajdonában lévő Termini Imerese autógyártó központra, valamint az ENI-csoporthoz tartozó Gela petrolkémiai központra. A Termini Imerese autógyártó központot hátrányosan érinti az egyes EU országokra jellemző alacsony bérezés kapcsán kialakuló konkurencia, a Gela központnak pedig az ázsiai konkurencia okoz károkat.
<P>
Figyelemmel az Európai Unió számos régiójában végbemenő, súlyos következményekkel járó iparleépítési folyamatokra, meglátásom szerint eljött az ideje az Európai Bizottság által ezidáig folytatott be nem avatkozási politika átgondolásának, valamint az európai ipar támogatását szolgáló fontos, stratégiai intézkedések meghozatalának. Ez a felhívás elsősorban az Európai Bizottságnak, valamint az ipar- és vállalkozáspolitikai biztosnak, Tajani úrnak szól.
<SPEAKER ID="056" NAME="Jelko Kacin" AFFILIATION="ALDE">
. . - (SL) Múlt hét csütörtökön a Macedónia Volt Jugoszláv Köztársaság (FYROM) parlamentje az Európai Parlament által Srebrenica kérdésében egy évvel ezelőtt döntő többséggel hozott állásfoglalásunkat érintő, azt támogató nyilatkozatot fogadott el.
<P>
Ebben az állásfoglalásban a Parlament fejet hajtott a harcoló felek mindegyikéhez tartozó azon áldozatok előtt, akik a múlt század utolsó évtizedének háborúiban vesztették életüket, nemcsak azok előtt, akik a srebrenicai népirtás áldozatai lettek. A skopjei parlament a harmadik a Nyugat-Balkán országai között, ahol ratifikálták és elfogadták az állásfoglalást, 70 igen és mindössze egy nem szavazat mellett. Egy ilyen arányú többség és konszenzus megérdemli, hogy e Ház is tisztelettel elismeréssel adózzon ennek az eseménynek.
<P>
Bár a FYROM semmilyen vonatkozásban nem volt részese ennek a tragikus eseménynek, meggyőzően határozott reagálásuk szolidaritásként, valamint olyan civilizált gesztusként értelmezendő, amely megbecsülést és csodálatot érdemel. A FYROM parlamentjének határozata az összes áldozat iránti tisztelet kifejeződése, ami emellett azt is üzeni, hogy mindnyájan osztozunk abban a felelősségben, amit a Nyugat-Balkán minden országában megteremtendő jobb és reményteljesebb jövő építésének feladata jelent. Lépés a jövő felé, megbékélést szolgáló gesztus az összes szomszédos ország felé, emellett példaértékű magatartás a régió összes országa számára.
<P>
Az állásfoglalás megfogalmazásában személyesen is részt vett képviselőként gratulálni kívánok a FYROM parlament képviselőinek politikai bátorságukhoz és ahhoz, hogy ezzel hozzájárulnak a térségen belüli megbékéléshez. .
<SPEAKER ID="057" NAME="Michail Tremopoulos" AFFILIATION="Verts/ALE">
. . - (EL) Elnök úr, szeretnék rámutatni, hogy a mostani gazdasági válság körülményei között, amikor bizonyos országok gazdasága recesszióban van, vannak olyan országok, például Görögország, amelyeknek meg kell oldaniuk a nemek egyenlőségéhez kapcsolódó bizonyos kérdéseket, tekintettel arra, hogy a válság súlyosabban érinti a nőket, mint a férfiakat.
<P>
Az utóbbi években komoly erőfeszítéseket tettünk és jogszabályokat alkottunk Európában - ezek a jogszabályok bizonyos lehetőségeket és eszközöket biztosítanak ennek a területnek; ugyanakkor a férfiak és nők közötti egyenlő bánásmódról szóló közösségi irányelveket nem ültetik át a nemzeti jogba.
<P>
Emiatt tehát - az említett erőfeszítések ellenére - szükség van a nemek közötti megosztottság áthidalására, tekintettel arra, hogy a nők 17%-kal kevesebbet keresnek, mint a férfiak, ezenkívül a munkaerőpiacon a rasszizmus konkrét formáival kerülnek szembe - szeretném kihangsúlyozni, hogy bármilyen szabályozásnak és bármely biztosítást, illetve munkaerőpiacot érintő változtatásnak új társadalmi infrastruktúrák bevezetésével kell együttjárnia.
<SPEAKER ID="058" NAME="Zbigniew Ziobro" AFFILIATION="ECR">
. . - (PL) Elnök úr, köszönöm, hogy lehetőséget kaptam a felszólalásra, szeretnék ugyanis egy, az éghajlat-politika kiadásaival összefüggő kérdésről beszélni.
<P>
Az Európai Unió következetesen tervezi meg éghajlat-politikáját. Nagy jelentőséggel bír ugyanakkor az a tény, hogy ez a politika döntő hatással van a tagállamok gazdaságaira. A különböző tagállamok gazdaságai között meglévő szerkezeti különbségek számításba vételekor egyre nyilvánvalóbbá válik, hogy a stratégia megvalósításához szükséges kiadások tekintetében az egyes tagállamok által viselt költségek közötti különbség igen nagy lesz. Tény ugyanakkor, hogy az új tagállamok az üvegházhatást okozó gázok kibocsátásának csökkentése során bőven a Kiotói Jegyzőkönyv által megengedett érték alatt maradtak. Lengyelország esetében a csökkentés mértéke a kötelező 6%-hoz képest csaknem 30% volt, a 15 "régi” tagállam esetében ugyanakkor ez a mérték alig érte el az 1%-ot, miközben ezek az országok 6%-os csökkentés mellett kötelezték el magukat. Ezzel összefüggésben a Bizottságnak minden általa megtett intézkedés során figyelembe kell vennie a különböző tagállamok esetében a gazdaságok differenciált alkalmazkodási költségét - azokat a költségeket, amelyek a különböző tagállamokat az üvegházhatást okozó gázok kibocsátása csökkentésének a Kiotói Jegyzőkönyv alapján történő végrehajtása során idáig terhelték - ezenkívül véget kell vetni azoknak a változásoknak, amelyek felboríthatják a tagállamok közötti egyensúlyt.
<P>
Az elnök félbeszakítja a felszólalót)
<SPEAKER ID="059" NAME="Joe Higgins" AFFILIATION="GUE/NGL">
. . - (GA) Elnök úr, az ír kormány most készül 21%-os hozzáadottérték-adót kivetni az olyan, önkormányzati közszolgáltatásokra, amilyen például a szemétszállítás és hulladék-újrahasznosítás. Az Európai Unió kötelezi az ír kormányt ezeknek az új adónemeknek a bevezetésére. Ezek az adók további terheket rónak a hétköznapi dolgozó emberekre és azokra a szegény emberekre, akik már most is nagy árat fizetnek az írországi kapitalizmus válságáért. A kormány ezen kívül olyan új vízdíjakat készül bevezetni a lakástulajdonosok esetében, amelyek éves szinten elérhetik az 500-1000 eurót. A dolgozó emberek életszínvonalára nézve ez újabb szörnyű csapást jelent. Emellett a kormány a lakossági ivóvízellátó rendszerek jövőbeli privatizációját készíti elő. Ezennel figyelmeztetem az ír kormányt és az Európai Bizottságot, akik a díjak bevezetése és a privatizáció mellett vannak, hogy ez elfogadhatatlan, és hogy nagyarányú bojkott és a helyi lakosság reakciója lesz rá a válasz. Ezt az újabb gazdasági terhet az ír dolgozó emberek nem hajlandóak elfogadni.
<SPEAKER ID="060" NAME="Nikolaos Salavrakos" AFFILIATION="EFD">
. . - (EL) Elnök úr, holnap szavazzuk meg az új Európai Bizottságot, egyúttal pedig Európai Egyesült Államokká alakulunk. Amint ez az eljárás lezárul, a kialakuló új irányítási forma keretein belül foglalkoznunk kell a közös külpolitika, az Unió tagállamai közötti szorosabb kapcsolatok, valamint a jövő Európáján belüli szolidaritás és tervezés kérdéseivel. Olyan jövő ez, amelynek kapcsán igen nagy körültekintéssel kell majd eljárni az Európai Unió bővítése során, amikor újabb országok válhatnak Európa részévé, és ami ennél még fontosabb, a bevándorlás vonatkozásában, ami Európa szempontjából nagyon komoly probléma, és amelyet véleményem szerint nem csak az egyes nemzeti kormányok szintjén, hanem az Európai Unió közös politikájaként is kezelni kell.
<P>
Ezért szeretném felszólítani a Bizottságot és a Parlamentet, hogy különös figyelmet fordítsanak erre a kérdésre.
<SPEAKER ID="061" NAME="Louis Bontes" AFFILIATION="NI">
. . - (NL) Elnök úr, Önhöz hasonlóan néhány héttel ezelőtt én is Auschwitzban jártam és szembesültem az ott történt borzalmakkal. Képzelhetik, mennyire megdöbbentem, amikor néhány nappal később a Palesztin Hatóság hivatalos hírcsatornáján a zsidókat démonnak beállító, felháborító kijelentéseket hallottam.
<P>
Összefoglalva: "A zsidók Allah és az emberiség ellenségei. A próféta ezt mondja: öld meg a zsidókat.” Ezek a kijelentések kifejezetten visszataszítóak, és nézetem szerint az ügy nem maradhat következmények nélkül. Egy olyan testület, amelynek úgynevezett állami televíziós csatornája a "prófétát” idézve zsidók meggyilkolására bíztat, többé egy fillért se kapjon - egyetlen fillért se - a fejlesztési alapokból. Az Európai Parlament szorgalmazza a támogatási összegek folyósításának megszüntetését, és adjon hangot az ilyen magatartás miatti felháborodásának.
<SPEAKER ID="062" NAME="Nuno Teixeira" AFFILIATION="PPE">
(PT) Elnök úr, a közös halászati politika reformjáról szóló zöld könyv - amelynek előadója azori-szigeteki kollégám, Patrão Neves volt - kiváló alkalmat ad arra, hogy egy olyan ágazatról folytassunk vitát, amelynek jelentős szerepe van a legkülső régiók fejlesztésének stabilizálásában.
<P>
Madeira különös érdeklődéssel követi a jelenleg zajló tárgyalásokat és úgy véli, fontos annak szorgalmazása, hogy különbséget tegyünk kisüzemi flották és nagy flották között, amelyek esetében különböző halászati szabályokat kell érvényesnek tekinteni. Kulcsfontosságú szempont a pozitív diszkrimináció elvének támogatása, amelynek értelmében a kizárólagos gazdasági övezeten belüli felségvizeken csak a helyi kisüzemi flották tevékenykedhetnek.
<P>
Madeira szigetén létfontosságú szempont a halászflották modernizálása, akárcsak egy olyan stílus alkalmazása, amelynek segítségével hosszú távon biztosítható a halfajok széles skálájának megőrzése. Csak így leszünk képesek az olyan helyzeteket elkerülni, amelyek a gazdasági, környezeti és társadalmi stabilitás szempontjából nem fenntarthatóak.
<P>
Végezetül pedig küzdeni fogunk a legkülső régiókon belüli halászat állandó és azonnali támogatásáért.
<SPEAKER ID="063" NAME="Romana Jordan Cizelj" AFFILIATION="PPE">
(SL) Európában sok kisebbség él, ezeknek jelentős részét képezik az etnikai kisebbségek. Mivel az őshonos kisebbségek az összlakosság mindössze 8%-át teszik ki, a további 6,5%-ot alkotó bevándorló kisebbségeket is figyelembe kell vennünk.
<P>
A Unió bővítésének legutóbbi két hullámát megelőzően a tagjelölt országoknak bizonyítaniuk kellett, hogy megfelelnek a kisebbségi jogok területén elvárt kritériumoknak. Ezzel szemben az ekkor már az Európai Unió tagjainak számító országok esetében az ezen országok kisebbségeivel összefüggő politikák, valamint az itt élő kisebbségekkel fennálló kapcsolatok nem képezték semmilyen felülvizsgálat tárgyát. Ez képtelen helyzetet teremtett.
<P>
Az utóbbi időben az olaszországi, ausztriai és magyarországi szlovén kisebbségek az igényeiket szolgáló pénzügyi források csökkentésének következtében erőteljes nyomásnak vannak kitéve. Ezért felszólítom az európai politikusokat, hogy a kisebbségi kérdést európai szinten kezdjék komolyan venni. Az új Lisszaboni Szerződés biztosítja a jogi alapot az ilyen intézkedésekhez. Arra is felszólítom az Európai Bizottságot, hogy olyan tervet készítsen és terjesszen be, amely a Lisszaboni Szerződés kisebbségeket védő előírásainak betartásával összefüggésben részletezi, milyen lépéseket szándékozik tenni.
<SPEAKER ID="064" NAME="Anna Záborská" AFFILIATION="PPE">
(SK) Szlovákiát a megtévesztés szándékával Metropolisnak nevezett megakaszinó megépítésének veszélye fenyegeti. Miután Szlovénia, Magyarország és Ausztria nem adta meg a működéshez szükséges engedélyeket, a szóban forgó befektetői csoportok most Szlovákiát célozták meg és ott kívánják üzleti tervüket végrehajtani. A pozsonyi Parlament negatív véleményének adott hangot, a döntés azonban nem végleges és a szerencsejáték projekt folytatódik.
<P>
A beruházó már különféle eufemisztikus megfogalmazásokhoz folyamodik és multifunkcionális központként mutatja be a projektet. Szó van játszóterekről, aquaparkról és konferenciaközpontról, de egy szó sem esik a megakaszinóról.
<P>
Milyen akadályokat tud az EU támasztani annak érdekében, hogy megakadályozza a szerencsejátékkal összefüggő tevékenységek tagállamokban történő folytatását? Hogyan védi az EU a legkiszolgáltatottabb csoportokat? Nem titok, hogy a szerencsejáték együtt jár a bűnözéssel, erőszakkal, szervezett bűnözéssel, prostitúcióval és számos egyéb ezekhez kapcsolódó jelenséggel. Felszólítom képviselőtársaimat és a nemzeti szövetségeket, hogy csatlakozzanak Szlovákia polgáraihoz és velük együtt tiltakozzanak, valamint hogy a nyilatkozat aláírásával támogassák tiltakozó mozgalmunkat.
<SPEAKER ID="065" NAME="Daciana Octavia Sârbu" AFFILIATION="S&amp;D">
. . - (RO) Roşia Montană neve bizonyára egyre ismerősebben cseng mind az európai intézmények, mind a polgárok számára. Romániának egy olyan területéről beszélünk, amelyen történelmi emlékek találhatóak, olyan terület ez, amely felkeltette az UNESCO figyelmét, és amelyet a pusztulás réme fenyeget. A cián bányászati célú felhasználása, amely a térség integritásának lerombolásával és értékeinek megsemmisítésével fenyeget, újra reális alternatívaként árnyalja be a jövőt.
<P>
Az utóbbi hetek folyamán a román kormány viselkedése arra enged következtetni, hogy a terület lerombolását elfogadhatónak tekinti, mivel engedélyezte a bányászati tevékenység megindítását. Nagyon kérem az Európai Parlamentet és az Európai Bizottságot, vegye fontolóra annak a lehetőségét, hogy az EU vezetői fórumain közbelépjen, és így megakadályozzon valamit, ami minden kétséget kizáróan ökológiai és humanitárius katasztrófát jelen majd.
<SPEAKER ID="066" NAME="Derek Vaughan" AFFILIATION="S&amp;D">
. . - Elnök úr, az energiapolitikáról kívánok beszélni. Amint azt az egyik előttem szóló már elmondta, a jövő energiaellátásának biztosítása mindnyájunk számára létfontosságú kérdés, ahhoz pedig, hogy ezt a problémát megoldhassuk, a technológiai megoldások szélesebb skáláját kell figyelembe venni: nem egyet, nem csupán a gázt. Nyilvánvalóan a megújuló energiának is meglesz a szerepe, legyen szó a szélenergiáról, biomasszáról vagy árapály-energiáról, de az atomenergiának és a CCS-technológiának is szerepet kell kapnia.
<P>
Én ezért üdvözlöm az Egyesült Királyság kormányának az utóbbi időben indított kezdeményezéseit. Számos, megújuló energiát használó új technológiával összefüggő projektet helyezett kilátásba, de ide tartozik az atomenergia és a CCS is. Úgy vélem, ezek a politikák biztosítani fogják a jövőben az Egyesült Királyság energiaellátását, és ezt modellértékűnek tartom Európa többi országa számára is. Természetesen nem hiszem, hogy mindent egy lapra kell feltennünk: a technológiai megoldások széles skálájával kell rendelkeznünk. Itt lévő kollégáimat is arra biztatnám, hogy a jövőben ezt tegyék.
<SPEAKER ID="067" NAME="Giommaria Uggias" AFFILIATION="ALDE">
. . - (IT) Elnök úr, hölgyeim és uraim, a világméretű válság kirobbanását követően az Európai Bizottság olyan intézkedéssel állt elő - a ma tárgyalandó javaslattal - amelynek értelmében felvenné a harcot az adócsalással szemben. A vagyontárgyakkal összefüggő információcsere lehetővé tenné az összes európai ország adórendszere közötti átláthatóság növelését.
<P>
Ez jó intézkedés, de nem szabad elfelejtenünk, hogy néhány hónappal ezelőtt az olasz parlamenti többség elfogadta az adópajzs intézményét, amely elrejti az adócsalókat és megfosztja az európai polgárokat a héa-ból származó bevételtől.
<P>
Miközben az egész világ küzd a törvénysértő magatartás ellen, bizonyos országokban a nemzeti jogalkotás sérti a becsületes polgárok méltóságát. Pontosan ez az ok, amiért mi, a l'Italia dei Valori és a Partito Democratico parlamenti pártok képviselőivel együtt panaszt nyújtottunk be a Bizottságnak.
<P>
Tudomásunkra jutott, hogy az általunk megfogalmazott kritika hatására a hivatalos helyeken lépéseket tesznek. Ezért felszólítom a Bizottságot, merje felelősséggel jogtalannak nyilvánítani az olasz adópajzsot és tegye lehetővé, hogy a szóban forgó tőkeösszegeket megadóztathassák.
<SPEAKER ID="068" NAME="Marek Henryk Migalski" AFFILIATION="ECR">
. . - (PL) Elnök úr, olyan témáról szeretnék említést tenni, amelyről már szóltak, de szeretném megerősíteni az elhangzottakat. Miközben mi itt beszélünk, jogtalan házkutatás zajlik a fehéroroszországi Iwieniecben lévő Lengyel Házban, a Fehérorosz Lengyelek Egyesületének egyik irodájában. Ez a fehérorosz lengyel kisebbség elleni elnyomás egyik újabb megnyilvánulása. Tudom, elnök úr, hogy Ön személyesen járt el az Angelika Borysra kirótt rendkívül magas bírság ügyében, és ezúton szeretném megköszönni a közbenjárását, mivel tényleg kötelességünk segíteni annak a szervezetnek. Ugyanakkor most azért fordulok Önhöz, elnök úr, valamint a Tanácshoz és a Bizottsághoz, hogy arra kérjem Önöket, a lehető leggyorsabban adjanak ki nyilatkozatot és járjanak el az emberi jogok Fehéroroszországban történő megsértésének ügyében - a lengyelek jogainak megsértéséről van szó - mindezt azonban elsősorban az állampolgári jogok megsértésének összefüggésében mondom - más szóval olyasmiről beszélek, ami nekünk, az Európai Parlamentnek, nagyon fontos kell, hogy legyen.
<SPEAKER ID="069" NAME="João Ferreira" AFFILIATION="GUE/NGL">
. . - (PT) Elnök úr, az elmúlt néhány hét során tanúi voltunk az államháztartás egyensúlyának megteremtése érdekében a tagállamok által meghozandó intézkedésekkel összefüggő, egyre erősödő, alattomos ideológiai kampánynak. Nem véletlen, hogy sokan azok közül, akik ebben a kampányban vezető szerepet játszottak, éppen a jelenlegi gazdasági és társadalmi válságért felelősek közé tartoznak. A korábbiakhoz hasonlóan újult erővel támadják a béreket, a szociális és foglalkoztatáshoz kapcsolódó jogokat, valamint az állam szociális funkcióit.
<P>
Válaszul erre a támadásra, tiltakozásképpen portugál dolgozók tízezrei vonultak ki az utcára az elmúlt évtized alatt elenyészett vásárlóerőt helyreállító béremelést, valamint emberhez méltó nyugdíjfeltételeket követelve.
<P>
Az államháztartásnak a gazdasági növekedés mértékével kell egyensúlyban lennie, ugyanakkor véget kell vetni a javak elosztásánál tapasztalható súlyos igazságtalanságoknak, amelyek a jelenlegi válság mélyén húzódnak. A dolgozók harcának egyre fokozódó lendülete manapság reményre ad okot, egyúttal pedig a legkézzelfoghatóbb ok, amiért hihetünk egy jobb jövőben.
<SPEAKER ID="070" NAME="Godfrey Bloom" AFFILIATION="EFD">
. . - Elnök úr, néhány héttel ezelőtt nagyra becsült barátom és yorkshire-i kollégám, Edward McMillan-Scott elhozta ide az Éghajlatváltozással Foglalkozó Kormányközi Munkacsoport (IPCC) elnökét, akit élő legendaként és az éghajlatkutatás gurujaként mutatott be - meg kell mondjam, szerintem valóban úgy nézett ki, mint valamiféle guru - de azután kiderült, hogy vasúti mérnök, aki undorító könyveket ír. Egyébként nekem semmi bajom a vasúti mérnökökkel. A legjobb barátaim közül néhányan vasúti mérnökök és bizonyára ők is olvasnak undorító könyveket - nem is ez a lényeg -, de ez talán magyarázatul szolgál arra, hogy az elmúlt néhány év során az IPCC miért jött elő annyi abszurd, értelmetlen ötlettel.
<P>
Nem lenne vajon jó ötlet, ha a Bizottság írna az IPCC-nek és javasolná, hogy válasszanak új, egy árnyalattal képzettebb elnököt?
<SPEAKER ID="071" NAME="Krisztina Morvai" AFFILIATION="NI">
. . - (HU) Néhány perccel ezelőtt Anna Záborská képviselőasszony említette azokat a megaberuházásokat, ezeket a különböző kaszinóberuházásokat, külföldiek általi beruházásokat Magyarországon is, amelyek ellen tiltakozott Budaházy György, a magyarországi parlamenten kívüli ellenzék jól ismert vezetője és 12 másik olyan társa az úgynevezett Hunnia ellenzéki csoportból, akik immár közel egy éve előzetes letartóztatásban vannak. Sem az ellenük felhozott bizonyítékokat nincs joguk megismerni, sem pedig a magyar szabályozás különössége és a "habeas corpus” jog sérelme miatt az a bíró, aki hosszabbítgatja ezt az előzetes letartóztatást, nem veszi górcső alá, nem vizsgálja meg az ellenük fennálló terhelő bizonyítékokat. Felháborítónak tartom, hogy ez az Európai Unióban előfordulhat és ismételten, sokadszorra tiltakozom ellene.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Elnök úr, szeretnék egy olyan ügyről említést tenni, amelyet politikai értelemben rendkívül jelentősnek tartok; az ügy az egyes nemzeti parlamentekhez és azok Európai Parlamenttel folytatott együttműködéséhez kapcsolódik, amelynek keretében ma Európában erőfeszítéseket teszünk a gazdaságélénkítés és pénzügyi stabilitás megteremtése érdekében.
<P>
Ahogy egyre távolabbinak tűnik a hitelválság, mindenki az euró megerősödésének fontosságáról, az euróövezet kohéziójáról, az Európai Unión belüli egyenlőtlenségekről, valamint a fejlesztésre szoruló szolidaritási mechanizmusokról beszél.
<P>
Úgy vélem, hogy ennek keretében az Európai Parlament és a nemzeti parlamentek közötti párbeszéd rávilágít majd közös céljainkra, közös felelősségünkre és arra a szolidalitásra, amelyet európai és nemzeti szinten demonstrálnunk kell, hogy ezáltal képesek legyünk meghozni a megfelelő intézkedéseket és végrehajtani a megfelelő politikákat, azokat a politikákat, amelyeknél gyakran hosszú távon kell tervezni, ami nehezen belátható, különösen a nemzeti szinten dolgozó kollégáink esetében, akiknek mindezért otthon kell politikai árat fizetniük.
<P>
Hiszem, hogy képesek vagyunk kezdeményezni egy ilyen párbeszéd megkezdését.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Elnök úr, a terrorizmus áldozatainak jogairól szóló Európai Chartára fogok hivatkozni.
<P>
December 15-én Barrot úr a terrorizmus áldozatainak jogai kapcsán egy Európai Charta létrehozását szorgalmazta. Január 19-én Malmström asszony valóban pozitív szellemben üdvözölte Barrot úr szavait. A spanyol elnökség nevében Pérez Rubalcaba úr spanyol belügyminiszter kijelentette, hogy teljes mértékben támogatja a terrorizmus áldozatait, valamint hogy Spanyolország mind a Bizottságban, mind a Tanácsban mindent megtesz az áldozatok megsegítésének érdekében.
<P>
Mindez igen örvendetes. Ideje ugyanakkor, hogy az e hónap 11-13-án Salamancában tartandó, a Terrorizmus Áldozataival foglalkozó VI. Nemzetközi Kongresszussal egyidejűleg a kijelentéseket intézkedések is kövessék. Sok sikert kívánok a kongresszus munkájához. Elnök úr, továbbra is az ezen a területen meglévő kötelezettségek betartását szorgalmazzuk, és mindezt a Parlamenten belülről tesszük.
<SPEAKER ID="074" NAME="Marc Tarabella" AFFILIATION="S&amp;D">
. . - (FR) Elnök úr, kollégám, De Keyser asszony, megragadta az alkalmat és felidézte a Liège-ben január 27-én bekövetkezett tragédiát. Természetesen nem fogom megismételni azt, ami az áldozatokról és a mentőalakulatok munkájáról elhangzott, akik megérdemelnék, hogy tettükért szobrot állítsanak nekik.
<P>
Engem ebben az esetben az aggaszt, hogy az épület tulajdonosa nem volt biztosítva. Pusztán arra a tényre kívánom felhívni a Bizottság figyelmét, hogy hasznos lenne, hogy mielőtt minden állampolgárra kiterjedő kötelező tűzbiztosításról beszélnénk, beszéljük a polgárokra vonatkozó kötelező felelősségbiztosításról olyan károkozás esetére, amelyet esetleg harmadik fél okoz, néha rossz szándékkal, legfőképpen azonban hanyagságból kifolyólag.
<P>
Úgy hiszem, hogy a Bizottság - mondjuk a fogyasztóvédelem keretében - javaslatot terjeszthetne elő, ebben az esetben a fogyasztó maga az állampolgár, vagy olyan kezdeményezéssel állhatna elő, amely akár a Parlamenttől is kiindulhatna.
<P>
Mindenesetre szeretném megkérni azokat a képviselőtársaimat, akik ebben a kérdésben tudnak engem támogatni, hogy ösztönözzenek minden állampolgárt olyan kötelező felelősségbiztosítás megkötésére, amely harmadik felet érintő bármely kár esetére fedezetül szolgál.
<SPEAKER ID="075" NAME="Sonia Alfano" AFFILIATION="ALDE">
. . - (IT) Elnök úr, hölgyeim és uraim, a Gas Natural nevű spanyol holdingvállalat a cseppfolyósított földgáz visszaalakítására szolgáló üzemek létrehozására a Trieszt körzetét érintő projektet terjesztett be, amelyet az olasz környezetvédelmi minisztérium elfogadott.
<P>
A cseppfolyósított földgáz visszaalakítására szolgáló tireszti üzem műszaki tanácsa felhívta a figyelmet bizonyos lényeges hiányosságokra. Az Európai Bizottság, Olaszország és Szlovénia között 2010. január 26-án megtartott informális találkozót követően Olaszország Európai Unió melletti Állandó Képviselője nyilvánosan arról beszélt, hogy az Európai Unió elfogadta a projektet, miközben a hivatalos szlovén vélemény szerint a szemben álló feleket megállapodásra szólították fel.
<P>
Ezt a megállapodást a gyakorlatban esetleg nehéz lesz megkötni, tekintettel a gázzá visszaalakító üzem ügye hátterének atipikus mivoltára. Valójában az derült ki, hogy a garanciákért és biztonságért felelős testületek nem teljesítették feladataikat. Kiderült, hogy mind a külső vészhelyzeti tervek elkészítése mind pedig a vészhelyzetek kezelésének feladatával megbízott állami testületekkel és hatóságokkal való párbeszéd jelentős késésben van, kiderült továbbá, hogy a nyilvánosságot nem informálták a súlyos balesetek kockázatairól a magatartási kódexek vonatkozásában, valamint hogy nincs olyan objektív értékelés, amellyel a nagy kockázati tényezőt jelentő ipari üzemekben bekövetkező esetleges baleset által okozott láncreakciót lehetne felmérni.
<P>
Ezen okok miatt úgy véljük, ismételten egy nagy kockázati tényezőt jelentő üzemet próbálnak felépíteni abban a tudatban, hogy eközben semmiféle védelmi, illetve biztonsági intézkedéseket nem foganatosítottak.
<SPEAKER ID="076" NAME="Elnök">
Hölgyeim és uraim, az egyperces hozzászólások idejét 15 perccel túlléptük.
