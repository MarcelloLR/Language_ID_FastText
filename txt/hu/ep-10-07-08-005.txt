<CHAPTER ID="005">
A halászati és akvakultúra-termékek EU-ba történő behozatalának szabályai a KHP jövőbeni reformja tükrében (vita)
<SPEAKER ID="116" NAME="Elnök">
A következő napirendi pont az Alain Cadec által a Halászati Bizottság nevében előterjesztett, a KHP jövőbeli reformja tükrében a halászati és akvakultúra-termékek EU-ba történő behozatalának szabályairól szóló jelentés.
<SPEAKER ID="117" NAME="Alain Cadec">
előadó. - (FR) Elnök úr, biztos asszony és biztos úr, hölgyeim és uraim, e jelentés egyik jelentős elképzelése, hogy lényegi kapcsolatot kell kialakítani a közös kereskedelempolitika és a közös halászati politika között.
<P>
Ezt szem előtt tartva csak is üdvözölni tudjuk a tényt, hogy a tengerügyi és halászati biztos, Damanaki asszony - akivel rendszeres kapcsolatot tartunk fenn - és a kereskedelmi biztos, De Gucht úr, újra összefogtak a Bizottságban. Két biztos egy jelentéshez, micsoda megtiszteltetés! Meg kell mondanom, hogy a Bizottság e kettős képviselete meglepő és hízelgő, ezenfelül eléggé szokatlan.
<P>
Hadd térjünk vissza magára a jelentésre! A halászati és akvakultúra-termékek harmadik országokból történő behozatala az EU fogyasztásának több mint 60%-át teszi ki. Az EU importfüggőségének ilyen aggasztó mértéke egy kettős jelenség következménye: először is visszaesés történt az európai uniós termelésben, másodszor, az EU piaca egyre inkább megnyílt a behozatal előtt a Bizottság által az elmúlt évtizedben folytatott kereskedelempolitikák következtében.
<P>
E fejlemények megnehezítik az uniós halászok életét, akik - paradox módon - nehéznek találják az általuk kifogott hal kellő haszonnal történő értékesítését, bár a kereslet a legtöbb fajta esetében meghaladja a kínálatot. Az európai halászok elfogadják a rájuk rótt környezetvédelmi, társadalmi és egészségügyi korlátozásokat, de keserűen tiltakoznak az ellen, hogy ezek nem vonatkoznak ugyanúgy a harmadik országokból hatalmas mennyiségben importált termékekre.
<P>
Most egész egyszerűen az a tét, hogy fennmarad-e egy gazdaságilag életképes európai halászati ágazat, amely munkahelyeket biztosít éppen az ágazaton keresztül, biztonságos és jó minőségű élelmiszerrel látja el a piacot, hozzájárul a part menti régióink kulturális identitásának megőrzéséhez.
<P>
Hölgyeim és uraim, az európai halászat túlélése nem képezi vita tárgyát. Alapvetően az alábbiakat követeljük. Először is az Európai Unió továbbra is tartsa fenn a halászati és akvakultúra-termékek komoly tarifális védelemét, hogy egyes harmadik országoknak - különösen a fejlődő országoknak -nyújtott kedvezmények még jelentőséggel bírjanak, valamint hogy a WTO-mechanizmusok továbbra is hatékonyan biztosítsák feldolgozóiparunk ellátását. A svájci képlet alkalmazásával meg kell védenünk ezeket a termékeket a tarifális aknamezőtől, és meg kell követelnünk, hogy érzékeny terméknek tekintsék őket.
<P>
Másodszor, az egyes harmadik országoknak nyújtott kereskedelmi kedvezményeket legalább is attól kell függővé tenni, hogy megfelelnek-e a szigorú környezetvédelmi, társadalmi és egészségügyi követelményeknek.
<P>
Harmadszor, kérjük, hogy a halászati és akvakultúra-termékekre vonatkozó kereskedelmi tárgyalásokkal kapcsolatos hatáskör kerüljön át a kereskedelmi biztostól a tengerügyi és halászati biztoshoz. Ez azt jelenti, hogy jobban figyelembe vennék a halászati és akvakultúra-termékek sajátos jellemzőit. Azt hiszem, ez a legalkalmasabb időpont ezen alapvető vita feltételeinek felülvizsgálatára. Valójában a KHP lényegi reformjának küszöbén állunk.
<P>
Megjegyezzük továbbá, hogy a WTO dohai fordulója holtpontra jutott, ami alkalmat biztosít számunkra, hogy felülvizsgáljunk néhány rosszul időzített engedményt, amelyet a Bizottság az Európai Unió nevében nyújtani készült. Továbbá De Gucht biztos kezdeményezése alapján - aki most itt van velünk - az Európai Bizottság most indított nyilvános konzultációt azzal a céllal, hogy új iránymutatásokat alakítson ki a közös kereskedelempolitikára vonatkozóan az Európa 2020 stratégia keretében. Az Európai Parlamentnek mától fogva együttdöntési jogköre van mind a kereskedelempolitikával, mind a halászati politikával kapcsolatban, és teljes mértékben hallatni kívánja hangját annak biztosítása érdekében, hogy álláspontját figyelembe vegyék ezekben az ügyekben.
<P>
Szerintem ennek az első megnyilvánulásaként a Bizottságnak és a Tanácsnak valóban figyelembe kellene vennie az e jelentésben szereplő ajánlásokat. Mindenesetre különösen oda fogunk figyelni az elkövetkező hónapokban, és jómagam személyesen továbbra is dolgozni szándékozom ezeken a kérdéseken.
<SPEAKER ID="118" NAME="Maria Damanaki">
a Bizottság tagja. - Elnök úr, először is szeretnék köszönetet mondani Cadec úrnak és az EP-bizottságoknak a saját kezdeményezésű jelentés támogatásáért. Ön sajnálatát fejezte ki, hogy a KHP reformjáról szóló zöld könyv nem szentelt elég figyelmet az itt felvetett kérdésekre. Ma az a célom, hogy megnyugtassam Önt abban a tekintetben, hogy a Bizottság elkötelezett a feladat mellett és teljes mértékben figyelembe vesz minden olyan politikát, amely valamilyen hatással lehet a KHP-reformra. Mint már azt elmondtam, a reform célja a jelenlegi negatív spirál visszafordítása. A halászati ágazatunk ökológiailag nem fenntartható és gazdaságilag nem elég teljesítőképes. Erőteljes halászatra van szükség, amely biztosítja az erőforrások fenntartható kiaknázását amellett, hogy lehetővé teszi az érintett halászok, családjuk és közösségük számára, hogy tisztességesen megéljenek a tevékenységükből.
<P>
Olyan halászatra van szükségünk, amelyik készen áll arra, hogy megfeleljen a piac belföldi és nemzetközi, illetve jelenlegi és jövőbeli kihívásainak. Önök aggodalmuknak adnak hangot a harmadik országok részéről tapasztalható tisztességtelen verseny miatt, valamint amiatt, hogy a versenytársakra a társadalmi körülmények, környezetvédelmi és fenntarthatósági követelmények és egészségvédelmi törvények szempontjából nem azonos feltételek vonatkoznak. Hadd mondjam el, hogy valamennyi, a legutóbbi Mezőgazdasági és Halászati Tanácsban felszólaló tagállam hangot adott ezen aggodalmának. Ezért erre választ kell találnunk.
<P>
Miközben a KHP-reform keretében megváltoztatjuk az európai halászatra vonatkozó szabályokat, az egyik legnagyobb kihívás, amellyel szembe kell néznünk, egész pontosan az lesz, hogy mindent el kell követnünk annak érdekében, hogy a versenytársakra azonos feltételek vonatkozzanak minden, az uniós piacra kerülő termék esetében. Ezért most mindnyájunknak azon kell dolgoznunk, hogy teljes körűen és hatékonyan végrehajtsuk a jogellenes, szabályozatlan és nem bejelentett halászatra vonatkozó jogszabályainkat.
<P>
Azt is el szeretném mondani, hogy továbbra is elkötelezettek maradunk amellett, hogy előmozdítsuk, hogy partnereink a felelősségteljes tenger- és halászati politikai irányítás minden nemzetközi elvét és okmányát tiszteletben tartsa, valamint felelősségteljes magatartást tanúsítson a környezetvédelem és a társadalmi feltételek tekintetében.
<P>
Kifejezetten támogatom a politikáink koherensebbé tételére irányuló felhívásukat. Átfogó, integrált elképzelés alapján kell együttműködnünk. Az európai halfogyasztás kétharmadát - mint ahogy azt említettük - már a behozatal teszi ki, hogy biztosított legyen a feldolgozóiparunk számára szükséges nyersanyagok ellátása és a fogyasztók számára a tisztességes ár. Az uniós piac egyharmadát még egy uniós ágazat látja el, amely munkahelyeket biztosít és Európa több régiójában a társadalmi szerkezet részét képezi. Ezért, miközben a közös halászati politika reformjának kellős közepén vagyunk, az uniós kereskedelempolitikának továbbra is figyelembe kellene vennie az EU halászati ágazatának összetett voltát, valamint gazdasági és társadalmi valóságát. Alig várom, hogy szorosan együtt dolgozhassak képviselőtársammal, De Gucht úrral annak érdekében, hogy biztosítsuk a szükséges kiigazításokhoz szüksége időt, figyelembe véve a folyamatban lévő KHP-reform előrehaladását.
<P>
A WTO-tárgyalásokkal kapcsolatban azt szeretném elmondani, hogy különös figyelmet szentelünk a támogatásokról szóló tárgyalásoknak. Álláspontunk az, hogy mindig legyünk képesek támogatni a tagállamok környezetbarát és innovációorientált kezdeményezéseit. A piacpolitika felülvizsgálatával kapcsolatban egyetértek azzal a jelentéstervezettel, hogy a KHP új piacpolitikája vizsgálja felül a jelenlegi közös piacszervezés eszközeit, mégpedig azzal a céllal, hogy megerősítse a termelői szervezetek azon képességét, hogy a minőség és a mennyiség tekintetében jobban a kereslethez tudják igazítani a kínálatot, Fontos a piac ellátottságának és stabilitásának támogatása is, illetve a forgalmazási előírások és a fogyasztói tájékoztatás felülvizsgálata.
<P>
Így jutunk el a címkézéshez. A fogyasztók többet akarnak megtudni az általuk vásárolt tengeri halakról. Tudni akarják, hol fogták vagy tenyésztették a halat; azt is tudni akarják, hogy a termékek környezetbarátnak tekinthetők-e, és fenntartható módon halászták-e őket. A Bizottság kész olyan jogalkotási kezdeményezéseket kidolgozni, amelyek célja a szükséges információk biztosítása a fogyasztók számára.
<P>
Végül hadd szóljak pár szót az akvakultúráról. A Bizottság teljes mértékben elkötelezett az akvakultúra fenntartható fejlődését szolgáló stratégia céljainak elérése iránt, mint azt már a parlamenti jelentésben megvitattuk. Szintén osztjuk azt az álláspontot, hogy az akvakultúra fejlesztése az EU-ban csökkentheti az importfüggőséget és jobban meg lehet felelni a folyamatosan növekvő fogyasztói keresletnek.
<P>
Mielőtt befejezem, szeretném kihangsúlyozni, hogy a mai vita lényegesen hozzá fog járulni a KHP-reform elkészítéséhez, ugyanakkor egy fontos politikai jelzést - pozitív jelzést - közvetít az európai halászati ágazatban dolgozó férfiaknak és nőknek, akik felkészültek a szigorúbb fegyelemre, de azt az üzenetet is várják, hogy van remény a jövőre nézve.
<SPEAKER ID="119" NAME="Karel De Gucht">
a Bizottság tagja. - Elnök úr, a Bizottság üdvözli az Európai Parlament arra irányuló határozatát, hogy saját kezdeményezésű jelentést készítsen a halakra és halászati termékekre vonatkozó behozatali rendszerről. Az Európai Parlament által indított vita jó alapot nyújt ahhoz, hogy elkezdjünk gondolkodni azon, hogy hogyan folytassuk a kereskedelmi tárgyalásokat a megreformált közös halászati politika keretében.
<P>
Szeretném felkérni az Európai Parlament képviselőit, hogy vegyék figyelembe a EP jelentéstervezetében felvetett kérdésekkel kapcsolatos alábbi megállapításokat.
<P>
A Bizottság ismeri a halászati ágazat sajátos jellegét és fontosságát, különösen, ami a part menti közösségeket illeti. Ezt az érzékenységet figyelembe veszi a közös kereskedelempolitika végrehajtásában.
<P>
Szeretném kiemelni, hogy az EU kereskedelempolitikájának össze kell egyeztetnie a politika által érintett különféle halászati ágazati tényezőinek eltérő érdekeit, beleértve a termelőket, a feldolgozókat és a fogyasztókat. A Bizottság halászati és akvakultúra-termékekre vonatkozó kereskedelempolitikájának célja, hogy kiegyensúlyozott helyzetet alakítson ki - többek között - egy megfelelő ellátási politika, az uniós termelők helyzete és érdekei, valamint a fogyasztói igények között, figyelembe véve a potenciális fejlesztési politikai célkitűzéseket is.
<P>
Mindannyian elismerjük, hogy az EU erősen függ az importált halászati és akvakultúra-termékektől, hogy kielégítse a piaci igényeket, egyrészt a fogyasztók, másrészt a feldolgozóipar igényeit. A jelenlegi tendenciák és a függőség potenciális növekedése mellett a közös halászati politika jelenlegi reformja jó alkalmat kínál az EU-nak, hogy megerősítse az ágazat gazdasági teljesítményét és globális versenyképességét.
<P>
Nem hagyhatjuk figyelmen kívül, hogy a globalizáció valószínűleg a jövőben tovább erősödik, tekintve a nemzetközi kereskedelemben mind a többoldalú, mind a kétoldalú/regionális szinten tapasztalható jelenlegi tendenciákat. A szabadkereskedelmi társulási tárgyalások keretében a Bizottság eddig is figyelembe vette, figyelembe veszi és a jövőben is figyelembe fogja venni az EU halászati ágazatának összetett jellegét a piacra jutási tárgyalások során és biztosítani fogja az egyensúlyt a kereskedelempolitika által érintett, különféle érdekek között, amint azt az imént említettem. A nemzetközi kereskedelem e globális tendenciái mellett a Bizottság arra fog törekedni, hogy biztosítsa a megfelelő kiigazításokhoz szükséges időt, figyelembe véve a folyamatban lévő közös halászati politikai reform előrehaladását.
<P>
Hadd utaljak röviden a jelentés főbb javaslataira, azaz a halászati termékeknek a NAMA-ról a DDA keretében való lehetséges leválasztására. Nagyon őszinte leszek. A tárgyalások jelenlegi állása szerint, amellett, hogy nagyon nehéz a halászati termékeket elkülöníteni a NAMA-tól, olyan más megközelítések, mint például egy speciális tárgyalócsoport, azt idézheti elő, hogy az EU hatalmas nyomás alá kerül piacának további liberalizációja tekintetében.
<P>
A Bizottság figyelembe veszi a jelentéstervezet azon felhívását, hogy a halászati és akvakultúra-termékek tárgyalása a kereskedelmi biztos hatásköréből a halászati biztos hatáskörébe kerüljön át. A Bizottság munkájára irányadó, testületi felelősség elve értelmében a Bizottság valamennyi tagja közösen felelős a döntésekért és a tettekért. Ez azt is jelenti, hogy a kereskedelmi biztos és a Kereskedelmi Főigazgatóság, akik hatáskörébe a halászati és akvakultúra-termékekkel kapcsolatos tárgyalások tartoznak, nem egyedül cselekszenek, hanem szoros együttműködésben folytatják a tárgyalásokat a tengerügyi és halászati biztossal és a Tengerügyi Főigazgatósággal, illetve azokat közvetlenül bevonják a tárgyalások minden szakaszába.
<P>
A Bizottság szeretné megnyugtatni az EP-t, hogy figyelembe veszi a halászati ágazat sajátos igényeit a kereskedelmi tárgyalások során. A Bizottság valóban az uniós ágazat érdekeit védi a kereskedelmi tárgyalások során és a lehető legmesszemenőbb mértékben figyelembe veszi az ágazat érzékeny pontjait, még akkor is, ha erős nyomás nehezedik rá a kereskedelmi partnerek részéről.
<P>
A kereskedelmi tárgyalások során az EU halászati ágazata érdekeinek védelme érdekében a Bizottság szintén arra törekszik, hogy felszámoljon minden, a kereskedelmi partnereink által fenntartott kereskedelmi akadályt, amely az uniós ipar exportkapacitását veszélyeztetné, azzal a céllal, hogy azonos feltételeket biztosítson a versenytársak számára a halászati termékek kétoldalú és a többoldalú kereskedelemében.
<P>
Végül, a jelenés hangot ad az érintett felek azzal kapcsolatos aggodalmának, hogy az uniós termékek és a harmadik országból származó behozatal számára azonos feltételek legyenek biztosítottak. Az EU szilárdan elkötelezett, hogy előmozdítsa mind a munkaügyi mind a környezetvédelmi előírásokat a harmadik országokkal folytatott kereskedelmi tárgyalások keretében a piacnyitással párhuzamosan - például a kereskedelmi megállapodásainkban foglalt fenntartható fejlődési fejezet keretében, illetve egy sor nemzetközi fórumon, ahol ezek a kérdések szóba kerülnek, mint például az ENSZ, a FAO és a regionális halászati gazdálkodási szervezetek, ahol az EU aktív résztvevő.
<P>
Azzal szeretnék befejezni mondandómat, hogy kifejezem, kész vagyok és rendelkezésre állok, hogy az európai parlamenti képviselőkkel részletesebben megvitassam, mi a Bizottság szerepe a kereskedelmi tárgyalásokban, ami a halászati és akvakultúra-termékeket illeti.
<SPEAKER ID="120" NAME="Yannick Jadot">
a Nemzetközi Kereskedelmi Bizottság véleményének előadója. - (FR) Elnök úr, biztos asszony és biztos úr, úgy vélem, hogy meg kel jegyeznünk, hogy a Parlament Halászati Bizottsága és Nemzetközi Kereskedelmi Bizottsága azonos álláspontot képvisel ez ügyben és az üggyel kapcsolatban benyújtott javaslatok tekintetében.
<P>
Elhangzott, hogy a halászat kifejezetten fontos ágazat Európában a területrendezés, a foglalkoztatás és a kulturális identitás szempontjából. Szintén ez az az ágazat, amely nagyon erős hatással van a halászati erőforrásokra, és ma a halállományok nagy többségét lényegesen túlhalásszák. Az emberek gyakorta azt szeretnék elhitetni velünk, hogy az európai közös halászati politika végső célkitűzése a halászati ágazatnak a halászati termékek globalizált kereskedelméhez való alkalmazása, amelynek durva hatásait napjainkban tapasztalhatjuk, akár szociális, akár gazdasági, vagy akár - természetesen - környezetvédelmi szempontból.
<P>
Ezért hathatósan kiállunk amellett, hogy a szociális és környezetvédelmi követelmények sokkal fokozottabb mértékben kerüljenek be a halászati termékekre vonatkozó kereskedelmi megállapodásokba. Támogatjuk az elképzelést, hogy a halászati termékek kerüljenek ki a nem mezőgazdasági piaci hozzáférésre (NAMA) vonatkozó szabályok alól, mert a hal nem zokni vagy mosógép, hanem kulcsfontosságú az élelmezésbiztonság és a biodiverzitás szempontjából. Mindazonáltal egyértelműnek kell lennünk. Mivel nemzetközi tárgyalásokon hozakodunk elő ezzel, európai politikánknak példamutatónak kell lennie, és arra kell törekednünk, hogy a halászok legyenek többen, és legyenek jobban megfizetve azok, akik nem halásszák túl a halállományokat, sem a saját felségvizeinken, sem azokon a vizeken, amelyekre halászati jogot vásároltunk.
<SPEAKER ID="121" NAME="Antonello Antinoro">
a PPE képviselőcsoport nevében. - (IT) Elnök úr, biztos asszony és biztos úr, hölgyeim és uraim, szeretném megköszönni Cadec úrnak a munkáját, kitűnő munkát végzett egy ilyen fontos kérdésben, mint a halászati és akvakultúra-termékek EU-ba való behozatalára vonatkozó rendszer.
<P>
Arra készültem, hogy felszólalásomban arról ejtek szót, hogy például hangsúlyt kell helyeznünk arra, hogy az importált termékek ugyanazon egészségügyi előírásoknak és követelményeknek feleljenek meg, de mások már beszéltek erről, tehát értelmetlen időpocsékolás lenne újra kitérni erre. Meg kell említenem azonban egy lényeges szempontot, amelyet De Gucht biztos beszédében figyeltem fel, és amelyről az előttem felszólaló képviselő beszélt, azaz, hogy valamelyest ütközik a két biztos jelenlegi, illetve azon hatásköre, amellyel rendelkezniük kellene.
<P>
Minden álszenteskedést félretéve úgy vélem, hogy ezt fontos kihangsúlyozni, mert - amint elhangzott - a halászati ágazat alapvető szerepet tölt be, ha azt akarjuk biztosítani, hogy az uniós halászok ne csökkentsék a fogási kapacitásukat, mivel mi arra kényszerítettük őket a tengereink érdekében. Ha azt akarjuk biztosítani, hogy az emberek ne tekintsék továbbra is a halászokat úgymond európai mesefiguráknak, akkor több figyelmet kell szentelnünk ennek a problémának.
<P>
Damanaki biztos asszony és De Gucht biztos úr egyaránt kifejezte azon szándékát, hogy teljes mértékben ezzel az egész kérdéssel foglalkozik, de azt hiszem, fontos, hogy csak egyféle megközelítést alkalmazzunk. Továbbá úgy gondolom, hogy ami a halászati biztost illeti, kulcsfontosságú, hogy biztosítsuk a probléma megoldását mindazzal együtt, amit az maga után von a Parlamentben, és azt, hogy e jelentés egy fontos jövőbeli perspektívává váljon.
<SPEAKER ID="122" NAME="Luis Manuel Capoulas Santos">
az S&D képviselőcsoport nevében. - (PT) Elnök úr, biztos asszony és biztos úr, hölgyeim és uraim, amint azt tudják, a halászati és akvakultúra-termékek az európai étrend fontos részét képezik, ami azt jelenti, hogy a szükségletek kielégítése érdekében e termékeknek több mint 60%-át importálni kell, amint azt Damanaki biztos asszony helyesen említette. Ezen egyszerű tény kellően illusztrálja Cadec úr jelentésének fontosságát, akivel volt szerencsém árnyékelőadóként együttműködni az ágazat, az általa biztosított munkahelyek és mindenekelőtt az európai fogyasztók védelmére irányuló, minél szélesebb körű konszenzus megteremtése során.
<P>
Ezért a Szocialisták és Demokraták Progresszív Szövetsége Európai Parlamenti Képviselőcsoportja támogatja a jelentés fő feltevéseit és következtetéseit, különösen az importált halászati és akvakultúra-termékek egészségügyi és a élelmiszer-biztonsági követelményeknek való megfelelősége biztosításának szükségességére vonatkozó aggodalmakat és ajánlásokat, valamint azon környezetvédelmi feltételeket illetően, amelyeket követelménnyé kell tenni termékek fogására, termelésére és feldolgozására nézve.
<P>
A jelentés helyesen más olyan témákkal is foglalkozik, amelyek figyelmet érdemelnek, de idő híján ezt most nem tudom kifejteni. Ezért egyértelmű, hogy képviselőcsoportom a jelentés mellett fog szavazni. Sőt, szeretnék gratulálni Cadec úrnak a kitűnő munkához.
<SPEAKER ID="123" NAME="Pat the Cope Gallagher">
az ALDE képviselőcsoport nevében. - Elnök úr, azzal kezdem, hogy gratulálni szeretnék Cadec úrnak e jelentés elkészítéséhez. Az elmúlt években tapasztalható halárcsökkenést közvetlenül és alapvetően a vadon élő vagy halgazdaságból származó hal behozatala miatt kialakult verseny okozza. E termékek termelőinek nem kell megfelelniük az uniós piaci szereplőkre vonatkozó szigorú szabályozásnak például a tartósítás és a higiéniai előírások terén. Olyan áron jutnak az európai piacra, amely ráfizetéses az európai termelők számára.
<P>
Ezt a kérdést fel kell vetni a közös halászati politika reformjánál, és tudom, hogy Damanaki biztos asszony fel is fogja vetni. Óriási mértékben támaszkodunk importált árura, amint azt mindkét biztos kiemelte, de ha a hazámat nézem, amely éves szinten 46 000 tonnát importál 181 millió EUR értékben, úgy tűnik, hogy a fogyasztók nincsenek tisztában az importált és a vadon élő hal közötti különbséggel.
<P>
Ha meg akarjuk oldani ezt a problémát, meg kell vizsgálnunk az importhelyettesítés kérdését, hogy mondjuk 10 év alatt a 66%-ot 50%-ra csökkentsük, de ennek érdekében biztosítanunk kell, hogy az ágazatot fojtogató bürokrácia egyszerűbbé váljon, valamint minden főigazgatóság, az egyes tagállamok kormányzati szervei is csakugyan együttműködjenek az ágazat érdekében.
<SPEAKER ID="124" NAME="Isabella Lövin">
a Verts/ALE képviselőcsoport nevében. - (SV) Elnök úr, hölgyeim és uraim, üdvözlöm Cadec úrnak az EU-ba való halbehozatalról szóló jelentését. Az európai fogások riasztó mértékben csökkentek - csak 1997 óta 26%-kal. Napjainkban az európai halfogyasztás több mint 60%-át az import teszi ki. Nem így kellene ennek lenni. Ha legalább a legnagyobb fenntartható hozam alapján kezelnénk a halállományainkat, az európai fogások a mai duplájára emelkedhetnének, és emellett erős és életképes halállományok lehetnének.
<P>
E célt szem előtt tartva kell most biztosítanunk, hogy nem nyomjuk át a túlhalászással kapcsolatos problémáinkat más országokra. A Cadec-jelentés számos lényeges, az EU által alkalmazható eszközt említ. Az első az illegális halászatra vonatkozó szabályozás. Minden, az uniós piacon forgalomba hozott halhoz mellékelni kell a jóváhagyott dokumentumokat, amelyekben feltüntetik, hogy mikor és ki fogta a halat. Ez az első lépés, de nem elégséges. A világ nagy részén a jogellenes halászat olyan probléma, amely megoldásához a szegény országok nem rendelkeznek elegendő forrással. Az olyan országokban, ahol nagy a korrupció, nem nehéz egy halexportőrnek beszereznie a megfelelő dokumentumokat. Ezért az EU-nak, mint a világ legnagyobb halimportőrének, vállalnia kell a felelősséget, valamint és konkrét és technikai pénzügyi támogatást kell nyújtania, továbbá hozzá kell járulnia azokhoz az forrásokhoz, amelyek megkönnyítik a szabályok betartását és az ellenőrzést a fejlődő országokban.
<P>
A második eszköz már működik az ENSZ-ben. Jók a nemzetközi megállapodásaink, de végre is kell hajtanunk őket. 2006 során az EU az ENSZ-ben felvetette egy végrehajtási megállapodás kérdését, többek között a FAO-nak "A felelősségteljes halászat magatartási kódexe” vonatkozásában. Tovább kell lépnünk ebben az irányban.
<SPEAKER ID="125" NAME="Marek Józef Gróbarczyk">
az ECR képviselőcsoport nevében. - (PL) Elnök úr, szeretnék őszintén köszönetet mondani Cadec úrnak ezért a bátor jelentésért, amely különösen nagy jelentőségű a most formálódó közös halászati politika szempontjából. ,A közös halászati politikán belül még a jelentés kidolgozása során is sok olyan területre figyelhettünk fel, amely, véleményünk szerint jelentősen eltér a Bizottság véleményétől, és sajnos ez a jelentés végleges formája. A halászok véleménye szerint ez a kulcsfontosságú jelentés óriási hatást gyakorolhat a jövőbeni közös halászati politika szerkezetére a piacszervezés tekintetében.
<P>
Damanaki asszony, sok ülésen elismételte, hogy ahelyett, hogy kritizálunk, amikor az átruházható egyedi kvótákról tárgyalunk, megoldási javaslatokat kellene benyújtanunk a jövőbeni politikára nézve. Meg vagyok róla győződve, hogy az e jelentésben szereplő elképzelések alkalmazása alternatívát jelenthet azon koncepció számára, amelyet a Bizottság ránk akar erőltetni.
<SPEAKER ID="126" NAME="Diane Dodds" AFFILIATION="NI">
Elnök úr, biztos asszony és biztos úr, először is hadd köszönjem meg az előadónak a jelentést. 2008. július 24-én, az európai halászati flottákat és az uniós halászokat sújtó gazdasági válságra válaszul a Tanács konkrét ideiglenes intézkedéseket fogadott el az EU halászflottájának szerkezetátalakítására. Valamennyi halászt, aki megpróbálta hasznát venni ezen intézkedéseknek, elérte a globális recesszió hatása. A hazámban, Észak-Írországban élő halászok által Európa más részeinek eladott Nephrops, azaz norvég homár értéke zuhant. Ugyanakkor a kagyló- és halbehozatal egyre hozzáférhetőbb lett.
<P>
Európának halra van szüksége. Mi halbehozatalra szorulunk, de fenntartanám, hogy nem bármi áron. Egyrészt képviselőtársaim el akarják törölni a halászaink mindennemű támogatását. Ebben azonban az az ellentmondás, hogy ha azon igyekszünk, hogy eltöröljük a támogatásokat, az európai politika megengedi a szabályozatlan halászati és akvakultúra-termékek behozatalát, amely aláássa azt a fenntartható és gazdaságilag életképes halászati ipart, amiért küzdünk.
<P>
Európának nem fog menni mindkettő egyszerre. Nem látom a következetességet, és e helyzet megváltoztatása érdekében támogatom Cadec úr jelentését.
<SPEAKER ID="127" NAME="Carmen Fraga Estévez" AFFILIATION="PPE">
(ES) Elnök úr, ez a jelentés annak következtében született meg, hogy választ kellett adni az uniós halászati ágazat csalódottságára és védelmének hiányára.
<P>
Biztos úr, ez az ágazat nem protekcionizmust kér, hanem most azt kéri - mivel a Kereskedelmi Főigazgatóság illetékesei részéről korábban csak mellőzést tapasztalt -, hogy helyzete ne rosszabbodjon.
<P>
Ezért különösen támogatjuk Cadec úr jelentésének azon kérését, hogy a halászati fejezetekről szóló tárgyalások kerüljenek át a Kereskedelmi Főigazgatóságról a Tengerügyi és Halászati Főigazgatósághoz, ahogy a mezőgazdaság esetében is, ugyanis itt is különösen érzékeny termékekről van szó, aminek klasszikus példája a tonhal.
<P>
A tonhallal kapcsolatban az a botrányos eset fordult elő, hogy a Pápua Új-Guineával és Fidzsivel kötött megállapodásokban figyelembe vett feltételek nélkül került sor a származási szabályok megszüntetésére, ami csak a fő versenytársaink, azaz Thaiföld és a Fülöp-szigetek javát szolgálja.
<P>
Biztos úr, Ön tudatában van annak, hogy - politikájának köszönhetően - az uniós ágazat megfojtásán túl, Pápua Új-Guinea egy borzasztó alacsony minőségű munkahelyteremtő és a nullával egyenlő fenntartható fejlődési szakaszba lép be? Ismeri Ön a térségben működő civil szervezetek jelentéseit a gyermekmunkáról, az egészségtelen körülményekről, a higiéniát nélkülöző üzemekről, a Madang-partra gyakorolt katasztrofális környezeti hatásról és a jogellenes halászatról? Az Ön feladata ennek megakadályozása?
<SPEAKER ID="128" NAME="Pat the Cope Gallagher" AFFILIATION="ALDE">
Elnök úr, az európai parlamenti képviselők mai magatartása szégyenletes. Ilyen nem fordulhatna elő a világ egyetlen parlamentjében sem. Ha nem tartjuk tiszteletben a Halászati Bizottság elnökét és általánosságban a halászatot, azt javaslom, hogy halasszuk el az ülést addig, amíg az emberek megtanulják tisztelni e Házat, és ne tartsunk ilyen üléseket.
<P>
(Taps)
<SPEAKER ID="129" NAME="Elnök">
Gallagher úr, tovább kell lépnünk. Meg szeretném kérni minden képviselőtársamat, hogy szíveskedjen csendben maradni, hogy még 10 percig dolgozhassunk, és lezárjuk ezt a fontos jelentést és munkát.
<SPEAKER ID="130" NAME="Ulrike Rodust" AFFILIATION="S&amp;D">
(DE) Elnök úr, Damanaki asszony, az európai halászati politika óriási kihívásokkal néz szembe. Halászainknak meg kell küzdeniük a csökkenő állományokkal, ugyanakkor szembe kell nézniük a világpiaci versennyel, amely nem mindig tisztességes. Sürgősen radikális reformokat kell bevezetnünk, hogy véget vessünk az európai vizeken történő túlhalászásnak, és hogy biztosítsuk az európai halászat fennmaradását.
<P>
Egyetértek Damanaki biztossal abban, hogy nem kérhetünk túl sokat a halászainktól azáltal, ha egyrészt azt kérjük, hogy radikális reformokat vigyenek végbe, másrészt liberalizáljuk a kereskedelmet. Ha mind a kettőt egyszerre hajtjuk végre, túl nagy terhet helyezünk a halászainkra. A versenyképesség fokozásának legjobb módja, ha hagyjuk helyreállni a halállományokat. Az európai halászat fennmaradása biztosításának másik módja a hatékonyabb marketing. Bizonyos körülmények között az európai fogyasztók hajlandók többet fizetni az európai halért, ha jól tájékozottak az eredetét illetően.
<SPEAKER ID="131" NAME="Britta Reimers" AFFILIATION="ALDE">
(DE) Elnök úr, biztos asszony és biztos úr, szeretnék gratulálni Cadec úr sikeres és kiegyensúlyozott jelentéséhez. Köszönetet szeretnék neki mondani a kiváló együttműködésért is.
<P>
A halászati és akvakultúra-termékek Európai Unióba való behozatalának szabályozása terén jelentős kihívások tapasztalhatók. 12 millió tonnás volumennel és 55 milliárd eurós értékkel az uniós halászati piac a legnagyobb a világon. Ez a piac gyorsan nő és egyre inkább a harmadik országokból származó behozataltól függ. Ezért fontos, hogy ellenőrizzük, hogy a harmadik országokból származó termékeket milyen körülmények között termelik és importálják.
<P>
Most nyújtottunk be két módosítást a plenáris ülésen. Ezek azzal kapcsolatosak, hogy fel kell ismernünk Európa peremterületeinek sajátos gazdasági helyzetét. Mindazonáltal nem csak a piaci liberalizációt okoljuk a nehézségekért. A halászati termékek tömeges belépése az uniós piacra, amely tisztességtelennek tekinthető, szintén nincs közvetlen hatással a...
<P>
(Az elnök félbeszakítja a felszólalót)
<SPEAKER ID="132" NAME="Jarosław Leszek Wałęsa" AFFILIATION="PPE">
(PL) Elnök úr, nincs sok időm, ezért Cadec úr jelentéséből csak egy pontot szeretnék kiemelni. A hal nem kezelhető ugyanúgy, mint más ipari termékek, hanem WTO érzékeny termékekre vonatkozó kereskedelmi szabályainak hatálya alá kell tartozniuk. Az EU kereskedelempolitikája kevés figyelmet szentel ezen érzékeny ágazat sajátos jellegének és az uniós termelők érdekeinek. Ezért helyes elképzelésnek tartom felmérni, hogy mennyire lenne kívánatos, hogy a halászati termékek többé ne tartozzanak a nem mezőgazdasági piaci hozzáférésre (NAMA) vonatkozó szabályok alá, hogy megkönnyítsük a halászati termékek kereskedelmének összehangolását az ételekre és érzékeny termékekre vonatkozó követelményekkel.
<SPEAKER ID="133" NAME="Catherine Trautmann" AFFILIATION="S&amp;D">
(FR) Elnök úr, hadd gratuláljak képviselőtársamnak, Cadec úrnak a kitűnő munkájához.
<P>
A szöveg, amelyről ma szavazunk, változást jelent abban a tekintetben, hogy intézményünk hogyan értelmezi a szabadkereskedelem fogalmát. Anélkül, hogy protekcionisták lennénk, az ebben megvédett irányvonal kevésbé számít naivnak.
<P>
Mindnyájan egyetértünk abban, hogy az európai termelés nem elégséges, és ahelyett, hogy azonnal a behozatalhoz folyamodunk, először fokoznunk kell az arra irányuló erőfeszítéseket, hogy megóvjuk és megújítsuk a halállományokat, többek között az akvakultúra felhasználása révén, hogy biztosítsuk az ágazat és az általa az Unióban teremtett munkahelyek, valamint a harmadik országoktól kevésbé függő európai halászat fenntarthatóságát.
<P>
Ami a behozatalt illeti, biztosítanunk kell, hogy a halászati és akvakultúra-termékek európai piaca ne legyen kitéve tisztességtelen versenynek a kevésbé szigorú egészségügyi és szociális feltételek és a nevetségesen alacsony vámtarifák miatt. Ezért pártolom az előírásainknak megfelelő európai uniós címkézést, mind környezetvédelmi, mind szociális vonatkozásban.
<SPEAKER ID="134" NAME="Maria do Céu Patrão Neves" AFFILIATION="PPE">
(PT) Elnök úr, biztos úr, Európa ma a halászati és akvakultúra-termékek legnagyobb európai piaca, ahol a halfogyasztás mintegy 60%-át importból fedezik. A közösségi haltermelés jelenleg nem elégíti ki ilyen fajta termékek iránti keresletet, és a közeljövőben sem lesz képes erre, ezért van szükség a behozatalra.
<P>
Ennélfogva két alapvető dologra kell ügyelni: először meg kell teremteni a szükséges feltételeket annak biztosítása érdekében, hogy az uniós fogyasztók számára jó minőségű import halászati és akvakultúra-termékek legyenek elérhetőek; másrészt meg kell teremteni a tisztességes verseny körülményeit, mind az importált termékek, mind az európai halászati és akvakultúra-ágazat által fogott és előállított termékek esetében.
<P>
Ezért fontos, hogy az Európai Unióba importált halászati és akvakultúra-termékek ugyanazon környezetvédelmi, szociális, egészségügyi és minőségi követelményeknek feleljenek meg, mint amelyeknek az uniós termékek. A közös halászati és akvakultúra-termékek piacának reformja szintén szükséges, különösen azon mechanizmusoké, amelyek arra szolgálnak, hogy olyan jelenségeket ellensúlyozzanak, mint például a vámtételek fokozatos eltörlése és a behozatal növekvő versenyképessége.
<P>
E parlamenti jelentés, amelyet Cadec úr bámulatosan irányított, időszerű és figyelembe vesz egy sor, a halászati ágazat és a kapcsolódó ágazatok fenntartható fejlődésére vonatkozó fontos javaslatot, beleértve a marketinget is.
<SPEAKER ID="135" NAME="Josefa Andrés Barea" AFFILIATION="S&amp;D">
(ES) Elnök úr, Damanaki biztos asszony, De Gucht biztos úr, köszönöm, hogy jelen voltak a behozatali rendszerrel kapcsolatos, nagyon lényeges vitán.
<P>
A halászat fontos kérdés, vele kapcsolatosan két alapvető dolgot kell kihangsúlyozni: azt a tényt, hogy nem vagyunk önellátóak, valamint azt, hogy többnyire tisztességtelen verseny folyik, amelynek következtében biztosítani kell az uniós halászat védelmét és meg kell akadályozni a tisztességtelen versenyt.
<P>
A kereskedelmi biztosnak a következőket szeretném mondani: a halászatot nem lehet többé "nem érzékeny terméknek” tekinteni; nem tartozhat továbbra is a nem mezőgazdasági piaci hozzáférésre (NAMA) vonatkozó szabályok alá; nem lehet ipari jellegű termék; "érzékeny terméknek” kell tekinteni, a Kereskedelmi Világszervezet és az Egyesült Nemzetek Szervezetének Élelmezésügyi és Mezőgazdasági Szervezete szabályai alá kell tartoznia.
<P>
Nem lehetünk fenntarthatóak, nem tudjuk garantálni a fajták fennmaradását, és nem folytathatunk valós piaci tevékenységet, ha nem tekintjük a halat "érzékeny terméknek”.
<SPEAKER ID="136" NAME="Robert Atkins" AFFILIATION="ECR">
Elnök úr, azért szólalok fel újra, hogy Önnel üzenjem meg az Elnökök Értekezletének, hogy legyenek szervezettebbek. Mi eredetileg azt a tájékoztatást kaptuk, hogy 12.00-kor szavazni fogunk. És a szavazást öt percenként öt perccel elhalasztják. Az embereknek el kell érni a repülőgépüket, ez nagyon kellemetlen; ez a Parlament megcsúfolása. Valaki intézkedjen már!
<P>
(Taps)
<SPEAKER ID="137" NAME="Elnök">
Jeleztük, hogy a szavazást 12.15-re vagy 12.20-ra halasztjuk, ezért kérem, hadd folytassuk biztosaink válaszaival. Biztos vagyok benne, hogy 12.20-kor szavazni tudunk.
<SPEAKER ID="138" NAME="Maria Damanaki">
a Bizottság tagja. - Elnök úr, én nem tudok intézkedni, de annyit tehetek, hogy rövid leszek.
<P>
Azt szeretném mondani, hogy figyelembe vesszük a képviselők által ismertetett valamennyi aggályt. Amint azt De Gucht úrhoz hasonlóan én is említettem, megpróbáljuk megtalálni az egyensúlyt. Életképes halászati ágazatra van szükségünk, és vannak kötelezettségeink a WTO és más nemzetközi szervek irányában. Mindenkit szeretnék megnyugtatni, hogy minden erőnkkel azon vagyunk, hogy a KAP-reform halászaink jövőjére nézve a legjobb megoldást jelentse.
<SPEAKER ID="139" NAME="Alain Cadec">
előadó. - (FR) Elnök úr, teljes mértékben tiszteletlennek és elfogadhatatlannak tartom képviselőtársaink magatartását egy ilyen parlamentben, mint a miénk. Botrány, amit művelnek! Szégyellem magam. Csak az a fontos Önöknek, hogy szavazzanak és hazamehessenek. Fontos jelentésen dolgozunk, ezért legalább legyenek annyira udvariasak, hogy hallgassák végig az embert, vagy pedig hagyják el a termet.
<P>
Nos, hölgyeim és uraim, e kis kirohanásomat követően, azt szeretném mondani, nincsen kétségem aziránt, hogy pár percen belül túlnyomó többséggel e jelentés mellett fognak szavazni, és mivel itt az alkalom, szeretnék köszönetet mondani kollégáimnak a Halászati Bizottságban, különösen Fraga Estévez elnök asszonynak, aki hozzájárult a probléma felvetéséhez és megbízott engem a jelentéssel.
<P>
Szeretnék köszönetet mondani az árnyékelőadóknak is, Capoulas Santos úrnak, Reimers asszonynak, Gróbarczyk úrnak és Lövin asszonynak, hogy hozzájárultak a megbeszélésekhez és a módosításokhoz.
<P>
Szintén köszönetet szeretnék mondani mindazoknak, akik hozzájárultak e jelentéshez és az ágazat képviselőinek, akik lehetővé tették a kutatómunkámat, különösen a Kereskedelmi Főigazgatóság (DG Trade) és a Tengerügyi és Halászati Főigazgatóság (DG Mare) tisztviselőinek, Köszönöm Zoltan Somoguynak és Miriam Garcia Ferrernek a Kereskedelmi Főigazgatóságból, valamint Pierre Amilhatnak, Christian Rambeaunak és Juan Rancónak a Tengerügyi és Halászati Főigazgatóságból, és meg szeretném köszönni Önnek, Damanaki asszony, hogy itt volt, és Önnek is, De Gucht úr, még akkor is, ha nem vagyok teljes mértékben elégedett a válaszaival - amelyek nem is igazán válaszok, mivel megelőzték felszólalásomat.
<P>
Mindenesetre szeretnék köszönetet mondani Mauro Belardinellinek a képviselőcsoportunkból, Ollivier Gimeneznek, asszisztenseimnek, Emilie Herrbachnak és Vincent Guerre-nek, és hadd említsem meg külön Philippe Musquart, aki óriási segítségemre volt a jelentésben és segített a koncepció kialakításában.
<P>
Szavazatukat előzetesen megköszönve fejezem be beszédemet.
<SPEAKER ID="140" NAME="Elnök">
Magyarázatképpen hozzáfűzöm, hogy De Gucht úr azért nem válaszolt, mert zaj van a teremben, ezért kérem mindkét biztostól elnézést kérek a zaj miatt.
<P>
A vitát lezárom.
<P>
A szavazásra rövidesen sor kerül.
