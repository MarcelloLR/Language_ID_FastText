<CHAPTER ID="006-09">
9. Az Európai Unió és PNR-adatok (szavazás) 
<P>
- A szavazás előtt:
<SPEAKER ID="106" NAME="Jean-Pierre Jouyet">
a Tanács hivatalban lévő elnöke. - (FR) Üdvözlöm az elnök asszonyt, az Európai Bizottság alelnökét, a képviselőcsoportok elnökeit és Önöket, hölgyeim és uraim. Először is hadd mondjam el, hogy örülök, hogy a szavazások órája alatt szólalhatok fel.
<P>
Örülök, hogy a francia elnökség lehetőséget kapott arra, hogy az európai PNR-adatokról beszéljen a Házban. Ez a projekt számos kérdést vet fel, számos aggodalmat és várakozást ébreszt, és mindezek alapos megfontolást érdemelnek.
<P>
Ez a projekt nagyszámú köz- és magánügynökséget érint, és az Európai Unió belső biztonsága, az alapvető szabadságokról és jogokról alkotott elképzelése, sőt bizonyos szempontból nemzetközi politikája forog kockán.
<P>
Ezért ez a program módszeres, összehangolt és progresszív megközelítést igényel.
<P>
Az elmúlt hat hónapban nyitott, érveken alapuló vitákat folytattunk speciális és konkrét kérdésekről. Hallottunk a légi közlekedési szektorban tevékenykedő cégekről, a tagállamok biztonságért felelős szolgálatairól és a terrorizmus elleni küzdelem uniós koordinátoráról. Teljes átláthatósággal működtünk együtt az adatvédelmi hatóságokkal, és meg kell mondanom, hogy az európai adatvédelmi biztos nagyon-nagyon segítőkészen működött közre.
<P>
A francia elnökség kikérte az Alapjogi Ügynökség véleményét, és ez úttörő kezdeményezés volt.
<P>
A Tanács hasonlóan nyitott szellemben kifejezte azt a kívánságát, hogy nagyon szorosan együtt kíván működni a Tisztelt Házzal függetlenül, a jelenleg hatályos jogi alapoktól vagy intézményi keretektől. Ezért javasoltuk a Parlamentnek, hogy erről a programról lehetőség szerint minél gyakrabban kell eszmecserét folytatni. A Parlament előadója is részletes információkat kapott az elmúlt hat hónapban elvégzett munka minden egyes lépéséről.
<P>
Az elnökség a jövő héten jóváhagyás céljából ismertetni fogja az elért haladásról szóló írásbeli jelentését a Bel- és Igazságügyi Tanáccsal. Ígérem, hogy ezt az összefoglaló dokumentumot a Parlamenthez is el fogjuk juttatni.
<P>
A köztünk kialakuló vitának le kell fednie a program kapcsán felmerült minden fontos problémát. Ezeket három csoportba sorolhatjuk.
<P>
Az első az, hogy ez az eszköz nélkülözhetetlen, ahogy azt például a kábítószer elleni küzdelemben betöltött szerepe is bizonyítja. Franciaországban a repülőtereken a hatóságok által megtalált kábítószerek 60-80%-ának esetében ennek a programnak köszönhető a siker. Évi másfél tonna kábítószer - ez valódi eredménynek nevezhető. És ami hasznos a kábítószer elleni küzdelemben, az ugyanolyan hasznos a terrorizmus elleni harcban is. A terrorizmus elleni küzdelem uniós koordinátora számára - aki szorosan együttműködik a tagállamok biztonságért felelős szolgálataival - kétségtelenül fontosak a programból származó adatok, főleg azért, mert a terroristákat határátlépéskor lehet a legkönnyebben elfogni.
<P>
A második fontos kérdés az, hogy nyilvánvalóan szükség van egy sor elvre a jogok és szabadságok védelme érdekében, amelyeket Európa-szerte tiszteletben kell tartani, ha adatfelhasználásról van szó. Az adatok gyűjtése és feldolgozása ma nagyon különböző módszerekkel történik, ami elégtelen az Európai Unió keretein belül. Harmonizált szabványokra van szükség, a használhatatlan vagy aránytalan módszereket pedig természetesen el kell vetni vagy szankcionálni kell.
<P>
Végezetül pedig a harmadik fontos kérdés nemzetközi szintű. Érdekünk egy globális politika kialakítása, az amerikai modell alternatívájának létrehozása, és Európának képesnek kell lennie nemzetközi szinten támogatnia ezt a modellt.
<P>
Az Európai Uniónak joga van beavatkozni az összehangolt globális munkába az adatok és programok használati és szabályozási módszereinek befolyásolása érdekében. Ez befolyás kérdése; ugyanakkor értékeink tiszteletben tartásának kérdése is. Légitársaságaink és polgártársaink szeretnék, ha megtennénk ezt a lépést annak érdekében, hogy csökkentsük a nagy mértékben eltérő nemzeti követelményekből adódó korlátozásokat.
<P>
Elnök asszony, bizottsági elnökök, hölgyeim és uraim, ezeket a kérdéseket kell közösen átgondolnunk.
<P>
(Taps)
<SPEAKER ID="107" NAME="Sophia in 't Veld" AFFILIATION="ALDE">
Elnök asszony, rövid leszek. Köszönöm a Tanács beszámolóját. Szeretném elmondani - a többi képviselőcsoport nevében is -, hogy véleményem szerint az Európai Parlament komoly partner, és készen áll arra, hogy részt vegyen ebben a folyamatban. Azonban csak akkor foglalunk formálisan állást, ha hiánytalan, kielégítő és részletes válaszokat kapunk mindazokra az aggályokra és ellenvetésekre, amelyeket az Európai Parlament, az európai adatvédelmi biztos, a nemzeti adatvédelmi hatóságok, az alapjogi ügynökségek és a légitársaságok számtalan alkalommal felvetettek, mivel szerintem ezek megérdemlik a valódi válaszokat.
<P>
A Tanács többször is ígéretet tett arra, hogy elkötelezi magát a Lisszaboni Szerződés reformjai mellett. E reformok hiányában felkérem a Tanácsot, hogy cselekedjék a Lisszaboni Szerződés szellemében, és kövesse a Parlament ajánlásait vagy adjon válaszokat - nem is annyira az Európai Parlamentnek, hanem inkább az európai polgároknak.
<P>
Nizza után nyolc évvel a döntéshozatal ezekben a kérdésekben, a rendőrség és az igazságszolgáltatás együttműködésének terén sajnálatos módon még mindig zárt ajtók mögött zajlik mindenféle fontos demokratikus kontroll nélkül. Ezért azt szeretném, ha a tagállamok ugyanolyan céltudatosan, bátran és elkötelezetten állnának hozzá a demokratikus reformokhoz, mint a pénzügyi válság idején.
<P>
Végül arra szólítom fel képviselőtársaimat, hogy támogassák ezt az állásfoglalást, és küldjenek nagyon világos politikai jelet a Tanácsnak.
<P>
(Taps)
<SPEAKER ID="108" NAME="Daniel Cohn-Bendit" AFFILIATION="Verts/ALE">
(FR) Elnök asszony, mivel Jouyet miniszter úrnak most távoznia kell, azt hiszem, a Parlamentnek köszönetet kell mondania neki. Ő az egyik legkötelességtudóbb miniszter, akit valaha is ismertünk. Jó szerencsét kívánok neki.
<P>
(Hangos taps)
<SPEAKER ID="109" NAME="Elnök">
Nagyon köszönöm, Cohn-Bendit úr. Milyen jó ma a hangulat!
