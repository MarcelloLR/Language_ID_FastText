<CHAPTER ID="002">
Az elnök nyilatkozata
<SPEAKER ID="006" NAME="Elnök">
Nagy szomorúsággal hallottunk a nyugat-finnországi Kauhajokiban bekövetkezett drámai eseményről, amelynek során egy iskolában 11 ember tragikus körülmények között életét vesztette. Az elkövető számos embert súlyosan megsebesített, majd maga ellen fordította fegyverét.
<P>
Szeretném az Európai Parlament nevében kifejezni legmélyebb együttérzésemet és szolidaritásomat az áldozatok családjaival és rokonaival. Valamennyi áldozat egy, a szolgáltatási szektorban folytatandó munkára felkészítő szakképző iskola ártatlan fiatal diákja volt.
<P>
Ez a tragédia nem egészen egy évvel a jokelai középiskolában történt, hasonlóan borzasztó öldöklés után következett be. Amint mindannyian tudjuk, Finnországot tartják Európa egyik legbékésebb és legbiztonságosabb országának, így értjük, hogy Finnország népét elnémította a sokk, és mi osztozunk fájdalmukban.
<P>
Sajnálatos módon gyakran hasonló modellt látunk ismétlődni az ilyen vérengzések során. Ebben az esetben, bár az elkövető fenyegető videókat tett közzé az interneten az öldöklést megelőzően, nem lehetett a tragédiát megakadályozni. Európa és valamennyi tagállam felelős politikusaként mindent meg kell tennünk annak érdekében, hogy az ilyen erőszakos cselekményeket időben felfedezhessék és megakadályozhassák.
<P>
Az Európai Parlament nevében ismételten szeretném kifejezni legmélyebb együttérzésünket és szolidaritásunkat az áldozatokkal és családjaikkal.
