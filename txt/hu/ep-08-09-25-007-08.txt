<CHAPTER ID="007-08">
8. IASCF: Az alapokmány felülvizsgálata - Nyilvános elszámoltathatóság és az IASB összetétele (szavazás) 
<SPEAKER ID="115" NAME="Piia-Noora Kauppi">
a PPE-DE képviselőcsoport nevében. - Elnök úr, mint már elmondta, a PPE-DE képviselőcsoport az erről az állásfoglalásról szóló szavazás elhalasztását szeretné kérni. A Nemzetközi Számviteli Standardok Testületének irányítása bizonyosan nem fog megoldódni a következő két hétben, úgyhogy van időnk arra, hogy erről az állásfoglalásról a következő mini plenáris ülésen szavazzunk, itt Brüsszelben.
<P>
Ennek az az oka, hogy az Európai Bizottságtól kaptunk néhány új javaslatot, és talán van rá mód, hogy helyenként finomítsunk az állásfoglalás megfogalmazásán.
<P>
A határidő nagyon szoros volt, ezért szeretnénk, ha több időnk lenne, és ha inkább a következő brüsszeli ülésen kerülne sor a szavazásra.
<SPEAKER ID="116" NAME="Pervenche Berès" LANGUAGE="FR">
Elnök úr, a Gazdasági és Monetáris Bizottság elnökeként szeretnék felszólalni. A jelenlegi pénzügyi válság idején mindenki beláthatja, hogy a számviteli standardok és ezek potenciális prociklikussága fontos kérdés. Az ezeket a számviteli standardokat kidolgozó struktúrák irányítása ezáltal nagyon fontos kérdés.
<P>
A Radwan-jelentésben ez ügyben már megszólított Európai Bizottság azt a megoldást választotta, hogy javaslatot dolgozott ki, amely nem érinti azokat, akik a pénzügyi piacok stabilitásáért felelősek, amely sietősen, a Tanáccsal vagy az Európai Parlamenttel való konzultáció nélkül készült, a megbízatásuk lejártához közeledő amerikai hatóságokkal közösen, és amelyet az amerikai elnökválasztáson induló jelöltek mindegyike megtagadott.
<P>
A kompromisszum és a nyitottság szellemében készek vagyunk újrakezdeni ezt a vitát, amennyiben a Bizottság a maga részéről hajlandó újra átgondolni javaslatát és meghallgatást biztosítani az Európai Parlament javaslatai részére. Ezért azt szeretném kérni a Bizottságtól, hogy nyilatkozzon, és vállalja javaslata átgondolását. Ez esetben támogatni tudnánk Kauppi asszony javaslatát.
<SPEAKER ID="117" NAME="Androula Vassiliou">
a Bizottság tagja. - Elnök úr, a Bizottság nem foglal állást ebben a kérdésben.
<SPEAKER ID="118" NAME="Elnök">
A Bizottság nem nyilvánított véleményt.
<P>
Berès asszony, jól értettem, hogy ezekkel a feltételekkel támogatná ennek az indítványnak az előterjesztőjét?
<P>
Akkor megtartjuk a szavazást erről az indítványról.
<P>
(A Parlament elfogadja a szavazás elhalasztására irányuló indítványt)
