<CHAPTER ID="019">
Játékok biztonságossága (vita)
<SPEAKER ID="204" NAME="Elnök">
A következő napirendi pont a Bizottság nyilatkozata a játékok biztonságosságáról.
<SPEAKER ID="205" NAME="Günter Verheugen">
a Bizottság alelnöke. - (DE) Elnök asszony, tisztelt képviselők, mindig karácsony előtt tartunk vitát a játékokról, és ez helyes is, hiszen az embereket ilyenkor érdeklik leginkább a játékok. Hálás vagyok, hogy idén ismét megvitatjuk ezt a témát, hiszen a játékok biztonságossága a Parlamentet, a Tanácsot és a Bizottságot egyaránt érdekli, és mindannyian magas elvárásokat támasztunk ezen a területen.
<P>
A ma esti vitát az egyik tagállamban, Németországban közzétett sajtójelentések váltották ki. A sajtójelentések a Szövetségi Kockázatelemző Intézettől (Bundesinstitut für Risikobewertung) és a Műszaki Felügyeleti Egyesülettől (Technischer Überwachungsverein) származnak. Egyik intézet sem kereste meg közvetlenül a Bizottságot. Eddig a német kormány sem fordult ebben az ügyben a Bizottsághoz. Tehát mi sem tudunk többet, mint ami a két intézet sajtónyilatkozataiból és a német médiából tudható. Azonban ettől függetlenül komolyan kell venni ezt a témát, és meg kell vitatni még akkor is, ha csak sajtójelentésekre hagyatkozhatunk.
<P>
A rendelkezésünkre álló jelentésekben olvasható elemzésből az derül ki, hogy négy különböző témával kell foglalkoznunk. Az első egy könnyen megválaszolható kérdés. A német Műszaki Felügyeleti Egyesület állítása szerint a német piacon a tesztelt játékok jelentős hányada nem felel meg az Európai Unió jelenlegi jogi rendelkezéseinek. Hölgyeim és uraim, erre az esetre teljesen világos szabályok vonatkoznak. Ha egy tagállam ilyen megállapítást tesz, akkor kötelessége erről késedelem nélkül informálni a többi tagállamot és az Európai Bizottságot, valamint megtenni a szükséges intézkedéseket. Ezek akár olyan messzire is mehetnek, hogy azonnal visszavonják a piacról az érintett termékeket, méghozzá egész Európában; ha pedig a termékeket az Európai Unión kívül gyártották, akkor importtilalmat rendelnek el. Remélem, hogy a német hatóságok nagyon sürgősen értesíteni fogják a többi tagállamot és a Bizottságot a RAPEX segítségével. Amennyiben importtilalomra lenne szükség, itt és most biztosítom Önöket arról, hogy a Bizottság az ilyen importtilalmakat közvetlenül és késedelem nélkül el fogja fogadni. De amint mondtam, a német hatóságok egyelőre nem juttattak el hozzánk erre vonatkozó információt.
<P>
A piaci felügyelet - ezt ezen a ponton nagyon világossá kell tenni - a tagállamok kizárólagos felelőssége. Sem az Európai Bizottság, sem a Parlament, sem a Tanács nem rendelkezik piacfelügyeleti eszközökkel. Ilyenekkel csak a tagállamok rendelkeznek. Azonban törvényileg - többek között a játékok biztonságáról szóló, hatályos irányelvben is - előírt kötelességük, hogy a piaci felügyeletet végrehajtsák. A Németországból érkező híreket olvasva kétségesnek tartom, hogy az ország piaci felügyelete képes eleget tenni a játékok biztonságáról szóló irányelv követelményeinek. Erre csak azt tudom mondani, hogy a német kormánynak kötelessége biztosítani azt, hogy a német piacfelügyeleti hatóságok eleget tudjanak tenni ezen követelményeknek. Tehát az első kérdést szerintem világosan meg lehet válaszolni.
<P>
A második kérdés is egyszerű. Ez egy régi téma, amelyről a Parlament intenzív vitát folytatott a játékok biztonságáról szóló irányelv elfogadásakor, majd a döntő szavazáson név szerinti szavazással világos és egyértelmű többségi döntés született a Parlamentben. A kérdés a játékok harmadik szerv általi kötelező tanúsítására vonatkozott. Ezt a javaslatot Németország terjesztette elő. A javaslat mögött a német Műszaki Felügyeleti Egyesület állt. A javaslatot joggal utasították el, mert a harmadik szerv általi tanúsítás egyáltalán nem jelentene nagyobb biztonságot a játékok esetében, amelyek műszakilag általában nem túl bonyolultak, mivel ilyen esetekben a prototípust tanúsítják.
<P>
Azonban ahogy a gyakorlatból tudjuk, a játékok esetén nem a prototípussal van probléma, hanem azzal, hogy az általunk szabott magas követelményeket az összes beszállító és a beszállítói lánc minden tagja a teljes gyártási folyamat során valóban betartja-e. És mint minden más területen, a játékok esetén is ahhoz az elvhez tartjuk magunkat, hogy a gyártónak kell a teljes felelősséget vállalnia azért, hogy a termék megfeleljen a hatályos előírásoknak. Nem hagyhatjuk, hogy a gyártók - legyenek azok a világ bármely részén - kibújjanak e felelősség alól.
<P>
Ha egy adott országban probléma van a megbízhatósággal, akkor az adott országgal beszélni kell a gyártási körülmények javításáról, és az Európai Bizottság éppen ezt teszi. Természetesen Kínáról beszélek. Szoros és intenzív kapcsolatot építettünk ki Kínával arra a kérdésre vonatkozólag, hogyan tudnánk valóban biztosítani azt, hogy Kínában, amely messze a világ legnagyobb játékgyártója, a gyártási körülmények megfeleljenek az általunk szabott feltételeknek. Történt már bizonyos előrelépés, de nyilvánvaló, hogy még további erőfeszítésekre van szükség.
<P>
A harmadik téma a játékok tartalmazta vegyi anyagokra és nehézfémekre vonatkozik. Ez nehéz és kényes téma. A játékok biztonságosságáról szóló irányelv kidolgozásakor azt a politikai iránymutatást adtam kollégáimnak, hogy a lehető legszigorúbb szabályokat kell bevezetni - a lehető legszigorúbbakat! Ezt a nézetet a Tanács és a Parlament is osztotta. Ez azt jelenti, hogy a játékok biztonságosságáról szóló, 2011-től lépésről lépésre bevezetendő új irányelv által meghatározott határértékek megfelelnek a tudomány akkori - az irányelv elfogadásakor ismeretes - legfejlettebb szintjének.
<P>
Azonban tudva, hogy itt egy folyamatosan változó területről van szó - hiszen a tudomány folyamatosan fejlődik, mindig újabb és újabb kutatási eredmények és felismerések vannak -, tudatosan úgy alakítottuk az irányelvet, hogy a Parlament részvételével történő bizottsági eljárás révén nagyon gyorsan módosítani lehessen azon új tudományos felismerések alapján, amelyek korábban nem ismert kockázatokra és túl magasan megállapított határértékekre mutatnak rá. Az Európai Parlament által elfogadott, jelenlegi jogi helyzet szerint az illetékes tudományos bizottság bevonása szükséges a termékek jelentette kockázatok megállapításához.
<P>
Ebben az évben kétszer kaptunk olyan információt, hogy új felismerések születtek. Első alkalommal ez év tavaszán Németország élelmezési, mezőgazdasági és fogyasztóvédelmi minisztere fordult hozzám levélben. A levél témája a kadmium volt. Azonnal intézkedtem a téma tudományos bizottság elé való terjesztéséről, és nemcsak a kadmiumot, hanem a többi nehézfémet illetően is. Vizsgálataik eredményeit 2010 első felében várjuk - legkésőbb június végére. Ha a vizsgálatok megerősítik az új felismeréseket, akkor azonnal javaslatot fogunk előterjeszteni a még nem hatályos irányelv szigorításáról, hogy 2011-ben a lehető legszigorúbb határértékekkel léphessen életbe.
<P>
A második eset bonyolultabb, és nehezebb elmagyarázni. A többgyűrűs aromás szénhidrogénekről (PAH) van szó, amelyekkel nap mint nap körül vagyunk véve - nem is tudjuk, mi mindennel kerülünk kapcsolatba. Ebben az esetben is arra vonatkozó információt kaptunk, hogy a többgyűrűs aromás szénhidrogének határértékei esetleg túl magasak. A tudományos bizottság ezt is megvizsgálja. Az eredményeket még időben meg fogjuk kapni, hogy megtehessük a szükséges korrekciókat.
<P>
Ezen a ponton hadd hangsúlyozzam, hogy itt egy olyan problémáról van szó, amelyet mi, politikusok nem igazán tudunk megoldani. Itt rendkívül bonyolult szakmai kérdésekről van szó. Teljesen őszintén bevallom Önöknek, hogy nem mindig értem a hozzám benyújtott, rendkívül bonyolult elemzéseket. Nem hiszem, hogy nagyon sok parlamenti képviselő állíthatná magáról - még ha mindenki itt is lenne ma este -, hogy érti. Nem is érthetjük, hiszen nincs meg hozzá a szükséges képzettségünk. Ezért bizonyos fokig a szakértőkre kell hagyatkoznunk. És ez okozza a problémát.
<P>
Természetesen mindannyian tudjuk, hogy a tudománytörténetben számos példa van arra, hogy egy általánosan elfogadott tan később helytelennek bizonyul. Tehát arra is számos példa van, hogy az úgynevezett kisebbségi vélemény végül igaznak bizonyul. Hogyan tudnánk mi, politikusok eldönteni, kinek van igaza, ha a tudósok között sincs egyetértés? Nem tudjuk eldönteni, és ezt a politikai munkánkból adódódó kockázatot nem kerülhetjük el.
<P>
Az a szabály, hogy az európai intézményeknek ilyenkor az illetékes tudományos bizottságok ajánlásait kell követniük, és így tettünk ebben az esetben is. Azonban szeretném teljesen nyíltan elmondani, hogy ezt a kérdést olyan komolyan veszem, hogy a Bizottság is nagyon komolyan vesz mindenféle arra utaló, akár jelentéktelennek tűnő információt - legyen az akár csak egy sajtóban megjelent információ -, hogy esetleg új felismerések állnak rendelkezésre, és ezeket az információkat továbbítjuk a tudósoknak.
<P>
Az utolsó téma elég dühítő. El kell mondanom, hogy egy tagállam kormányzati intézményétől elvártam volna, hogy betartsa a tudományos etika minimális követelményeit. A Szövetségi Kockázatelemző Intézetnek a német média által felkapott állítása, mely szerint a többgyűrűs aromás szénhidrogénekre vonatkozó határérték az abroncsok esetén százszor szigorúbb, mint a gyermekjátékok esetén - nos, ez az állítás egyszerűen aljas rágalom. Egyszerűen aljas rágalom, és az ottani tudósok tisztában vannak ezzel.
<P>
Az igazság az, hogy az abroncsgyártásra, különösen az ott használt olajokra érvényes szabályok a REACH és a játékok biztonságosságáról szóló irányelv előtti időből származnak, és hogy esetükben ezen anyagok egyikét vették referenciaértéknek. Ez a referenciául választott anyag azonban kb. száz másik anyagot is képvisel. Tehát a referenciaértéket meg kell szorozni százzal. Így pontosan azt a küszöbértéket kapjuk, amely az Európai Unión belül a többi termékre is érvényes.
<P>
Más szóval: az abroncsgyártásban használt bizonyos olajokra vonatkozó küszöbérték megállapításakor a termékben még mérhető legkisebb olajtartalmat veszik figyelembe, és ez ugyanígy van a játékok esetén is. A legkisebb még mérhető tartalom alapján állapítják meg a küszöbértéket. Felszólítom a Szövetségi Kockázatelemző Intézetet félrevezető és tarthatatlan állítása visszavonására. Tűrhetetlen, hogy ilyesmikkel kell foglalkoznunk.
<P>
Ami a játékok biztonságosságáról szóló irányelvet illeti, összefoglalva elmondanám, hogy olyan dokumentumot dolgoztunk ki, amely legjobb tudásunk és hitünk szerint megfelel annak, ami a dokumentum elfogadásakor rendelkezésre állt. Ezenkívül a dokumentum kerete olyan, hogy bármikor bele lehet foglalni az új felismeréseket, tehát a játékok biztonságosságával kapcsolatos követelményeinket mindig módosítani lehet a tudomány és kutatás legújabb állásának megfelelően.
<SPEAKER ID="206" NAME="Andreas Schwab">
a PPE képviselőcsoport nevében. - (DE) Elnök asszony! Biztos úr! Szeretnék őszinte köszönetet mondani nyilatkozta világosságáért és hitelességéért a vita tárgyát képező határértékek tekintetében. Az Európai Néppárt (Kereszténydemokraták) Képviselőcsoport nevében - annak idején a mi sorainkból került ki a játékok biztonságosságáról szóló irányelv előadója is, Marianne Thyssen személyében - szeretném világosan kijelenteni, hogy a veszélyes anyagok tekintetében teljes védelmet akarunk megvalósítani és fenntartani. Tudjuk, hogy ezen a területen különös felelősséget viselünk gyermekeink egészségéért és így a jövőnkért.
<P>
Különösen ilyenkor, karácsony előtt - ahogy a biztos úr is említette - szükséges, hogy a szülők és nagyszülők biztosak lehessenek abban, melyik játék biztonságos gyermekeik és unokáik számára, és hogy mely játékokat vehetik meg nyugodtan nekik. Akárcsak a biztos úr, én is felszólítom a tagállamok - különös tekintettel Németországra - piacfelügyeleti hatóságait kötelességeik teljesítésére és a veszélyes játékok eltávolítására a piacról. Úgy gondolom, hogy annak idején helyesen döntöttünk, amikor nem fogadtuk el a harmadik szerv általi tanúsítást a játékok általános értékelési kritériumaként.
<P>
Ahogy a biztos úr említette, a határértékekkel kapcsolatban egy éve hasonló felhívás történt. Akkor én fordultam Önhöz levélben, és arra kértem, hogy terjessze az ügyet a tudományos bizottság elé, és nagyon hálás vagyok, amiért ezt meg is tette. Abban az időben megpróbáltam Németországból több tudományos véleményt is beszerezni, és azóta ezeket meg is kaptam. Szeretnék idézni a Chemisches und Veterinäruntersuchungsamt Stuttgart (Stuttgarti Kémiai és Állategészségügyi Kutatóintézet) tanulmányából: "Végeredményben nehéz szakmailag megítélni az új irányelv magasabb kioldódási határértékeit és azok összevetését a DIN EN 713 régi, tizenöt éves értékeivel.”
<P>
Azt hiszem, ezzel érthetővé teszem, hogy nem arról van szó, hogy a tudományt pusztán kifogásként használjuk arra, hogy azt mondhassuk, hogy nem akarjuk a kérdést közelebbről megvizsgálni, mert nem akarjuk megérteni. Itt valóban arról van szó, hogy a szakértők között, különösen az egyik német intézetben, komoly vita folyik. Ennek ellenére arra szólítom fel a biztos urat, hogy tegyen meg minden tőle telhetőt annak érdekében, hogy az érintett tudományos intézetek működjenek együtt az objektív tudományos vélemény kialakításában.
<SPEAKER ID="207" NAME="Sylvana Rapti">
az S&D képviselőcsoport nevében. - (EL) Elnök asszony! Az év ezen szakában a szülők mindig tesznek róla, hogy a Jézuska megkapja a gyerekek leveleit. A gyerekek leveleikben játékokat kérnek. Ezek között a játékok között ott lehet ez is, és lehetséges, hogy ez is a közé a 104 játék közé tartozik, amelyeket a fogyasztási cikkek tartalmazta veszélyes anyagok vizsgálatáért felelős német szövetségi intézet ellenőrzött.
<P>
A biztos úr tulajdonképpen szemrehányást tett az intézetnek munkája elvégzéséért. Aztán a tudósokat okolta. És a tagállamok mulasztását is hangsúlyozta, mivel ők felelősek a felügyeletért. Mindezt nagy érdeklődéssel hallgattam, mint ahogy azt is, hogy a biztos úr nagyon őszintén és megbízható adatok alapján folyamatosan hangsúlyozta, hogy az előző irányelveken hébe-hóba javítottak az új adatok alapján. Egyedül ez a tény is igazolja, hogy a német szövetségi intézet jól végzi a munkáját. Ezt ne felejtsük el.
<P>
Ahogy Önök is tudják, az irányelv 2011-ben lép életbe, a vegyi anyagokra nézve pedig 2014-ben. És még valami: december 17-én, azaz holnapután, minden tagállam a Bizottság elé terjeszti a piacfelügyeleti rendelet tervezetét.
<P>
Ezek a rendeletek közvetlen kapcsolatban állnak a karácsonyi bevásárlással. Közvetlen kapcsolatban állnak gyermekeink egészségével, akik az általunk vásárolt játékokkal játszanak. Végezetül elmondanám, hogy nagyon fontos, hogy a játékokról szóló vitát ne mindig az év ezen szakában tartsuk. Egész évben foglalkoznunk kell a játékokról és az azok biztonságosságáról szóló vitával. Ez a Bizottság felelőssége.
<SPEAKER ID="208" NAME="Jürgen Creutzmann">
az ALDE képviselőcsoport nevében. - (DE) Elnök asszony! Biztos úr! A Liberálisok és Demokraták Szövetsége Európáért Képviselőcsoport támogatja a német Szövetségi Kockázatelemző Intézet véleményében kifejezett nézeteket, amelyek szerint a rákkeltő anyagok megítélésében az ALARA-elvet kell alkalmazni, ami azt jelenti, hogy az ésszerűen elérhető legalacsonyabb szintet kell alkalmazni.
<P>
Másodszor, ebből szükségképpen adódik, hogy a Bizottságnak meg kell vizsgálnia, hogy a játékok biztonságosságáról szóló irányelvben meghatározott határértékek megfelelnek-e ennek az elvnek.
<P>
Harmadszor pedig, amennyiben nem, akkor felszólítjuk a Bizottságot annak biztosítására, hogy a játékok biztonságosságáról szóló irányelv 2011-ben történő életbe lépéséig változtassa meg az irányértékeket oly módon, hogy teljes mértékben ki legyen zárva a gyermekek egészségének lágyító anyagok általi veszélyeztetése.
<P>
Negyedszer pedig, a játékok hozzáférhető részeire alkalmazni kell a játékok biztonságosságáról szóló irányelvbe foglalt elvet, amely szerint tilos a potenciálisan rákkeltő, mutagén vagy a reprodukciót potenciálisan károsító anyagok használata. Ezt a meghatározott irányértékek révén kell elérni, máskülönben haszontalan az egész irányelv.
<P>
Ötödször pedig, mindehhez jobb és hatékonyabb piaci felügyeletre van szükség, mivel általában az EU-ba importált játékok esetében áll fenn az Unió megszabta határértékek túllépése. A hatékony piaci felügyelet ugyanakkor az EU-ban gyártott játékok ellenőrzését is lehetővé tenné annak megállapítása érdekében, hogy vajon ezek megfelelnek-e a határértékeknek.
<P>
Hatodszor pedig, teljességgel megengedhetetlen lenne, hogy az EU-ba irányuló importra alacsonyabb normák legyenek érvényesek, mint pl. az USA-ba irányulóra. Azonban véleményem szerint teljességgel helytelen út lenne az Ilse Aigner német élelmezési, mezőgazdasági és fogyasztóvédelmi miniszter által hangoztatott fenyegetés, amely szerint a tagállamok adott esetben egyénileg is betilthatnák az úgynevezett "toxikus játékokat”. Ezzel csak gyengítenénk a bizalmat belső európai piacon. A nemzeti populizmus nemcsak az európai intézményekbe vetett bizalmat rombolja le, hanem a német kormánynak is árt, hiszen az elfogadta a játékok biztonságosságáról szóló irányelvet.
<SPEAKER ID="209" NAME="Heide Rühle">
a Verts/ALE képviselőcsoport nevében. - (DE) Elnök asszony! Biztos úr! Annak tisztázása érdekében kértük ezt a vitát, hogy az említett állításokból melyek igazak, és melyek pusztán az olcsó populizmus eszközei. Ez volt a háttér. Azt vártuk, hogy a Bizottság már korábban a sajtóhoz fordul, de ha ezen a vitán sikerül tisztáznunk a dolgokat, mi azzal is elégedettek leszünk.
<P>
Üdvözlöm azt a bejelentést, hogy vizsgálatokat fognak végrehajtani a nehézfémekre és a lágyító anyagokra vonatkozóan. Szerintem ezt sürgősen meg kell tenni. Szeretném hangsúlyozni, hogy a 15 év alatti gyermekek új rákos megbetegedéseinek száma 1980 - ekkor kezdték az adatgyűjtést - és 2006 között több mint 50%-kal nőtt.
<P>
A gyermekek körében a második leggyakoribb elhalálozási okot a rosszindulatú daganatok jelentik. Ezért cselekednünk kell, ellenőriznünk kell e számadatok helyességét, majd megfelelően kell reagálnunk. Ha a német Szövetségi Kockázatelemző Intézet legújabb tanulmánya azt igazolja, hogy a játékok biztonságosságáról szóló, módosított irányelv nem biztosít elégséges védelmet a rákkeltő lágyító anyagokkal szemben, akkor lépéseket kell tennünk.
<P>
Nem engedhetjük, hogy a gyermekek szervezetébe egy órányi bőrkontaktus során annyi rákkeltő anyag kerüljön be, ami többszöröse annak, mintha passzívan "elszívnának” 40 cigarettát. Az ilyen veszélyes anyagokat kerülni kell. Ez tanulmány azt is bizonyítja, hogy ez kivitelezhető. Az eladott játékok 70%-a a küszöbértékek alatt van. Ezért mindenképpen lehetséges e határértékek betartását a többi játék esetén is megkövetelni. A kérdés valószínűleg az árral függ össze, de nem hagyhatjuk, hogy csak a piac szabályozza az árakat, amikor a gyermekek biztonságáról van szó. A politikának be kell avatkoznia, korrigálnia és megfelelően növelnie kell a küszöbértékeket.
<P>
A piaci felügyelet természetesen a tagállamok felelőssége, nem Európáé, a Parlamenté vagy a Bizottságé. Több alkalommal felszólítottuk Németországot, hogy vegye komolyan piaci felügyeleti kötelességeit, és tegye meg a szükséges lépéseket. De természetesen ez nem jelenti azt, hogy nem kell fellépnünk, ha kétség merül fel azzal kapcsolatban, hogy küszöbértékeink megfelelnek-e a tudomány legújabb állásának. Ezért remélem, és kérem is, hogy az új Bizottság minél előbb terjesszen javaslatokat a Parlament elé, hogy a bizottsági eljárás során korrigálhassuk a megfelelő határértékeket.
<SPEAKER ID="210" NAME="Marianne Thyssen" AFFILIATION="PPE">
(NL) Elnök asszony! Biztos úr! Hölgyeim és uraim! Az Európai Néppárt (Kereszténydemokraták) Képviselőcsoport és az egész Parlament számára mindig is prioritás volt a legkisebb és legkiszolgáltatottabb fogyasztók, a gyermekek biztonsága, és ezen okból fogadtunk el egy évvel ezelőtt egy új, szigorú irányelvet a játékok biztonságosságáról. A biztos úr, a Bizottság szolgálatai, a Tanács elnöksége és valamennyi képviselőcsoport remek együttműködésének köszönhetően képesek voltunk véghezvinni a hatalmas feladatot, méghozzá gyorsan, egyetlen olvasatban. Intézményeink meggyőződtek arról, hogy az általunk kidolgozott törvények a világon a legszigorúbbak, és nagy figyelemmel kísértek olyan távoli országokat is, mint Kína és az Egyesült Államok.
<P>
Ami a harmadik szerv általi tanúsítást illeti, a Parlament ésszerűen járt el, és különösen szigorú megközelítést alkalmazott a vegyi anyagokra, allergénekre és nehézfémekre vonatkozó szabványok tekintetében. A rákkeltő, mutagén vagy reprodukciót károsító anyagokra (CMR) nézve a teljes tilalom mellett döntöttünk - néhány kivétellel, amelyeknek azonban nagyon szigorú feltételeknek kell eleget tenniük. A törvény átmeneti időszakot tesz lehetővé, de ez magától értetődik, hiszen ez a rendszerből adódik. És ha már itt tartunk, az átmeneti időszak még rövidebb is, mint amit az iparág probléma nélkül képes kezelni. Hölgyeim és uraim, lehet, hogy valamit teljesen rosszul csináltunk, vagy valamit elmulasztottunk. Az is lehet, hogy a tudomány és a technológia akkorát fejlődött, hogy a törvényt máris módosítani kell, amit igen gyorsan meg lehet tenni bizottsági eljárás keretében. Az is lehet, hogy nincs semmi baj, és ebben az esetben nem játszadozhatunk feleslegesen az emberekkel, nem használhatjuk ki a félelmeiket és a gyermekeik biztonsága miatt érzett jogos aggodalmukat. Meghallgattam a biztos urat, és hitelt adok a szavainak. És azt is látom, hogy az Európai Bizottság teszi a kötelességét.
<P>
Ha ezen a területen a szabályok megsértésének további esetei derülnének ki, az véleményem szerint azt mutatná, hogy nyugodtak lehetünk afelől, hogy a piaci felügyelet rendben működik. Két kérdést kell feltennünk: még mindig naprakész a törvény, és a piaci felügyelet megfelelő? Ha mindkét kérdésre igennel válaszolhatunk, akkor nem kell utat adni a populizmusnak, hanem világossá kell tenni az emberek számára, hogy aggodalomra semmi ok.
<SPEAKER ID="211" NAME="Christel Schaldemose" AFFILIATION="S&amp;D">
(DA) Elnök asszony! Szeretnék köszönetet mondani a biztos úrnak bevezetőjéért. Ha jól értettem, a biztos úr arról kívánt biztosítani minket, hogy vizsgálatot indítottak annak kiderítésére, valóban túl sok toxikus anyagot tartalmaznak-e Németországban a gyermekjátékok, mint ahogy azt a tanulmány állítja. Ha így van, akkor szeretném elmondani, hogy ezt jó ötletnek tartom. Nagyon fontos, hogy gyorsan cselekedjünk. Cselekednünk kell, ha bármiféle gyanú merül fel arra nézve, hogy gyermekeink biztonsága veszélyben forog. Továbbá természetesen nagyra értékelnénk, ha a Bizottság mielőbb informálná a Parlamentet arról, hogy mi derült ki az állítások igazságtartalmáról. Azonban szeretném hangsúlyozni, hogy ami a játékokban lévő lágyító anyagokat illeti, számos kutatás azt igazolja, hogy nincs biztonságos szint. Csak az biztonságos, ha a gyermekjátékok egyáltalán nem tartalmaznak lágyító anyagokat. Véleményem szerint ezzel kapcsolatban állást kell foglalnunk, és meg kell fontolnunk a szabályok esetleges szigorítását. Még a játékok biztonságosságáról szóló új irányelv esetében sem vagyok meggyőződve róla, hogy elég jók-e a szabályok.
<P>
Szeretnék még egy témát említeni. Mégpedig azt, hogy másfél hónapja kaptunk a Bizottságtól egy vizsgálatot arra nézve, hogy az egyes tagállamokban hogyan hajtották végre a piaci felügyeletre vonatkozó új szabályozást. Valóban igaz, hogy a tagállamok feladata annak biztosítása, hogy a piaci felügyelet megfelelően működjön. Azonban ez a tanulmány azt mutatja, hogy bár szigorítottuk a szabályokat, csak két tagállam döntött úgy, hogy több pénzt költ a piaci felügyeletre. Ennél többre lenne szükség. Éppen a nem biztonságos játékokról szóló szörnyű történetek megelőzése érdekében lenne szükség lényegesen jobb piaci felügyeletre. Ezért remélem, hogy a Bizottság biztosítani fogja, hogy a tagállamok végrehajtsák a piaci felügyelet javítását.
<SPEAKER ID="212" NAME="Anna Hedh" AFFILIATION="S&amp;D">
(SV) Elnök asszony! Szeretném megköszönni Verheugen biztos úrnak, hogy tájékoztatott minket erről a fontos kérdésről. Nagy a felelősségünk annak biztosításában, hogy gyermekeink ne legyenek veszélyeztetve. Szeretném megragadni az alkalmat, hogy feltegyek néhány kérdést a Bizottság kötelezettségvállalásaival kapcsolatban, amelyeket a játékok biztonságosságáról szóló irányelv első olvasatának szavazása előtti és a plenáris szavazás előtti tárgyalások kapcsán tett.
<P>
A tárgyalásokban részt vevő frakciók egyetértettek abban, hogy bizonyos zajszintkorlátozások maradjanak ki, mert a Bizottság által elfogadott megfogalmazás konkrét decibelszinteket tartalmazott. A Bizottság úgy vélte, hogy ezek a szintek esetleg túl magasak, és ígéretet tett arra, hogy helyettük ki fog dolgozni egy szabványt, amely a hosszan tartó és a rövid zajok maximális szintjein fog alapulni. Mennyire haladt elő a Bizottság az azt biztosító munkával, hogy a játékok ne okozzanak halláskárosodást? Mikorra várhatjuk a játékokra vonatkozó, szabványosított, maximális zajszinteket?
<P>
Szeretném megemlíteni a figyelmeztető szövegek betűméretének kérdését is. Erre nézve is azt az ígéretet kaptuk, hogy szabványosítani fogják. Mi a Bizottság véleménye az itt alkalmazandó szabályokról? Mikorra várhatjuk a figyelmeztető szövegek minimális betűméretét előíró szabványt?
<SPEAKER ID="213" NAME="Małgorzata Handzlik" AFFILIATION="PPE">
(PL) A játékok biztonságosságának témája nagy érdeklődést kelt, különösen a karácsony előtti időszakban, amikor azon gondolkodunk, milyen játékokkal lepjük meg a legkisebbeket. Az előző parlamenti ciklusban létrehoztunk valamit, ami véleményem szerint nagyon jó megoldás a gyermekjátékok biztonságosságának növelésére. Sajnos még várnunk kell e rendelkezések hatásaira. Azonban hiszek abban, hogy kézzelfogható eredményeket fognak hozni.
<P>
Szeretnék köszönetet mondani a Bizottság szolgálatainak a Toys Road Show (Játékok roadshow-ja) megszervezéséért, mivel ez egy nagyon fontos kezdeményezés, amely segíti a vállalatokat az irányelvből eredő változásokra való felkészülésben.
<P>
Hölgyeim és uraim! Tudomásomra jutott egy nyugtalanító információ. November végén az Egyesült Államok Fogyasztói Termékbiztonsági Bizottsága több mint egymillió gyermekágyat bevont a piacról. További egymilliót fognak bevonni a kanadai piacról. Gyermekeink nap mint nap használják az ágyat, és talán hosszabban is, mint a játékokat. Hálás lennék, ha tekintettel az intézkedés méretére a Bizottság véleményt mondana ez ügyben. Biztosak lehetünk afelől, hogy az európai piacon elérhető gyermekágyak biztonságosak?
<SPEAKER ID="214" NAME="Anja Weisgerber" AFFILIATION="PPE">
(DE) Elnök asszony! Biztos úr! Én is szeretnék őszinte köszönetet mondani világos szavaiért. Mindenekelőtt el kell mondani, hogy a játékok biztonságosságáról szóló irányelv jelentősen javítja gyermekeink védelmét. Mindannyiunknak az volt a szándéka, hogy a világ legszigorúbb törvényét hozzuk létre. Azonban ahogy az elhangzott, most sok szülőt és nagyszülőt aggasztanak a német Szövetségi Kockázatelemző Intézet vizsgálatai. Fel kell tennünk magunknak a kérdést, hogy vajon az intézet állításai és véleményei helyesek-e. Mindenképpen nagyon alaposan meg kell vizsgálni a tényeket. Hiszen gyermekeink védelméről van szó.
<P>
Ezen a ponton szeretném megköszönni Önnek azt a kijelentést, hogy szándékában áll ezt megtenni. Azonban úgy gondolom, hogy a dolgoknak gyorsabban kell menniük. Ahogy mondta, a tudományos bizottság felismerései csak a jövő évben, a jövő év első felében lesznek elérhetőek. Ennél gyorsabban kellene eljárni. Hiszen gyermekeink védelméről van szó. Nem értem, miért tartott a szövetségi intézetnek olyan sokáig megtenni ezeket a megállapításokat. Ezt is szeretném hangsúlyozni.
<SPEAKER ID="215" NAME="Georgios Papanikolaou" AFFILIATION="PPE">
(EL) Elnök asszony! Az elmúlt években esetek tucatjait jelentették (csak 2000-ben 36-ot), amelyekben a gyerekeknek azonnali sebészeti beavatkozásra volt szükségük a játékokban lévő ártalmas anyagok miatt. Arra is szeretném emlékeztetni a Parlamentet, hogy Amerikában éppen a múlt héten tettek közzé egy jelentést arról, hogy a forgalomban lévő játékok egyharmada tartalmaz veszélyes vegyi anyagokat.
<P>
Ezért meg kell értenünk, hogy az európai megfelelőségi jelölés nem elegendő a biztonság garantálására. Ezt a jelölést egy bizonyos dokumentum benyújtása alapján adják meg, nem pedig preventív és helyszíni ellenőrzés alapján, ezért nem vehetjük biztosnak, hogy a játékok biztonságosak.
<P>
Nyomást kell gyakorolnunk a tagállamokra, hogy több alapos ellenőrzést foganatosítsanak, és természetesen szigorítsák a jelenlegi törvényt, hogy így biztosak lehessünk abban, hogy gyermekeink - nekem még nincs, de remélem, majd lesz - teljesen biztonságos ajándékokat kapnak a Jézuskától, és a szülőknek ne legyen okuk aggodalomra.
<SPEAKER ID="216" NAME="Günter Verheugen">
a Bizottság tagja. - (DE) Elnök asszony! Hölgyeim és uraim! Örülök a vitában megnyilvánuló széles konszenzusnak. Engedjenek meg nekem egy bevezető megjegyzést! Egy tudományos intézettel van dolgunk, a német Szövetségi Kockázatelemző Intézettel, amely megfigyelésem szerint az utóbbi időben hajlamos riasztó jelentéseket közzétenni, azonban felismeréseiről nem tájékoztatja a Bizottságot vagy egyéb európai intézményeket. Ezt mindenki ítélje meg maga. Egyetlen dolgot tudok biztosan: vita tárgyát képezi, hogy a német állam a jövőben továbbra is finanszírozza-e az intézetet. Talán ez lehet az egyik magyarázata annak, hogy az intézet intenzív PR-tevékenységbe kezdett, de nyilvánvalóan nem helyez hangsúlyt arra, hogy felismeréseit megfelelő módon megvizsgálhassuk.
<P>
Azonban úgy tűnik, engem is félreértettek: azt mondtam, hogy ha valamit csak a médiából tudunk is, akkor is úgy tekintjük, mint egy lehetséges új tudományos felismerésre való utalást, ezért a kérdést már át is adtam a tudományos bizottságnak. Tehát Önöknek már nem kell felszólítaniuk engem ennek megtételére. Amint bármiféle információt kapok arra nézve, hogy esetleg új tudományos felismerések váltak elérhetővé a játékok biztonságosságát és az általunk meghatározott határértékeket illetően, azonnal továbbítom az információt a tudományos bizottságnak.
<P>
Azonban ismétlem: nem várhatják el tőlem, hogy én döntsek egy tudomány-módszertani vitában, mint ahogy én sem várhatom önöktől ezt. Hiszen Önök nem tudnak dönteni ebben a vitában. Én sem tudok, és Önök sem. Nem tehetek többet, mint hogy elmondom, hogy a Parlament, a Tanács és a Bizottság alaposan megvitatta ezt a tudomány-módszertani kérdést, a lehetséges határértékek mérésének módszertanát. Ezenkívül elmondanám, hogy a német intézet véleményét Európa más tudományos intézetei nem osztják - egyetlenegy sem! Ha úgy gondolják, hogy kötelességem egyetlen intézet véleményét elfogadni, az összes többiét pedig figyelmen kívül hagyni, akkor mondják ezt, és feddjenek meg, ha nem teszek így. Én nem vállalhatom ezt a felelősséget. És Önök közül sem vállalhatja senki. És még egyszer hangsúlyozom: ha bármiféle új felismerés kerül napvilágra, a folyamatot azonnal elindítjuk.
<P>
Weisgerber asszony, Ön szerint a folyamatnak gyorsabban kellene mennie - sajnálatos módon nem megy gyorsabban. Itt nagyon bonyolult, tudományos kérdésekről van szó. Kísérleteket kell elvégezni. Talán nem tud róla, de például nagyon sok, állatokon végzett kísérletet kell elvégezni az ilyen típusú állítások igazolására. Nem lehet arra kényszeríteni a tudósokat, hogy egy bizonyos határidőn belül jussanak valamilyen felismerésre. Sajnálom, de ez lehetetlen. Ezért egyszerűen arra kell kérnem, hogy elégedjen meg azzal, hogy a tudományos bizottság szerint jövő év közepére lesznek meg a megalapozott eredmények. És bizonyára meg is lesznek addigra. Ezen eredmények alapján a Bizottság azonnal kidolgozza az új javaslatokat, amennyiben az derülne ki, hogy valóban új felismerésekről van szó. Remélem, világosan fogalmaztam.
<P>
Creutzmann úr, érvényben van a lehető legalacsonyabb kockázat elve. Ehhez nincs szükségem a Szövetségi Kockázatelemző Intézet segítségére. Tehát az Ön által ebből levezetett követelmények is érvényben vannak.
<P>
Rühle asszony, Ön szerint hamarabb a sajtóhoz kellett volna fordulnom. Talán meglepi, de pontosan ezt tettem. Úgy gondolom, hogy amit ma este a Parlamentben elmondtam, az nem fog bekerülni az európai médiába, még kevésbé a német médiába, mint ahogy az sem került be, amit korábban - szerintem - tárgyilagosan és nyugodtan elmondtam az ügyről. Mindenesetre leadtam a szükséges nyilatkozatot, és elmagyaráztam a tényállást. Szívesen a rendelkezésére bocsátom a szöveget.
<P>
Davidson úr, a mi törvényünk a legszigorúbb az egész világon. Erre büszkék lehetünk. A Bizottság nem fogja hagyni, hogy a világon bárki is leelőzze, ha a játékok lehető legmagasabb biztonságossági szintjének biztosításáról van szó.
<P>
Schaldemose asszony, csak egyet tudok érteni Önnel abban, hogy nem lehet megkérdőjelezni a tagállamok felelősségét a piaci felügyelet terén. Azzal is tökéletesen egyetértek, hogy alapvető fontosságú a végrehajtás kérdése. Ebben a tekintetben is elvégeztük a megfelelő előkészítést.
<P>
Hedh asszony utolsó kérdése nagyon fontos. A különböző területekre vonatkozó szabványok közül kettőt hozott fel példának, az egyik ezek közül a zajforrásokra vonatkozó szabvány volt. Az európai szabványügyi szervezeteknek kiadtuk a megfelelő megbízásokat. Azonban a szabványokkal kapcsolatos munka sem különbözik az egyéb tudományos munkáktól. Nem elvárható, hogy ezek a szabványok egy héten vagy egy hónapon vagy akár több hónapon belül készen legyenek. Ez időigényes munka. Mindazonáltal a korábban általunk tárgyalt szabványok mindegyikén dolgoznak, és ezek időben készen is lesznek, és lehetővé fogják tenni az egyes termékek pontos összehasonlítását, valamint a piaci felügyelet megerősítését.
<P>
Van egy utolsó téma, amelyről szeretnék szólni. A gyermekülések, amelyekről szó esett, és amelyekkel az USA-ban biztonsági problémák merültek fel, nem játékok. Tehát nem esnek a játékok biztonságosságáról szóló irányelv hatáskörébe, hanem inkább az általános termékbiztonságról szóló irányelvébe. Nem kell tartanunk Amerikától ezen a téren. Az európai általános termékbiztonsági rendszer az utóbbi néhány évben újra és újra bizonyította hatékonyságát. Ha nem biztonságos termékek jelennek meg az európai piacon, akkor eléggé bizonyosak lehetünk abban, hogy a tagállamok és a Bizottság erről tájékoztatást kapnak, és akkor meg lehet tenni a szükséges lépéseket.
<SPEAKER ID="217" NAME="Elnök">
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="994" NAME="Jim Higgins  " AFFILIATION="PPE">
írásban. - Üdvözlöm a tényt, hogy a játékok biztonságosságáról szóló, új 2009/48/EK irányelv 2011-ben hatályba fog lépni, azonban sajnálatosnak tartom, hogy 2010 karácsonyán még nem lesz érvényben, hiszen ekkor adják el az EU-ban gyártott és az EU-ba importált játékok nagy részét. A szülők mint fogyasztók nagyobb nyugalma érdekében remélem, hogy a tagállamok ezen fontos irányelv összes elemét átveszik még a végrehajtás végső időpontja előtt.
<SPEAKER ID="993" NAME="Artur Zasada  " AFFILIATION="PPE">
írásban. - (PL) Kihasználva a vita adta lehetőséget szeretném felhívni a figyelmet arra, hogy szükséges lenne javítani a fogyasztói balesetek európai uniós nyilvántartásának működését, aminek egyebek között előfeltétele lenne a gyermekeknek szánt különböző termékek használatából eredő halálesetekről és testi sérülésekről való információgyűjtés. Ez a nyilvántartás fontos eleme kellene, hogy legyen a fogyasztóvédelmi rendszernek, beleértve a legfiatalabb és legkiszolgáltatottabb fogyasztók védelmét is. Sajnálatos módon a lengyel szabványügyi bizottság kisgyermekeknek szánt játékokkal és a játékok biztonságosságával foglalkozó szakmai bizottságának egyik szakértője szerint még mindig nem működik kielégítő módon a tagállamok és az Európai Bizottság közötti gyors információcsere a veszélyes termékek tekintetében, és az egyes tagállamok még mindig nem teszik meg kielégítő mértékben a megfelelő lépéseket ez termékek piacra hozatalának tilalmára vagy korlátozására. Szeretném kérni, hogy alaposan vizsgálják meg ezt a kérdést.
