<CHAPTER ID="001">
Az ülés megnyitása
<SPEAKER ID="005" NAME="Göran Färm" AFFILIATION="S&amp;D">
Tisztelt elnök úr! Az e heti ülések kezdetén Ön válaszolt egyik osztrák kollégám, Jörg Leichtfried kérdésére, amely a Lisszaboni Szerződés eredményeként a Parlamenthez csatlakozó új képviselőkre vonatkozott, illetve arra, hogy mindez mikor fog megtörténni. Ön azt a választ adta, hogy ez most a Tanácstól függ. Abban egyetértek, hogy ezek a személyek teljes jogú képviselőként csatlakozzanak a Parlamenthez, de abban már nem vagyok biztos, hogy ugyanez-e a helyzet, ha megfigyelői státuszukról van szó, a teljes jogú tagságuk előkészítéseként.
<P>
Azt a döntést, amit nemrég hoztunk David Martin úrnak a saját belső szabályainkról szóló jelentésével kapcsolatban, én úgy értelmezem, hogy tulajdonképpen rögtön azután, hogy megválasztják őket és tagállamuk megerősíti ezt, lehetőségük van arra, hogy megfigyelőként megkezdjék tevékenységüket, továbbá mi, a Parlament magunk dönthetünk a megfigyelői státuszukkal kapcsolatos feltételekről.
<P>
Elnök úr! Meg tudná ezt vitatni az előadóval, Martin úrral, hogy a lehető legrövidebb időn belül megoldásra jussunk? Elfogadhatatlan lenne, ha az új képviselőknek, akiket már megválasztottak és akinek megválasztását már megerősítették a nemzeti hatóságok, hónapokig kellene várniuk, amíg elkezdhetik munkájukat. Sokan közülük azonnal el tudnák kezdeni a munkát.
<SPEAKER ID="006" NAME="Elnök">
Mint már mondtam, már érdeklődtem az Európai Tanács döntéséről, és az Alkotmányügyi Bizottságnak is figyelembe kell vennie és meg kell vizsgálnia a problémát. Még nem született végleges döntés az új helyek számáról, illetve arról, hogy milyen országból érkező személyek fogják elfoglalni azokat. Még nincs meg a végső döntés. Tudom, hogy ez az Európai Parlament döntése, de ez nem végleges, nem lehet egyszerűen megfigyelőket idehozni úgy, hogy nincs végleges döntés arról, hány megfigyelő érkezik, és hogy melyik országból. Tehát várnunk kell. Gondolkodom ezen, nagyon fontosnak tartom ezt a kérdést.
<SPEAKER ID="007" NAME="Rebecca Harms" AFFILIATION="Verts/ALE">
(DE) Tisztelt elnök úr! Hölgyeim és uraim! Egyetértek azzal, hogy ez nagyon nehéz kérdés. Nem hiszem, hogy lehetetlen lenne megoldani, de képviselőcsoportom nevében azt szeretném elmondani a franciaországi megbeszélésekkel kapcsolatban, hogy elfogadhatatlannak tartjuk, hogy a megfigyelők - státuszuktól függetlenül - saját, nemzeti parlamentjük tagjai is maradjanak. Véleményünk szerint azoknak, akik megfigyelőként ide jönnek, le kell mondaniuk nemzeti mandátumukról.
<SPEAKER ID="008" NAME="Jean-Pierre Audy" AFFILIATION="PPE">
(FR) Tisztelt elnök úr! Az eljárási szabályzat 110. cikkével összhangban, azért gyűltünk itt össze, hogy egyrészt megvitassuk a svéd elnökség eredményeit - gratulálok Reinfeldt miniszterelnök úrnak, aki bátor, jól működő és eredményes elnökséget adott nekünk -, másrészt megvizsgáljuk az Európai Tanács december 10-11-i ülésének következtetéseit.
<P>
E témával kapcsolatban fel szeretném hívni a Bizottság elnökének a figyelmét - mivel a Bizottság a Szerződések és azok alkalmazásának őre - az Európai Unióról szóló szerződés 15. cikkének (6) bekezdésére, amelynek értelmében az Európai Tanács elnökének az Európai Tanács minden ülését követően jelentést kell benyújtania az Európai Parlamentnek.
<P>
Biztosnak látszik, hogy Van Rompuy úr, az Európai Tanács új elnöke nem csatlakozik hozzánk. Ezt nagyon sajnálom. 2009. december 1-jén történt hivatalba lépése óta erőteljes diplomáciai szerepet tölt be, de szerintem az első politikai lépésének annak kellett volna lennie, hogy idejön és bemutatkozik az Európai Parlamentnek. Az ő feladata lett volna, hogy most előadja az Európai Tanács 2009. decemberi 10-11-i ülésének következtetéseit.
<SPEAKER ID="009" NAME="Elnök">
Elnézést, hogy közbeszólok: az Európai Tanács elnöke, Van Rompuy úr és a Tanács soros elnöke, Reinfeldt úr megállapodott arról, hogy az elnökség ezen utolsó hónapja tekintetében még a régi elveket alkalmazzák. Ez a megállapodás még érvényben van. Az Európai Tanács elnöke, Van Rompuy úr 2010. január 1-jén veszi át hivatalát.
<SPEAKER ID="010" NAME="Jean-Pierre Audy" AFFILIATION="PPE">
(FR) Tisztelt elnök úr! Nem az állam- vagy kormányfők feladata, hogy a népek által ratifikált szerződések alkalmazásával foglalkozzanak.
<SPEAKER ID="011" NAME="Elnök">
Részletesebben elmagyarázom: az Európai Tanács elnökének, valamint a soros elnökséget képviselő, hivatalban levő miniszterelnöknek a meghívásáról és a velük folytatott munkáról a Parlament képviselőinek kell dönteniük. Azt is mi fogjuk eldönteni, hogy ki kap meghívást és milyen sorrendben. Arról is megállapodunk majd, hogy a két intézmény, az Európai Parlament és az Európai Tanács hogyan fog együtt dolgozni. Ezenkívül úgy vélem, még koraiak az észrevételei.
<P>
Ki kell dolgozni egy intézményközi megállapodást. Ebben az Európai Bizottság is részt vesz. De még korai erről beszélni. Nagyon fontos, hogy megfelelő egyensúlyt tartsunk fenn a jelenlegi elnökség és a jelenlegi kormányfő, valamint az Európai Tanács elnöke, Van Rompuy úr között. Az elnökségek folyamatosan változnak, míg az elnök ugyanaz marad, ugyanakkor együtt kell működnünk a kormányfőkkel is. Együttműködésre van szükség a kormányokkal, mivel jogalkotói szervként állandó kapcsolatot kell fenntartanunk az elnökség feladatát ellátó ország kormányával.
<P>
Ezenkívül az, ahogyan együtt fogunk dolgozni, és hogy kiket hívunk meg, szintén a mi döntésünk, amit természetesen az Európai Tanáccsal konzultálva kell meghoznunk. Erről megbeszéléseket fogunk tartani. De ez még nagyon korai lenne. Ugyanakkor Reinfeldt úr most be fog számolni az Európai Tanács az utóbbi hat hónapban végzett tevékenységéről. Van Rompuy úr nem vett részt ebben a munkában, mivel csak néhány hete nevezték ki, ezért e kérdésről nem tud vitát folytatni. Ez teljesen egyértelmű.
