<CHAPTER ID="003">
Az elnökség nyilatkozatai
<SPEAKER ID="007" NAME="Elnök">
Hétfőn Magyarország történetének legnagyobb katasztrófáját élte meg. Egy rendkívül mérgező vörösiszapot tartalmazó tározó megrongálódása legalább három ember életét követelte. Emellett több száz ember sérült meg. Az Európai Parlament nevében szeretném kifejezni együttérzésünket az elhunytak és a katasztrófa által sújtottak családjai iránt.
<P>
Hölgyeim és uraim, tisztelt képviselőtársaim! Holnap jelentős évfordulóhoz érkezünk: Anna Politkovszkaja meggyilkolásának negyedik évfordulójához. Ezen a napon arra emlékezünk, hogy életét az észak-kaukázusi helyzettel kapcsolatos igazság felfedésének szentelte. Tudjuk, milyen fontos a független újságírás valamennyi társadalomban. Politovszkaja sajtószabadságért folytatott harcban mutatott eltökéltsége előtt azzal tisztelegtünk, hogy a brüsszeli sajtóközpontunk egyik termét róla neveztük el. Azzal együtt, hogy emlékezünk áldozatvállalására, nem feledkezünk el mások áldozatairól sem: Natalija Esztemirova, Anasztazija Baburova emberi jogi ügyvédek, Sztanyiszlav Markelov, Szergej Magnitszkij és sokan mások. Az ő halálukért felelős személyeket még mindig nem fogták el. Arra bátorítjuk az orosz hatóságokat, hogy tanúsítsanak teljes elkötelezettséget a jogállamiság biztosítására, illetve a törvénytelenség és a büntetéselkerülés légkörének felszámolására az észak-kaukázusi régióban.
<P>
(Taps)
<P>
Október 10-én fogjuk tartani a halálbüntetés elleni világnapot. Megismétlem az Európai Parlament arra irányuló folyamodványát, hogy a halálbüntetésre vonatkozó moratóriumot a világ valamennyi országában bevezessék. A halál soha nem lehet igazságtétel. Üdvözöljük az e területen történt változásokat Oroszországban, Burundiban és Togóban, de sajnos a halálbüntetést Japánban és az Egyesült Államokban még mindig alkalmazzák.
<P>
Úgy hisszük, hogy e demokratikus országokban a nyilvános vita hozzájárulhat a helyzet megváltoztatásához. Számunkra azonban leginkább a - például Kínában és Iránban végrehajtott - halálbüntetések száma ad okot aggodalomra. Ezen országok kormányait és hatóságait az ilyen gyakorlatok felfüggesztésére kérjük.
<P>
(Taps)
