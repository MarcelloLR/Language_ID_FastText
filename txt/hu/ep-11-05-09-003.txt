<CHAPTER ID="003">
Az elnökség nyilatkozatai
<SPEAKER ID="007" NAME="Elnök">
Néhány megjegyzéssel szeretném kezdeni. Ma ünnepeljük az Európa Napot. A nap nagy részét Firenzében töltöttem, az Európai Egyetemi Intézet városában, ahol jelenleg az Európa Fesztivál zajlik. Rendeztek egy konferenciát az Európai Unió helyzetéről is, ahol találkoztam az Európai Egyetemi Intézet diákjaival.
<P>
A 61. évfordulóját ünnepeljük Robert Schuman nagy jelentőségű nyilatkozatának, amely annak idején kikövezte az Európai Unió létrehozásának útját. Mostanra pedig rengeteg mindent elértünk már együtt. Robert Schuman büszke lett volna az eredményeinkre. Alapító atyáink tudták, hogy a válságok azért vannak, hogy leküzdjük őket, és biztos alapokat építsünk a jövő számára, ezért ma, május 9-én, a múltra emlékezve a jelenen dolgozunk és reménnyel tekintünk előre a jövőbe.
<P>
Másodszor, az Európai Unió ma a nemzetközi ügyek teljes értékű résztvevője. Ezt május 3-án az Egyesült Nemzetek Közgyűlése is megerősítette, amely elsöprő többséggel elfogadta, hogy az Európai Unió részt vegyen az ENSZ munkájában. Az Európai Unió képviselői ezentúl felszólalhatnak a Közgyűlésen és az EU tagállamai által elfogadott módosításokat nyújthatnak be. Ez a tagállamok, a Bizottság és a Tanács közös eredménye, de részt vállalt benne az Európai Parlament is. Továbbra is egy emberként kell felszólalnunk és fellépnünk. Közös fellépésünk különösen fontos, mivel további lépésekről kell döntenünk Észak-Afrikával kapcsolatban, ahol egyre feszültebb a helyzet, csakúgy, mint Szíriában és Bahreinben.
<P>
Harmadik mondandóm, hogy az Európai Unióban május 17. a homofóbia elleni nemzetközi nap lesz. Az Európai Unió minden fronton küzd a megkülönböztetés ellen, Európán belül épp úgy, mint azon kívül. A homofóbia sem kivétel. Sajnos még mindig üldöznek, kínoznak, sőt ölnek meg embereket a világ minden táján. A hátrányos megkülönböztetést elszenvedők védelmére irányuló kötelezettséget legfontosabb jogi aktusaink rögzítik - így például a Szerződés és az alapjogi charta. És mi tartjuk magunkat ehhez a kötelezettséghez.
<P>
Végezetül, negyedik mondandóm: az Európai Parlament teljes mértékben elítéli a gáza-övezeti katonai bíróság által az Izraellel való együttműködés miatt halálra ítélt férfiak egyikéknek kivégzését. Az Európai Unió mindig ellenzi a halálbüntetést. A kivégzések végrehajtásához való visszatérés aláássa a tartós békülésre tett erőfeszítéseket Palesztinában.
