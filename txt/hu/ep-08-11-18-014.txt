<CHAPTER ID="014">
európai statisztika (vita) 
<SPEAKER ID="407" NAME="Elnök">
A következő napirendi pont A. Schwab úr jelentése a Gazdasági és Monetáris Bizottság nevében az európai parlamenti és tanácsi rendeletről az európai statisztikákra vonatkozóan - C6-0346/2007 -.
<SPEAKER ID="408" NAME="Andreas Schwab">
előadó. - (DE) Elnök úr, elsőként el kell mondanom: nagyon sajnálom, hogy McCreevy bizottsági tag elhagyja a tanácsot, mivel ezzel a beadvánnyal megtapasztalhatta volna egy nagyon sikeres és viszonylag hosszadalmas eljárás lezárását az Európai Parlamentben. Ezt most Ön, Almunia úr tapasztalhatja meg. Örömmel jelentem, hogy ma egy sikeres, hosszú folyamat végére értünk, amely számos kompromisszummal járt. Az előzőektől eltérően meg szeretném köszönni a francia és szlovén elnökségeknek a kitartó és néha nehéz tárgyalásokat, amelyeket a kompromisszumok elérése érdekében mindvégig fenntartottak.
<P>
A beadvány a statisztikákra vonatkozó terhek csökkentését is magába foglalja az Európai Unión belül, valamint a vállalatok általános terheinek csökkentését. Ezért úgy vélem, hogy ezt a jelentést a bürokrácia csökkentésének szellemében fogalmazhatjuk meg. Példaként tekintsük Németországot: a hivatalos statisztikák költsége a Deutsches Institut für Wirtschaftsforschung (Német Gazdaságkutató Intézet) szerint a bürokratikus költségek 10%-ánál kevesebb a teljes gazdaságra vetítve. Ez körülbelül 230 millió eurót jelent. Ha mi, az Európai Unió kézben tudjuk tartani a helyzetet, úgy vélem, a statisztikai kötelezettségek csökkentésével csökkenhet a bürokrácia. Almunia úr, köszönjük a javaslatot.
<P>
A következőkben áttérnék az európai statisztikákra vonatkozó új rendelet tárgyalására. Az európai statisztikákkal kapcsolatos rendelet a statisztikák európai szinten történő készítéséről szól, és átalakítja annak alapvető jogi keretrendszerét. Még ha a többi csoport előadói nincsenek is itt ma este, meg szeretném köszönni nekik a konstruktív együttműködést, amit az eljárás során tanúsítottak. A tárgyalások nem voltak egyszerűek, de végül sikeresnek bizonyultak.
<P>
A javaslat része egy olyan rendeletsorozatnak, amelyeket a Bizottság a jelenlegi jogalkotási időszakban fogadott el a statisztikák létrehozásával és terjesztésével kapcsolatban, amit a Gazdasági és Monetáris Bizottságban vitattak meg. A javaslat tartalmában a következő módosításokat eszközöljük. Újradefiniáljuk az európai statisztikai rendszert és rögzítjük annak tevékenységeit a közösségi jogon belül. Definiáljuk a nemzeti statisztikai hivatalok szerepét az európai statisztikai rendszerben, biztosítva ugyanakkor, hogy szubszidiaritás elve teljesen érvényesüljön a tagállamokban az előírások szerint, és az európai statisztikákra vonatkozó magatartási szabályzat követésére, valamint annak a közösségi jogba való beépülésére törekszünk. Ebben a tekintetben választ adunk arra a bonyolult helyzetre, amely a statisztikák terén állt elő egyes tagállamokban az euró bevezetését követően. A javaslat végül két külön testületet hoz létre - egy európai statisztikai partnerségi csoportot és egy európai statisztikai bizottságot -, amelyek együtt a korábbi statisztikai programbizottságot váltják fel.
<P>
A bizottság egyértelmű szavazata és a sikeres háromoldalú tárgyalás bizonyítja, hogy koherens törvényt sikerült alkotni. A hátralévő percekben ismét be szeretném mutatni ezt a jogalkotási projektet két fontos probléma tekintetében. Sikerült garantálnunk, hogy a jövőben az Eurostat gyorsabb és korlátlan hozzáférjen azokhoz a statisztikai adatokhoz, amelyek a fontos gazdasági faktorok megállapításához szükségesek. Ily módon nagyobb átláthatóságot biztosítunk a statisztikák számára európai szinten, ezzel versenyképesebbé téve az euroövezetet. Ez mindenképpen jó hír, különösen a pénzügyi válság és a statisztikai rendszerre vonatkozó komplex tárgyalások fényében.
<P>
Másodsorban úgy vélem, hogy ezzel a lépéssel növekszik a statisztika tudományos függetlensége is, ami szintén nagyon fontos. Ezzel pozitív jelzést adunk a szektorban dolgozók számára. Hálás vagyok azért a kompromisszumért, amit a tagállamok együttműködésével kialakítottunk. Tudom - még ha a Tanács padja ma este üresek is - , hogy a folyamat sokak számára nem volt egyszerű, de hiszem, hogy ezzel a javaslattal képesek leszünk minden érintett igényeit kielégíteni. Köszönöm, hogy meghallgattak, és köszönöm az együttműködést.
<SPEAKER ID="409" NAME="Joaquín Almunia" LANGUAGE="ES">
Elnök úr, hölgyeim és uraim, a hivatalos statisztikák kétségkívül fontos szerepet játszanak a mai társadalomban. Az intézmények, a politikai döntéshozók, a gazdasági szereplők, a piacok és az egyének a statisztikai adatokat használják a gazdasági, szociális, környezeti, kulturális és egyéb környezetek fejlődésének kimutatására.
<P>
A statisztikai adatok elősegítik a szabályozások átláthatóságát és nyitottságát, ezért a hivatalos statisztika a demokrácia működésének fontos alapköve. Európai szinten az európai statisztika egyre fontosabb a parlamenti és tanácsi, valamint a bizottsági szabályozások fejlesztése, megvalósítása, figyelése és kiértékelése szempontjából.
<P>
A Bizottság javaslatának célja, amit ma vitatunk meg, hogy átalakítsa a statisztikák készítésének alapvető keretrendszerét európai szinten. Üdvözlöm a Parlament által végzett konstruktív munkát, és különösen köszönöm az előadó Schwab úrnak és Ferreira asszonynak - aki ma nincs jelen, de van den Burg asszony képviseli - és Starkevičiūtasszonynak, akik az Eurostattal és a Bizottsággal együttműködve dolgoztak a javaslat kidolgozását.
<P>
A változás tempóját a társadalmon belüli változások diktálják, valamint az európai statisztikai rendszer (ESS) szerepének pontosabb meghatározására vonatkozó igény. A témában hozott előző rendelet 1997-ből származik, de azóta számos dolog változott, szükségessé téve a szabályozás felülvizsgálatát. A változás ösztönözni fogja a nemzeti statisztikai hivatalok, a 27 tagállam és az Eurostat közötti együttműködést, és kétségkívül jó alapokat fektet le a jövő kihívásainak leküzdéséhez.
<P>
A felülvizsgálat továbbá a Bizottság által 2005 óta meghozott intézkedések csúcspontja, a Parlament és a Tanács támogatásával, amely az európai statisztikai rendszer szabályozásának modernizálását célozza. Ebben a folyamatban az európai statisztikai tanácsadó testület és az európai statisztikai tanácsadó bizottság jött létre, és áll hamarosan munkába.
<P>
Ebben a tekintetben, az új rendelet által javasolt módon, hogy növeljük az európai statisztikába vetett bizalmat, a statisztikai hivataloknak szakmai függetlenséget és pártatlanságot kell élvezniük, hogy kiváló minőségű munkát végezhessenek, az európai statisztikákra vonatkozó magatartási szabályzatban lefektetett elvek szerint, a Bizottság függetlenségre, integritásra és beszámoltathatóságra vonatkozó ajánlásai alapján.
<P>
Meg kell még említenem, hogy a Bizottság javaslatát meghatározó és Schwab úr jelentésében is elhangzott elvek között azt a célt, hogy az európai statisztika javasolt továbbfejlesztett szabályozási környezetének reagálnia kell arra az igényre, hogy minimálisra szorítsuk a vállalkozásokra rótt terheket, és hozzájáruljunk az adminisztratív terhek csökkentéséhez európai szinten.
<P>
Végül, Elnök úr, még egyszer meg szeretném köszönni Schwab úrnak és a Gazdasági és Monetáris Bizottság egészének a kiváló munkát, amelyet annak érdekében végeztek, hogy az Uniónak szilárdabb és megbízhatóbb alapokat teremtsenek a statisztikák terén, a teljes biztonságot is figyelembe véve, ami ezekben a gazdaságilag nehéz időkben még hasznosabbnak bizonyulhat és még fontosabb szerepet játszhat.
<SPEAKER ID="410" NAME="Ieke van den Burg">
a PSE képviselőcsoport nevében. - Elnök úr, vannak idők, amikor a politikusok minden vágya, hogy befolyásolják a statisztikákat, különösen manapság. Ha a gazdasági statisztikák rosszak, szívesen megváltoztatnák azokat, hogy jobb képet fessenek magukról a fogyasztók szemében.
<P>
Teljesen egyetértek azzal, amit mások is mondanak a jelentésről: a valódi, megbízható és igazságos statisztikai adatok fontos eszközök a politika kezében, és éppen ezért a statisztikai adatokat független testületeknek kell készíteniük.
<P>
Gratulálok az előadónak és a Bizottságnak is a tartalmas javaslatokhoz. A Tanáccsal való együttműködésünk kiváló volt, és megfelelő kompromisszumra jutottunk. Fontos, hogy ezek a független testületek egyértelműen meghatározott kapcsolati ponttal rendelkezzenek a Bizottság felé a tagállamokban, és hogy az európai statisztikai rendszer magába foglalja a statisztikákra vonatkozó magatartási szabályzatot, amelyet szakértők dolgoztak ki és vezettek be az európai jogrendbe. Úgy vélem, kiváló eredményt sikerült elérni, és remélem, hogy valóban működni fog a félrevezető statisztikák elleni harcban, és a válság leküzdésében.
<SPEAKER ID="411" NAME="Margarita Starkevičiūtė" LANGUAGE="LT">
Egy nagyon fontos dokumentumról tárgyalunk, ami segíthet az európai statisztikai rendszer megreformálásában. Kiemelném, ahogy kollégáim is tették, hogy ez Európai Parlament előadója, a statisztikai reform munkacsoportja és a Tanács, az Elnökség és a Bizottság szakértői nagyon alapos munkát végeztek a dokumentum előkészítésekor. Kiváló példája ez a közös erőfeszítésnek. Az elmúlt napokban a különféle problémák súlya alatt előfordulhatott, hogy egymást hibáztattuk, de ha mindannyian együtt dolgozunk, kiváló eredményeket érhetünk el. Az ALDE képviselőcsoport támogatja a bemutatott javaslatot, és reméli, hogy az megalapozza a statisztikai téren elvárható szabályozást.
<P>
A statisztikának mindenek fölött megbízhatónak, a különféle érdekcsoportok befolyásától függetlennek kell lennie. Alkalmanként még ma is felmerülnek kétségek, különösen az állami pénzügyi statisztikák megbízhatóságát illetően. Amikor a pénzügyi piacok statisztikáiról beszélünk, bizalmi problémák is felmerülnek, és együttműködés szükséges az Európai Központi Bankkal.
<P>
A statisztikai adatok minősége nem csak az erre szakosodott hivatalok munkájának minőségétől függ, hanem a használt módszerektől is, ezért a tudományos intézményeknek is aktívabb szerepet szánunk.
<P>
A statisztikai adatok gyűjtését hatékonyabban kell megszervezni a létező állami adatbankok felhasználásával, általánosított módszerek használatával, csökkentve ezáltal a statisztikai jelentések üzletmenetre gyakorolt terhelő hatását. Ezen a területen számos kihasználatlan tartalék van.
<P>
A gazdasági és szociális fejlődés a mai világban dinamikus, ezért a statisztikai adatokat hatékonyabban kell bemutatni, hogy a döntéseket is gyorsabban lehessen meghozni. Reméljük, hogy a statisztikai reform is segít megoldani ezt a problémát.
<P>
Az európai statisztikai programot az Európai Unió költségvetéséből finanszírozzuk. Remélem, hogy a bemutatott javaslatok segítenek a programok jobb koordinálásában, ami lehetővé teszi a Közösség tőkéjének jobb felhasználását.
<SPEAKER ID="412" NAME="Joaquín Almunia" LANGUAGE="ES">
Elnök úr, újra köszönetemet szeretném kifejezni az előadónak és a kiváló munkát végző képviselőknek. Ahogy Starkevičiūtasszony elmondta, a közös munka ilyen, mindenki számára pozitív eredményeket szül. Azt remélem, akárcsak mindannyian, hogy megreformált statisztikai rendszerünk révén hamarosan jó hírekről számolhatunk be polgárainknak a gazdaság tekintetében.
<SPEAKER ID="413" NAME="Andreas Schwab">
előadó. - (DE) Elnök úr, hölgyeim és uraim, köszönöm a konstruktív hozzászólásokat, de különösen a konstruktív együttműködést. Nem szeretném ismételni azt, ami már elhangzott. Ezért két dolgot említenék, amelyek véleményem szerint átgondolandók a jelentés fényében. Az első, hogy az EU-szerződés 285. cikkével foglalkoztunk amely a statisztikai hivatalok függetlenségét tárgyalja. Ebben a jelentésben nagy hangsúlyt fektettünk a szakmai függetlenségre, mivel úgy találtuk, hogy ezen a téren a múltban hiányosságok mutatkoztak. Szükségessé válhat, hogy az elsődleges jogban is tükröződjenek az alapelvek, hogy hosszú távon is biztosítsuk az átláthatóságot. Hozzátenném azonban, hogy a németországi jog tekintetében ez nem jelenti azt, hogy a szakmai felügyeleti szabályozástól való függetlenség is megvalósulhat.
<P>
Másrészt, a jelentés a statisztikai adatok összeállítását és rögzítését nagyon az előtérbe helyezi. Ezt Starkevičiūtasszony is megjegyezte. Almunia úr, remélem, hogy a prioritások meghatározásával képesek leszünk csökkenteni a középvállalkozások statisztikai terheit középtávon, és célzottabban tudjuk majd kijelölni a ténylegesen szükséges adatok körét. Mindezt nem feledve, nagyon köszönöm. Remélem, hogy a holnapi szavazás gyorsan lezárul.
<SPEAKER ID="414" NAME="Elnök">
A vitát ezzel berekesztem.
<P>
A szavazásra holnap kerül sor.
