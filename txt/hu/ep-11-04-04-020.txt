<CHAPTER ID="020">
Egyperces felszólalások (az eljárási szabályzat 150. cikke) 
<SPEAKER ID="220" NAME="Elnök">
A következő napirendi pont az egyperces felszólalások fontos politikai kérdésekben.
<SPEAKER ID="221" NAME="Jim Higgins" AFFILIATION="PPE">
(GA) Elnök asszony! A halálos kimenetelű és súlyos sérülésekkel járó balesetek jelentős csökkentését és a közúti biztonság javítását az Európai Unió céljának kell tekinteni.
<P>
Nem tartom elfogadhatónak, hogy 2033-ig kell várnunk, amíg az európai vezetői engedély hatályba lép. Jelenleg csupán egy európai vezetői engedély-minta létezik, de mire is való ez tulajdonképpen?
<P>
Meg akarjuk védeni az úthasználókat - amennyiben arra politikai akarat mutatkozik -, és határozottan úgy vélem, hogy a jelenleg rendelkezésre álló modern technológia lerövidítheti a 2006/126/EK irányelv hatályba lépésére vonatkozó időszakot. Nem várhatunk tovább - ez rendkívül fontos. A Bizottságnak konkrét lépéseket kell tennie ez ügyben.
<SPEAKER ID="222" NAME="Alajos Mészáros" AFFILIATION="PPE">
(HU) Demokrácia, szabadság, szolidaritás, keresztényi eszme. Ezek azok a közös európai értékek, amiket én vallok. Ezeket vallotta gróf Eszterházy János szlovákiai magyar politikus is, akit 1947-ben a kommunisták koholt vádak alapján elítéltek és 1957-ben mártírhalált halt a mírovi börtönben. Az egyetlen politikus volt, aki számtalan egyéb érdeme mellett egyedüli képviselőként ítélte el és szavazott 1942-ben a fasiszta szlovák állam parlamentjében a zsidók deportálása ellen. Egyetlen bűne az volt, hogy következetesen kiállt a szlovákiai magyarság mellett, akiket a németajkú polgárokkal egyetemben a szégyenletes benesi dekrétumok alapján tömegesen meghurcoltak, hontalanná és földönfutóvá tettek. Az EU szégyene, hogy ezek az embertelen, állami terrort legitimáló dekrétumok ma is életben vannak, és Eszterházy János, valamint vagyonuktól és emberi méltóságuktól megfosztott polgárok százezrei rehabilitálása továbbra is várat magára. Felszólítom tisztelt képviselőtársaimat, viseljük jobban szívünkön közös európai értékeink védelmét!
<SPEAKER ID="223" NAME="George Sabin Cutaş" AFFILIATION="S&amp;D">
(RO) Elnök asszony! Idén az erdélyi magyar szélsőségesek szeparatista demonstrációit, amelyeket Magyarország nemzeti ünnepe alkalmából szerveztek, a radikalizmus nyugtalanító megnyilvánulásai jellemezték, különösen a magyar állam vezető képviselői és az Európai Parlament egyik alelnökének támogatása és nyilatkozatai miatt.
<P>
A március 15-i magyar ünnepség évről évre veszélyezteti a románok és magyarok között meglévő jó viszonyt. Ebben a helyzetben az olyan provokatív tettek, mint például a magyar szélsőségesek legutóbbi megnyilvánulása, amely során szimbolikusan felakasztották az erdélyi románok nemzeti jogaikért vívott 1848-as küzdelmének hősét, nem szolgálnak mást, csak veszélybe sodorják a békés egymás mellett élést.
<P>
Határozottan elítélem ezeket a szélsőséges megnyilvánulásokat. Felszólítom a román hatóságokat, hogy a politikai összejátszást jogi intézkedésekkel váltsák fel. Egyúttal az európai fórumokhoz fordulok, hogy tegyenek lépéseket az etnikai gyűlölködés és a területi szeparatizmus elterjedésének megfékezésére egy olyan régióban, ahol egyedülálló lehetőség kínálkozik arra, hogy a múltban ejtett sebek az európai értékek segítségével beforrjanak.
<SPEAKER ID="224" NAME="Alexander Mirsky" AFFILIATION="S&amp;D">
(LV) Elnök asszony, egy kérdést szeretnék feltenni önnek. Lehetségesnek tartja-e, hogy francia iskolákat zárjanak be Belgiumban? Vagy mondjuk német iskolákat Franciaországban? Igaza van: nem lehetséges. Lettországban, ahol a lakosság több mint 40%-a orosz ajkú, ez mégis megtörténhet. A lett parlament nacionalista és náci tagjai népszavazást akarnak tartani mostanában a lettországi orosz iskolák bezárásáról. Ugyanakkor az EBESZ nemzeti kisebbségekkel foglalkozó főbiztosa, Knut Vollebaek Lettországba érkezvén kijelenti, hogy büszke lehet a Lettországban zajló integrációra. Ön szerint viccelek? Nagyon téved. Mit gondol, mi fog történni, ha bezárják Lettországban az orosz iskolákat? Én megmondom: polgárháború fog kirobbanni Lettországban. Ha az Európai Parlament nem reagál még ma erre a nyílt radikális kezdeményezésre, holnap már lehet, hogy túl késő lesz. Köszönöm.
<SPEAKER ID="225" NAME="Izaskun Bilbao Barandica" AFFILIATION="ALDE">
(ES) Elnök asszony! A Japánban történt nukleáris válságot nem szabad manipulatív célokra felhasználni: a nyilvánosság válaszlépéseket és tetteket vár tőlünk. Elsőként gyorsan és átlátható módon el kell végezni a bejelentett biztonsági teszteket, az államokat pedig kötelezni kell arra, hogy bezárják az elavult és nem biztonságosan működő erőműveket. Az első teszteket az első generációs erőműveken kell elvégezni, amelyek ugyanazt a technológiát alkalmazzák, mint a fukusimai erőmű. Ezek már elérték hasznos élettartamuk végét és műszakilag elavultak.
<P>
Ezért arra kérem önt, hogy támogassa Baszkföld valamennyi intézményének kérését, miszerint sürgősen zárjanak be egy ilyen erőművet: mégpedig a Santa María de Garoñában találhatót, amelynek 80 km-es körzetében több mint 2 millió ember él. Ezenfelül további munkára van szükség a megelőzést illetően a várostervezés és a polgári védelem szempontjából, a biztonságot illetően az ilyen jellegű létesítmények helyének kiválasztására vonatkozó döntéseket tekintve, valamint egy európai protokoll kidolgozását illetően is, amely lehetővé teszi számunkra, hogy hathatós, jól szervezett és gyors közös erőfeszítéseket tegyünk a súlyos katasztrófák kezelése érdekében.
<SPEAKER ID="226" NAME="Marian Harkin" AFFILIATION="ALDE">
Elnök asszony! A Bizottság főtitkára, Catherine Day nemrégiben "erőt próbálónak, de fenntarthatónak” nevezte az ír bankmentést. Ez nem mentési művelet, hanem kiárusítás: méghozzá az Unió nyomására véghezvitt kiárusítás a kötvénytulajdonosok - legyen az másodlagos, elsőbbségi, biztosított, biztosíték nélküli - minden típusának, kategóriájának és csoportjának javára, miközben az ír adófizetők vállára elviselhetetlen mértékű adósság nehezedik.
<P>
A bankmentés költsége 70 milliárd euró, nem beszélve arról a 200 milliárd euró összegű sürgősségi finanszírozásról, amelyet az EKB bocsátott rendelkezésre. Hogyan kéne egy 4,4 millió lakosú kis szigetnek megbirkóznia ezzel a tébollyal? Csak a bankmentést tekintve, nagyjából 160 000 euró összegű adósságteher hárul minden ír férfira, nőre és gyermekre, és ez még a kamatokat sem tartalmazza. Kis összehasonlításképpen: ha Franciaország - ahol 62 millióan élnek - hasonló banki válsággal szembesülne, a francia állampolgárokra háruló adósság elérné az 1 trillió eurót. A Bizottság ezt is "erőt próbálónak, de fenntarthatónak” nevezné?
<P>
Végezetül, Catherine Day akkor is tévedett, amikor kijelentette, hogy ez nem az euró válsága. Ha az Európai Bizottság ezt nem ismeri fel és nem cselekszik, úgy nem csak Írország, hanem az euróövezet is zord jövő elé néz.
<SPEAKER ID="227" NAME="Oriol Junqueras Vies" AFFILIATION="Verts/ALE">
(IT) Elnök asszony, hölgyeim és uraim! A jelenlegi nemzetközi gazdasági válságban Katalónia igen kedvező jeleket mutat, példaként említve a tavalyi 16%-os exportnövekedést, ám emellett igen negatív eredmények is megfigyelhetők, amelyre példa a fiatalok 40%-ot meghaladó munkanélkülisége.
<P>
E nehézségek egyik legfőbb oka az országunk által évente elszenvedett adóbevétel-kiesés, amely a bruttó hazai termék több mint 10%-ának felel meg. Ez a számadat sokkal magasabb, mint az egész Németországi Szövetségi Köztársaság leggazdagabb tartományának pénzbeli hozzájárulása.
<P>
Katalónia gazdasági megrekedése Dél-Európa egyik legfontosabb gazdasági motorját sújtja, és emiatt ez a probléma az egész Európai Uniót érinti.
<SPEAKER ID="228" NAME="Janusz Wojciechowski" AFFILIATION="ECR">
(PL) Elnök asszony! A Litván Köztársaság nemrég fogadott el egy oktatási törvényt, amely olyan változásokat vezet be az oktatási rendszerben, hogy félő, hogy a lengyel iskolák jelentős részét - legalább felét, vagy talán még többet - bezárhatják Litvániában. Ez a megkülönböztetés újabb példája a lengyel nemzeti kisebbséggel szemben, akik számos generációra visszamenőleg, évszázadok óta élnek ebben az országban. Azok után, hogy tilalmat vezettek be a lengyel nevek lengyel írásmódjának használatára, és megtiltották a lengyel helységnevek használatát, vagy előfordult akár az is, hogy megbüntették a lengyeleket, mert a saját nyelvüket használták, most a megkülönböztetés egy további példájával találjuk szembe magunkat, amely ezúttal az oktatást érinti.
<P>
A helyzet annál is inkább elszomorító, mivel nincsenek konfliktusok a két ország népei között. A litván hatóságok ennek ellenére felelőtlenül tüzelik és szítják a viszályt, amely rendkívül káros következményekkel járhat. Szívünkön viseljük az emberi jogok megsértésének a világ különféle részein előforduló eseteit, ugyanakkor ezek a sajnálatos fejlemények itt az Európai Unióban történnek. Legfőbb ideje, hogy az Európai Unió foglalkozzon ezzel a kérdéssel, mivel ez nem csak Litvánián, hanem az egész Európai Unión is szégyenfoltot hagy. Köszönöm.
<SPEAKER ID="229" NAME="Kyriacos Triantaphyllides" AFFILIATION="GUE/NGL">
(EL) Elnök asszony! A török miniszterelnök a Törökország csatlakozás felé tett előrelépéséről szóló, Oomen-Ruijten-jelentést kommentálva kijelentette, hogy a jelentés kiegyensúlyozatlan, és ő személy szerint úgy véli, hogy az is kiegyensúlyozatlan, aki azt kidolgozta.
<P>
Pár nappal később a ciprusi török szakszervezeti vezetők Brüsszelben, az Európai Parlament előtt összegyűlve azt hangoztatták, hogy a török politikai vezetőség nem csak azokat az európai parlamenti képviselőket sérti meg, akik az Oomen-Ruijten asszony által készített jelentés mellett szavaztak, hanem azokat a ciprusi törököket is, akik nagy erőkkel vonultak utcára a megszállt Cipruson, hogy tiltakozzanak a 40 000 török katona és számtalan török telepes által gyakorolt elnyomás ellen. Izzet Izcan ciprusi török politikus a gyűlésen felszólalva kijelentette, hogy Ankara nemzetközi jogot sért azzal, hogy a Törökországból való kitelepítésekkel megváltozatja az egész demográfiai struktúrát, ezáltal kockára téve a ciprusi török közösség puszta létezését. Egyúttal hangsúlyozta, hogy mindazok, akik tiszteletben tartják az emberi jogokat - akárcsak az Európai Unió -, nem tűrhetik el az ilyesfajta jogsértéseket.
<P>
Elnök asszony, mi itt az Európai Parlamentben eltűrjük ezt a jogsértést? Felkérem önt, hogy továbbítsa a ciprusi törökök tiltakozását mind a Tanács, mind a Bizottság felé, hogy megfelelő lépésekre kerüljön sor, mielőtt még túl késő lenne.
<SPEAKER ID="230" NAME="Nikolaos Salavrakos" AFFILIATION="EFD">
(EL) Elnök asszony! Az Egyiptomban, Tunéziában és Líbiában történt politikai fejleményeket követően izzanak a kedélyek Észak-Afrikában. Ez a válság a Közel-Kelet más országaiba is átgyűrűzik, ami szerencsétlen, politikailag aggályos és visszás következményeket von maga után. Ezzel egy időben Törökország tekintélyes autonómiát kap a nyugati döntéshozóktól az Ankara és Izrael közötti ellentétek, valamint a Törökország, Irán és Brazília között kialakuló szorosabb kapcsolatok mellett. Törökország autonómiáját az USA közel-keleti politikája és a jövőbeli uniós csatlakozás iránti európai kötelezettségvállalások is növelik. Továbbra is instabilitás uralkodik a volt jugoszláv államokban, ami táptalajt ad a nacionalista csoportok számára. Végezetül, megbízható nemzetközi statisztikák szerint a muzulmánok száma - amely jelenleg 1,6 milliárd főre tehető - 2030-ra eléri majd a 2,2 milliárdot, míg Európa népessége 50 millióval fog csökkeni.
<P>
A kérdésem a következő: tisztában vannak-e az európai vezetők azzal, hogy a Délen fennálló bizonytalan helyzet károsan fogja befolyásolni mind az eurót, mind a Nyugat biztonsági rendszerének geopolitikai stabilitását?
<SPEAKER ID="231" NAME="Diane Dodds" AFFILIATION="NI">
Elnök asszony! Arról kívántam beszélni, hogy az Ír Köztársaságban tapasztalható pénzügyi válság milyen hatást gyakorol Észak-Írország gazdaságára, ehelyett, mély fájdalmamra az észak-írországi rendőrségi szolgálat egyik tagjának kegyetlen és brutális meggyilkolásáról kell tájékoztatnom a Házat. Szombat délután hunyt el Ronan Kerr 25 éves rendőrtiszt, akit republikánus terroristák öltek meg.
<P>
Kerr katolikus rendőr akkor vesztette életét, amikor szombaton a munkába tartva működésbe lépett a gépkocsija alá rejtett robbanószerkezet. A fiatalember a helyszínen meghalt. Felszólítom a Parlamentet, hogy ítélje el ezt az atrocitást, és követelje az ilyenfajta erőszakos tettek beszüntetését, amelyeket az ír republikánus terroristák követnek el azzal a szándékkal, hogy visszarántsák sötét múltjába Észak-Írországot és eltérítsék útjáról a politikai folyamatot.
<P>
A republikánus szakadár terroristák 2007 óta tucatnyi pokolgépet rejtettek rendőrtisztek személygépkocsijába, ám szerencsére ezek nagy része nem robbant fel. Biztos vagyok abban, hogy hozzám hasonlóan önök is azt kérik, hogy minden információt adjanak át a rendőrségnek a gyilkossággal kapcsolatban. A helyi közösségben vannak olyanok, akik információkkal rendelkeznek Kerr rendőrtiszt brutális meggyilkolásáról. Ezeknek a személyeknek jelentkezniük kell, és igazságszolgáltatás elé kell állítaniuk a gyilkosokat, nem pedig megvédeni őket attól. Mindezt országunk jövőjéért, valamint a bátor rendőrtiszt és gyászoló édesanyja és családja iránti tiszteletből kell megtenniük. Egyúttal megdöbbentőnek tartom azt az udvariatlanságot, amit e Ház egyes képviselői tanúsítottak beszédem iránt.
<SPEAKER ID="232" NAME="Konstantinos Poupakis" AFFILIATION="PPE">
(EL) Elnök asszony! A fogyatékossággal élő személyek jogairól szóló ENSZ-egyezmény ratifikálásakor a 27 tagállam elkötelezte magát az egyenlő jogok, az egyenlő bánásmód és az esélyegyenlőség mellett, biztosítva ezáltal ezen állampolgárok teljes körű társadalmi részvételét. Azonban, ahogy annak már tanúi lehettünk, ez nem mindenkire vonatkozik. Közel 30 millió vak él Európában, akiknek óriási nehézségeket okoznak az olyan mindennapi tevékenységek, mint például a bevásárlás, mivel mások segítségét kell kérniük, hogy megtudják, mi található a csomagolásokban.
<P>
Ezért szeretném felkérni a Bizottságot, hogy indítson széles körű konzultációt az érdekelt felekkel egy önkéntes Braille-formátumú termékcímkézési rendszer elfogadásáról, egyúttal pedig felkérem itteni képviselőtársaimat, hogy a 14. számú írásbeli nyilatkozat aláírásával támogassák ezt a kezdeményezést.
<SPEAKER ID="233" NAME="Georgios Papanikolaou" AFFILIATION="PPE">
(EL) Elnök asszony! A legutóbbi csúcstalálkozó következtetéseiről minden elmondható, csak éppen az nem, hogy megnyugtatóak. Az, hogy a tagállamok számára egyértelműen lehetőséget biztosítanak arra, hogy 2013 után átütemezzék adósságukat, nyíltan elrugaszkodik az Uniónak a válság kirobbanásakor megfogalmazott eredeti álláspontjától, miszerint az adósság-átütemezést minden körülmények között ki kell zárni. Görögországban immár ismét elindultak a nemzetközileg elismert közgazdászok által folytatott viták, és belendültek a piacok is.
<P>
Mi történt, ami megváltoztatta ezt az álláspontot? Költségeket nem kímélve, minden erőfeszítést megtettünk; talán csak elfogyott az erőnk. Az igazság az, hogy az elkészített előrejelzések és becslések nem igazolódtak be. A görögországi recesszió tovább súlyosbodik, ahelyett, hogy javulna. A kormánykiadások szintje -9%-on áll, miközben a 2011-re vonatkozó megállapodás alapján annak +8,5%-osnak kellene lennie. Ami még ennél is rosszabb, hogy a munkanélküliség már a 15%-ot is meghaladja.
<P>
Csak egyetlen válasz adható erre: növekedés. Van-e a bármilyen jele a növekedésnek? Nem, egyáltalán nincs. Növekedési politikákra van szükségünk, nem pedig irányváltásra és átütemezésről folyó beszédre.
<SPEAKER ID="234" NAME="András Gyürk" AFFILIATION="PPE">
(HU) Köszönöm a szót, elnök asszony! Félidejéhez érkezett a magyar uniós elnökség, érdemes tehát áttekinteni az eddigi eredményeket. Jelentős siker, hogy a Tanácsban nemrégiben megszületett az elvi egyetértés a gazdasági kormányzást erősítő hatos jogszabálycsomagról. Az új szabályok gyors parlamenti elfogadása nagyban javíthatja az európai gazdaság versenyképességét. Valódi áttörést hozott a februári energiacsúcs is. A közös energiapiac megerősítése és az infrastruktúrafejlesztés eredményeként végre létrejöhet a közös európai energiapolitika. Ezen túlmenően kulcsfontosságú megállapodások születtek a közös agrárpolitika, valamint a kohéziós politika ügyében is.
<P>
Vannak természetesen még nyitott kérdések, ilyen például az uniós romastratégia. Ennek elfogadásával az EU végre hivatalosan is felelősséget vállal majd a romák felzárkóztatásáért. Tisztelt képviselőtársaim, a magyar elnökség sikere egyben Európa sikerét is jelenti. Éppen ezért arra kérem önöket, hogy szavazataikkal továbbra is támogassák a közös célok teljesülését. Köszönöm a szót, elnök asszony!
<SPEAKER ID="235" NAME="Mairead McGuinness" AFFILIATION="PPE">
Elnök asszony! Dodds asszonyhoz hasonlóan én is a gazdaságról kívántam beszélni, ám a fiatal katolikus rendőrtiszt borzalmas és kegyetlen meggyilkolása Észak-Írországban sajnálatos módon eltérített ettől a szándékomtól. Fontosnak tartom, hogy a Parlament tisztában legyen azzal, hogy milyen hatalmas tragédia ez az ír sziget és az érintett család számára.
<P>
Kerr úr csupán decemberben fejezte be alapkiképzését. Még csak 25 éves volt, mikor bomba robbant autójában. Nagyon megindítottak édesanyja tegnap - épp anyák napján - elhangzott szavai, mikor is arra biztatta a katolikusokat, hogy semmi se tartsa vissza őket abban, hogy belépjenek az észak-ír rendőrség kötelékébe - szavait idézve - most, mikor országunk érdekei úgy kívánják, hogy semleges rendőri erők meglétére törekedjünk. Arra buzdított minden katolikust, hogy ez a gyilkosság ne tántorítsa el őket ettől a szándékuktól. Kijelentette, hogy mindannyiunknak nyíltan ki kell állni és küzdenünk kell az egyenlőségért.
<P>
Ismételten idézni fogom bánatában elhangzott szavait: "Nem akarjuk, hogy a félelem és a terror sötét napjai ismét beköszöntsenek. Olyan büszkék voltunk Ronanra és mindarra, amit képviselt. Ne hagyjuk, hogy halála hiábavaló legyen!”.
<P>
Gyilkosai még nem vallották be tettüket. Mindazoknak, aki ismerik ezeket a személyeket, vagy tudják, kik követték el ezt a gyilkosságot, kötelességük jelentkezni és tanúvallomást tenni az észak-ír rendőrségen. Európa mindig is támogatta a békefolyamatot, és kötelességünk, hogy ezt továbbra is folytassuk.
<SPEAKER ID="236" NAME="Cătălin Sorin Ivan" AFFILIATION="S&amp;D">
(RO) Elnök asszony! Van egy román törvény, amely előírja, hogy emelni kell a tanárok fizetését, mivel azok igen alacsonyak. Ezt a törvényt a román parlament hagyta jóvá és szavazta meg, ám azt egyáltalán nem hajtják végre. A tanároknak sikerült bírósági úton érvényt szerezni jogaiknak, de a kormány mégsem hajlandó végrehajtani ezt a törvényt. Ebből kifolyólag egy olyan új törvény kidolgozásán fáradozik, amely felső határt szab a tanárok fizetésének. Ez nem csak hogy veszélyt jelent a demokráciára, tükrözve egyúttal az állam demokratikus intézményeinek beteges működését, hanem még azon is túlmutat: veszélybe sodorja az Európa 2020 menetrend célkitűzéseit.
<P>
Mindannyian tudjuk, hogy oktatásra és készségekre van szükségünk ahhoz, hogy tartósan kilábaljunk a válságból. A tudás- és kutatásalapú gazdaság megteremtéséhez pedig nagyon jól képzett fiatalokra, jól fizetett tanárokra és szilárd lábakon álló, hatékony oktatási rendszerre van szükségünk.
<SPEAKER ID="237" NAME="Claudiu Ciprian Tănăsescu" AFFILIATION="S&amp;D">
(RO) Elnök asszony! A Băsescu-Boc rezsim hozzá nem értő kormányzásának és az általuk folytatott katasztrofális gazdasági vandalizmusnak köszönhetően Románia egészségügyi rendszere, különösen az egészségbiztosítási ágazat elérte a létminimum szintjét. Mind az egészségügyi rendszerben dolgozó orvosi személyzet, mind a betegek - akiknek részesülniük kéne a rendszer nyújtotta előnyökből - méltatlan és emberi méltóságon aluli bánásmóddal találkoznak.
<P>
Léteznek megoldások e helyzet javítására és orvoslására, ám azokról a jelenlegi kormány tudomást sem vesz. Nemrégiben teremtették meg a háziorvos-szakszervezetek és a képviselőház egészségügyi bizottsága közötti együttműködés alapjait abban a reményben, hogy jobb eredményeket sikerül elérni a román egészségügyi minisztérium és a nemzeti egészségbiztosítási hivatal közötti jövőbeli tárgyalásokon.
<P>
Fel akartam hívni az Európai Parlament figyelmét erre a helyzetre, ami a román parlament intézkedéseinek meghiúsulása esetén újabb bizonyítékkal fogja gyarapítani a hatalmi visszaélések tárházát Romániában, ahol felhagytak a hatalmi ágak szétválasztására vonatkozó demokratikus elv alkalmazásával.
<SPEAKER ID="238" NAME="Antonio Masip Hidalgo" AFFILIATION="S&amp;D">
(ES) Elnök asszony! Szeretném megismételni régióm, az Asztúriai Hercegség történelmi címét viselő ő királyi fensége Bourbon Fülöp herceg aggályait, amelyeknek múlt héten adott hangot, amikor a Madridba látogató walesi herceget fogadta.
<P>
Fülöp herceg igen jogosan hívta fel Spanyolország és az Egyesült Királyság kormányát a destruktív gibraltári konfliktus rendezésére. Ez egy fontos figyelmeztetés, amit az Európai Parlament részéről - én személy szerint - üdvözlendőnek tartok.
<P>
Annak tudatában, hogy Spanyolország és az Egyesült Királyság példamutatóan demokratikus tagállamok, tűrhetetlen, hogy Nagy-Britannia a 21. században is folytatta a Szikla megszállását. A jog szerint egyetlen szuverén állam megszállása sem elfogadható.
<P>
Az általam is nemrégiben felkeresett észak-ciprusi területeknek az ország területi integritását sértő megszállása szintén teljességgel elfogadhatatlan.
<SPEAKER ID="239" NAME="Katarína Neveďalová" AFFILIATION="S&amp;D">
(SK) Elnök asszony! Az Európai Unió a világ legversenyképesebb gazdaságává kíván válni. Ahhoz, hogy ezt elérjük, be kell fektetnünk a jövőnkbe, véleményem szerint pedig a fiataljaink és az ő oktatásuk jelentik a jövőnket. Azt mondják, hogy, aki akar valamit, az megtalálja az indokot erre, míg az, aki nem akar valamit, csak kifogásokat keres.
<P>
Úgy vélem, hogy az Európai Unió jelenleg kifogásokat keres arra, hogy megindokolja, miért nem tud több finanszírozást nyújtani az oktatás számára, sokszor pedig szívesen hangoztatjuk, hogy válság van és kezelnünk kell annak következményeit. Mivel jelenleg tárgyalunk az EU következő hétéves időszakáról, a jövőbeli finanszírozásokról és költségvetésről, úgy gondolom, hogy fel kell tennünk egy egyértelmű kérdést: mennyit szándékozunk befektetni az oktatásba és a jövőnkbe? Természetesen azt is szeretnénk tudni, hogy a Tanács és a Bizottság mit kívánni tenni ezen a területen.
<P>
Hasonlóképpen, természetesen azt sem tűrhetjük el, amit egyes tagállamok művelnek, amelyek finanszírozást vonnak el az oktatástól más területek számára, ahogy az például az én országomban is történik. Szerintem ez nem helyes. Azzal is tisztában kell lennünk, hogy a jövőbe való befektetés az egyetlen módja annak, hogy elérjük, amit igazán szeretnénk.
<SPEAKER ID="240" NAME="Ramon Tremosa i Balcells" AFFILIATION="ALDE">
Elnök asszony! Mai felszólalásomban egy olyan erőszakos cselekményt kívánok elítélni, amelyet az Európai Unió egyik pillére, mégpedig a belső piac és az áruk és személyek szabad mozgása ellen intéztek. A közelmúltban a katalán húsipari szövetség és egyes katalán újságok arról számoltak be, hogy francia gazdálkodók Katalóniából érkező teherautókat támadtak és rongáltak meg Franciaországban. A néhány teherautó által szállított hústermékeket a francia sztrájkolók teljesen tönkre tették.
<P>
Ilyen erőszakos cselekmények 2011 eleje óta kétszer is előfordultak. A legutóbbi incidens csak pár héttel ezelőtt történt, mikor a francia sztrájkolók egy újabb hússal megrakott tehergépkocsit állítottak meg, bántalmazták a sofőrt, majd gázolajat locsoltak 20 tonnányi friss húsra.
<P>
Az egyes francia gazdálkodói szövetségek által gyakorolt nyomás, ami ellehetetleníti a Franciaországon kívülről származó termékeket, nagyon gyorsan kifejtette hatását a katalán húsipar ügyfelei körében, és ebből kifolyólag az eladások 50%-kal estek vissza. Ezzel kapcsolatban egy parlamenti írásbeli választ igénylő kérdést terjesztettem a Bizottság elé, remélve, hogy az Európai Unió véget vet majd ennek az elfogadhatatlan agressziónak.
<SPEAKER ID="241" NAME="Csaba Sógor" AFFILIATION="PPE">
(HU) Európában a kulturális sokszínűség olyan érték, amelynek megőrzése érdekében mindannyiunknak tenni kell. Ez azonban nem volt mindig így. Kontinensünkön számos olyan egyedülálló kultúra van, amelyet az eltűnés veszélye fenyeget. A Románia területén élő moldvai magyar csángók is egy ilyen veszélyeztetett közösség. Az Európa Tanács 1521/2001-es ajánlása ennek a csángó kisebbségi kultúrának a megmentését szorgalmazza, konkrét lépéseket irányozva elő. Bár az ajánlás hatására az utóbbi évtizedben történtek előrelépések az ügyben, távolról sem kielégítő a helyzet. Az Európa Tanácsnak nem áll rendelkezésére az európai jog, illetve az a számonkérési mechanizmus, ami ennek betartását lehetővé teszi, és ami az Európai Unió hatékony működését biztosítja. Az Európa Tanács számos kérdésben az EU előtt jár, ami az emberi jogok magas szintű biztosítását illeti, ám ajánlása és egyezményei nem érhetik el a kívánt hatást. Ha az Európai Unió komolyan veszi a kulturális és nyelvi sokféleség tiszteletben tartásának elvét, amelyet az EU-Szerződés harmadik cikkelye is kimond, akkor mindent megtesz azért, hogy ez az elv konkrét esetekben is érvényesüljön. Kezdjük a moldvai csángó magyar kultúrával!
<SPEAKER ID="242" NAME="Rosa Estaràs Ferragut" AFFILIATION="PPE">
(ES) Elnök asszony! Az Európai Bizottság januárban hagyta jóvá az iskolai lemorzsolódás felszámolásáról szóló stratégiát az Európa 2020 stratégiához való kulcsfontosságú hozzájárulásként azzal a céllal, hogy az egész Európai Unióban kezelje az iskolai lemorzsolódás problémáját és legalább 10%-kal csökkentse az iskolaelhagyók arányát.
<P>
Furcsamód ez a stratégia egyáltalán nem tesz említést a fogyatékossággal élő személyekről, és emiatt egy felhívást szeretnék tenni ebben az egy percben, mivel a tagállamok oktatási miniszterei május 2-4. között fognak ülésezni Brüsszelben, hogy megvitassák a kérdéssel kapcsolatos globális stratégiákat.
<P>
Arra szeretném felkérni őket, hogy a fogyatékossággal élők kérdését is építsék be ebbe a stratégiába, mivel Európa-szerte minden fogyatékkal élő számára alapvető fontosságú, hogy folyamatos oktatásban részesüljenek, és így képesek legyen belépni a munkaerőpiacra. A fogyatékossággal élő személyek jogairól szóló ENSZ-egyezmény 24. cikke kimondja, hogy a fogyatékossággal élő személyek semmilyen körülmények között sem zárhatók ki az általános iskolai rendszerből.
<SPEAKER ID="243" NAME="Elnök">
A vitát lezárom.
