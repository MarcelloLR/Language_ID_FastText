<CHAPTER ID="005">
A chilei helyzet és az uniós humanitárius segítségnyújtás stratégiája (vita)
<SPEAKER ID="083" NAME="Elnök">
A következő napirendi pont a chilei helyzettel és az uniós humanitárius segítségnyújtás stratégiájával kapcsolatos bizottsági nyilatkozat.
<SPEAKER ID="084" NAME="Janez Potočnik">
a Bizottság tagja. - Tisztelt elnök úr! Ezt a nyilatkozatot kollégám, Kristalina Georgieva, a nemzetközi együttműködés, humanitárius segítségnyújtás és válságkezelés biztosának nevében teszem. Miért helyette? Ez elég egyértelmű. Georgieva biztos asszony tegnap, március 10-én érkezett Chilébe, hogy megtekintse a közelmúltbéli földrengés által sújtott területeket, és megtekintse a helyszínen az európai humanitárius és polgári védelmi szakembereinek a munkáját.
<P>
Miután megérkezett Chile fővárosába, Santiagóba, Georgieva biztos asszony a földrengés és a szökőár által legjobban sújtott területet látogatta meg, köztük Constitución, Talca, és Concepción területeket körülvevő parti régiót.
<P>
A helyszín látogatásakor találkozott a helyszínen dolgozó ECHO-partnerek képviselőivel, meglátogatta a Pencóban található megfigyelő és információs központ bázistáborát, és kétoldalú megbeszéléseket folytatott a chilei hatóságokkal.
<P>
Georgieva biztos asszony Barroso elnök urat is képviseli Sebastián Pińera elnök úr beiktatásakor Valparaíso városában a mai nap folyamán.
<P>
A Chilét február 27-én, szombaton, a kora reggeli órákban megrázó hatalmas földrengés és az azt követő szökőár szörnyű tragédia. A legfrissebb hivatalos számok szerint legalább 528 ember halt meg, és ez a szám valószínűleg nőni fog. A tragédia több mint kétmillió embert érint. Az infrastruktúrában keletkezett károk hatalmasak, és félmillió otthon sérült meg jelentősen.
<P>
Cathy Ashton, az Unió kül- és biztonságpolitikai főképviselője, és az Európai Bizottság alelnöke felhívta Chile külügyminiszterét, Mariano Fernández urat, ugyanazon a napon, hogy kifejezze részvétünket az áldozatok családjainak, és hogy jelezze, készen állunk támogatást és segítséget nyújtani.
<P>
Amint elterjedtek a hírek a földrengésről, mozgósítottuk az ECHO szükséghelyzeti gyorsreagáló rendszerét. Az EU polgári védelmi mechanizmusa azonnal kiadott egy előzetes figyelmeztető üzenetet a részt vevő államoknak. A megfigyelő és információs központ (MIC) válságkezelő szobája végig működött az első hétvégén, jelentéseket szerzett a földrengés hatásának mértékéről és hatásáról, és azonosította azokat a polgári védelmi eszközöket, amelyeket azonnal hasznosítani lehetne. Georgieva biztos asszony bement a válságkezelő szobába a nap folyamán, hogy irányítsa a műveleteket.
<P>
Számos uniós tagállam értesítette az MIC-t a nyújtott vagy felajánlott segítségnyújtásról. Ilyen segítségnyújtás volt a Concepciónba Spanyolországból, Németországból, Franciaországból és az Egyesült Királyságból már küldött személyzet és felszerelés; Finnország, az Egyesült Királyság és Hollandia finanszírozási ígéretei; és hidak, sátrak, helyszíni konyhák és generátorok Bulgáriából, Szlovákiából, Svédországból és Ausztriából.
<P>
A chilei hatóságok jelezték, hogy elfogadják az Európai Unió tagállamainak segítségnyújtási felajánlásait.
<P>
A Bizottság szükséghelyzeti humanitárius gyorsreagáló rendszere egy időben indult Brüsszelben és az ECHO Latin-Amerikát lefedő managuai regionális irodájában.
<P>
Felvették a kapcsolatot a gyors finanszírozást és azonnali segélyintézkedéseket nyújtani képes potenciális partnerekkel, és az ECHO helyszíni szakembereit mozgósították, hogy az első leendő alkalommal elrepüljenek a földrengés területére. A hárommillió eurós elsődleges, rendkívüli döntését vasárnap reggel elfogadták. Humanitárius adományozási megállapodások jöttek létre négy ügynökséggel: a francia Telecom Sans Frontičres ügynökséggel, amely szükséghelyzeti távközlési szolgáltatásokat biztosít; a Pánamerikai Egészségügyi Szervezettel és a Spanyol Vöröskereszttel, akik az egészségügyi szolgáltatások visszaállításában nyújtanak segítséget; valamint a Német Vöröskereszttel, amely menedéket, tiszta ivóvizet és alapvető háztartási eszközöket biztosít.
<P>
Az ECHO két, humanitárius segítséget nyújtó szakértőből álló csapatot vetett be, akik hétfőn, március 1-jén érkeztek meg Chilébe, hogy felmérjék a szükségleteket, és találkozzanak a hatóságokkal és a lehetséges végrehajtó partnerekkel. Másnap megérkezett a csapat további két tagja, akikhez csatlakozott az ötödik pár nappal később.
<P>
Az EU polgári védelmi mechanizmusa, egy hat főből álló szakértői csapat is már Chilében van. Négyen a Concepción közelében lévő, földrengés sújtotta zónában munkálkodnak, míg két fő jelenleg Santiagóban van, akik a kapcsolatot tartják a hatóságokkal és koordinálják az európai uniós tagállamok válaszát.
<P>
Az ECHO humanitárius szakemberei és az EU polgári védelmi csapata közös értékeléseket hajtanak végre az OCHA-val és számos ENSZ-ügynökséggel a legsúlyosabban érintett területeken. <>
<SPEAKER ID="085" NAME="Michèle Striffler" LANGUAGE="FR">
Tisztelt elnök úr, biztos úr, hölgyeim és uraim! Ahogy korábban mondtuk, a chilei földrengés, amely számottevően erősebb volt a Haitin történtnél, és amelyet szökőár is követett, sokkal kevesebb áldozatot követelt, köszönhetően a működő figyelmeztető rendszer jelzésének, mivel a lakosság felkészültebb volt katasztrófákra, és az erős állam képes volt reagálni.
<P>
Üdvözlöm az Európai Bizottság és a tagállamok gyors válaszát. Az Európai Bizottság megfigyelő és információs központját azonnal aktiválták, és elfogadtak egy szükséghelyzeti humanitárius határozatot, amelynek értelmében 3 millió eurót biztosítanak az azonnali igények kielégítésére, és a Humanitárius Segítségnyújtás Főigazgatóságának (DG ECHO) szakértőit is bevetették a katasztrófa sújtotta területeken, hogy kezdjék meg a szükségletértékelést.
<P>
Szeretném külön megdicsérni Georgieva biztos asszony azonnali nyilvános reakcióját, aki tegnap érkezett meg Santiagóba, hogy meglátogassa az érintett területeket.
<P>
A legtöbb természeti katasztrófa váratlanul érkezik. A természeti katasztrófák sújtotta területen élők megóvása érdekében fontos csökkenteni a kockázatot azáltal, hogy jobban felkészülünk, és olyan házakat építünk, amelyek védelmet biztosítanak a katasztrófák ellen. Azt is fontos biztosítani, hogy a fejlődési együttműködés részét képezze a katasztrófák kockázatának a csökkentése, vagyis, hogy jobban fel kell készülni a katasztrófákra, mérsékelni kell a hatásukat, és mindenekelőtt meg kell előzni a katasztrófákat.
<SPEAKER ID="086" NAME="María Muñiz De Urquiza">
az S&D képviselőcsoport nevében. - (ES) Elnök úr! Először is hadd fejezzem ki a szolidaritásunkat az EU-Chile közös parlamenti bizottság küldöttségének nevében a chilei néppel, a parlamenttel és a kormánnyal a február 27-én történt szörnyű földrengés miatt, amelyet eddig több mint kétszáz utórengés követett.
<P>
Legalább 500 ember, köztük két európai halt meg, és kétmillió chileit érintettek a földrengések. A Mapuche népet érintette a legsúlyosabban a katasztrófa, mivel a területük az ország déli részén található négy régióból hármon terül el.
<P>
Hálámat is szeretném kifejezni az önzetlenül dolgozó embereknek és azoknak a szakembereknek, akik segítettek az áldozatokon. A chilei nép megmutatta, hogy képes megküzdeni egy igen összetett helyzet nehézségeivel. Szeretnék gratulálni Bachelet elnök asszonynak, hogy a kormánya azonnali segítségnyújtó erőfeszítéseket tett, hogy megakadályozza a házakat és infrastruktúrát tönkretevő szörnyű földrengés okozta károk súlyosbodását.
<P>
A chilei kormány gyorsan cselekedett, valamint komolyan és felelősségtudatosan azonosította azokat a területeket, amelyek támogatásra szorulnak. Szolidaritását fejezte ki a nemzetközi közösség is, amely arról tanúskodik, hogy Chile kiváló kapcsolatokat ápol szomszédjaival és stratégiai partnereivel.
<P>
Szeretnék gratulálni Sebastián Pińera úrnak is új kormányához, amely ma lép hivatalba, és bátorítani is szeretném újraépítési erőfeszítéseit, amelyben remélem, hogy számíthat majd az Európai Unió teljes mértékű támogatására.
<P>
Chile, amellett, hogy az Európai Unió barátja és partnere, egy fejlett ország, és a Gazdasági Együttműködési és Fejlesztési Szervezet tagja. De még így is jelentős lesz az újjáépítés költsége: becslések szerint ez az összeg eléri a 20 milliárd amerikai dollárt, ami Chile GDP-jének 15 százaléka. Ezért megkérem az Európai Uniót, hogy minden eszközt tegyen elérhetővé a chilei hatóságok számára, hogy segíteni lehessen az újjáépítést. Chilének nemzetközi hitelekre lesz szüksége, és az Európai Beruházási Bank, amellyel nemrég írt alá egy megállapodást Chile, segít majd az újjáépítési projekt finanszírozásában.
<P>
A spanyol elnökség alatt az Európai Unió létrehozott egy mechanizmust, amellyel koordinálni lehet a segítségnyújtást az Egyesült Nemzetek Szervezetével, valamint egy katasztrófa utáni helyzetet kezelő munkacsoportot. Pár napon belül várhatóan megérkezik a helyszínre a nemzetközi együttműködés, humanitárius segítségnyújtás és válságkezelés európai biztosa. Reméljük, hogy a Bizottság - nem hagyva figyelmen kívül egyéb, ugyanannyira fontos kötelezettségvállalásait, mint például a haiti helyzetet - meg tud felelni a chilei nép elvárásainak.
<SPEAKER ID="087" NAME="Izaskun Bilbao Barandica">
az ALDE képviselőcsoport nevében. - (ES) Tisztelt elnök úr! Nem csak szavakkal kellene kifejeznünk együttérzésünket egy katasztrófa sújtotta országgal, mint Chilével, ahogy ezt ma hallottuk a Bizottság képviselőjétől.
<P>
Chile a múltban védelmet nyújtott és menekülteket fogadott be. Például jelentős baszk közösség él Chilében, mivel a 19. században gazdasági, míg a 20. században politikai okok miatt kellett kivándorolniuk.
<P>
Pontosan ezért a szavakat tetteknek kell követniük. Meg vagyok elégedve az Európai Unió gyors lépésével, miszerint azonnal 3 millió euró támogatást küldött a finanszírozási műveletekhez. Elégedett vagyok Ashton főképviselő reakciójával, és gratulálok Georgieva biztos asszonynak gyors cselekvéséért, aki tegnaptól Chilében van, ahol ösztönzi a munkát, és megalapozza mindazt, amire szükség van a helyszínen.
<P>
Elégedett vagyok az Európai Bizottság új humanitárius segítségnyújtó védelmi rendszerével, az európai intézmények segítségével, és a különböző ügynökségek közti együttműködéssel.
<P>
Az ilyen időkben Európának lehetősége van és lesz is megszilárdítania vezető szerepét a nemzetközi porondon, közvetlenül dolgozni az érintettekkel együtt, és segíteni a támogatások koordinálásában, amelyet a tagállamok és a régiók teremtenek elő.
<P>
Szeretném kiemelni Bachelet elnök asszony lépéseit, mivel ismét bebizonyította, hogyan kell politizálni, emberiességről tett tanúbizonyságot, és szorosan együttműködött Pińera úrral, aki ma veszi át az elnöki tisztséget. Szeretnék gratulálni az elnök úrnak is, aki példamutató módon, a politikát félretéve felemelkedett az országot sújtó nehézségekhez, ahogy azt az országa érdekében tennie is kellett.
<P>
A Liberálisok és Demokraták Szövetsége Európáért Képviselőcsoport nevében szeretném kifejezni szolidaritásomat, minden művelet iránti támogatásomat, és részvétemet az 528 áldozat családja, az eltűntek és a hajlék nélkül maradtak iránt.
<P>
Nem régen látogattuk meg a területet egy választások előtti megfigyelési misszió keretében az EU-Chile közös parlamenti bizottság küldöttségének nevében. Lehetőségünk volt megfigyelni a fejlődő projekteket, és azt is láttuk, hogy Chile a Déli Közös Piac gazdasági és társadalmi fejlődésének a modellje.
<P>
Meg kell bizonyosodnunk arról, hogy a földrengés nem zavarja meg a gazdasági és társadalmi fejlődés folyamatát.
<SPEAKER ID="088" NAME="Raül Romeva i Rueda">
a Verts/ALE képviselőcsoport nevében. - (ES) Elnök úr! Először is megismételném Muńiz asszony és Bilbao asszony szavait, mert szerintem először meg kell mutatnunk az Európai Unió szolidaritását a chilei nép és intézmények iránt, akiket Bachelet elnök asszony és Pińera megválasztott elnök jól képvisel.
<P>
Másodszor, úgy gondolom, hogy fontos észben tartani, hogy természeti katasztrófák nem törődnek az emberek vagyonával és tulajdonával: mindenkit ugyanúgy büntetnek. De az is egyértelmű, hogy a szegények szenvednek a legjobban, és különösen nehéz a szegényebb területeket újjáépíteni.
<P>
Ezért fontosnak tartom, hogy ne csak a katasztrófa utáni helyreállításra és újjáépítésre koncentráljunk, hanem újra kell vizsgálni bizonyos strukturális elemeket is. Ezekre vonatkozik a kérdésem is. Ha lehet, biztos úr, érdeklődnék Öntől az Európai Unió Chilére vonatkozó országos stratégiai dokumentumairól.
<P>
A 2007-2013-as időszakra szánt 41 millió euróból mennyi összeget fordítanak kifejezetten az infrastruktúra, például az utak és a közlekedés javítására? Mekkora összeget fordítanak a házépítés javítására, hogy egy lehetséges jövőbeli és váratlan katasztrófa esetén az emberek felkészültebbek legyenek? Végezetül megkérdezném, hogy ezeknek az erőforrásoknak mekkora hányada lett már félretéve ezekre a célokra? <>
<SPEAKER ID="089" NAME="Tomasz Piotr Poręba">
az ECR képviselőcsoport nevében. - (PL) A chilei földrengés több száz áldozatot követelt, és több mint félmillió ember veszítette el otthonát. De mutassuk ki szolidaritásunkat Chilének, és ne feledjük, hogy az ott élők hiányt szenvednek egészségügyi eszközökből, tiszta ivóvízből, ételből, gyógyszerekből és takarókból. Emellett az embereket bűnöző csoportok is zaklatják, akik az elhagyott boltokat és házakat fosztogatják.
<P>
Nekünk, az Európai Uniónak mindent meg kell tennünk, hogy azok, akik elvesztették a vagyontárgyaikat és sok esetben a családtagjaikat, ne essenek áldozatul a szenvedéseiket kihasználó tolvajoknak.
<P>
Helyes döntés volt 3 millió eurót küldeni az azonnali szükségletek kielégítéséért. De nem szabad elfelednünk, hogy még vannak olyan helyek Chilében, ahová nem jutottak el a támogatások, mert súlyosan megrongálódtak az utak és a hidak. A nem régi chilei és haiti események azt bizonyítják, hogy az EU pénzügyi segítségnyújtása mellett a katasztrófa sújtotta országoknak segítséget nyújtó mechanizmusok még mindig javításra szorulnak.
<P>
Szolidaritás Chilével nagyon szép dolog, és jó, hogy az Európai Unió szolidaritást tanúsít. De ne feledjük: nem szabad kizárólag szolidaritást tanúsítani, hanem támogatnunk is kell Chilét a jövőben.
<SPEAKER ID="090" NAME="Fiorello Provera">
az EFD képviselőcsoport nevében. - (IT) Elnök úr, jobbulást kívánok Önnek! Először is szeretném kifejezni a szolidaritásomat mindazok iránt, akiket érintett a természeti katasztrófa. Sajnálatos módon a nagy földrengések miatt mindig lesznek tragédiák. Az ilyen helyzetekben, amikor az épületek és az infrastruktúra ilyen mértékben megrongálóknak, és amikor ezrek halnak meg, fontos, hogy folyamatosan fejlődjön a polgári védelmi és vészhelyzeti hatóságok koordinációja, hogy ne legyenek az erőfeszítések átfedésben és ne legyenek elpazarolt erőforrások. Az Európai Unió azonnal beavatkozott Chilében, de együtt kell működnie a helyi hatóságokkal a szükségletek hatékony azonosítása és a támogatások megfelelő összehangolása érdekében.
<P>
A ma reggeli sajtó arról a hírről számolt be, hogy az ENSZ Szomáliának nyújtott támogatásának a felét ellopták a helyi partnerek, néhány ENSZ-tisztviselő és iszlám aktivisták. Tehát az egyik szempont, amelyet át kell gondolni, az a nyilvános és a magánadományok átláthatósága és az embereknek nyújtott támogatások elosztásának a hatékonysága. A nagylelkűséget nem lehet elárulni, és egy szigorú rendszert kell létrehozni ahhoz, hogy a pénzt ne lehessen elherdálni vagy ellopni, leginkább akkor nem, ha távoli országoknak küldenek támogatásokat, ahol az intézményeket meggyengíti a válság.
<SPEAKER ID="091" NAME="Diane Dodds" AFFILIATION="NI">
Elnök úr! Népünket nagyon megérintette az a hír, miszerint sok hasznos dolgot sikerült tenni a chilei nép segítése érdekében. Mindannyiunkat megérintett a helyzetük.
<P>
De ma a humanitárius segítségnyújtás stratégiájával kapcsolatos általános problémákkal kívánok foglalkozni. Az Európai Bizottság büszkén jelentheti ki, hogy a humanitárius támogatások egyik legnagyobb adományozója a világon. Mandátuma értelmében célja az életek megmentése és megóvása, menedék biztosítása a hontalanoknak, és hogy segítse a világot abban, hogy jobban felkészüljön a természeti katasztrófákra. Ezek valóban nemes törekvések. De nem a Bizottság pénzét adományozzák. Az a pénz a briteké, a németeké, a franciáké - valójában 27 nemzet pénze. Ilyen gazdasági válság idején mindegyik nemzetet el kell ismerni nemes céljaikért. A dokumentációban a Bizottság ezt megemlíthetné, és elismerhetné azokat, akik valójában meghozzák az áldozatot. Nem a politikai elitet vagy Berlaymont apparatcsikját, hanem az átlagos közösségek átlagos embereit.
<P>
Habár igaz, hogy a fejlődő országoknak segélyekre van szükségük, az is igaz, hogy támogatásunkra van szükségük, hogy hiteles demokratikus struktúrákat hozzanak létre és tartsanak fenn. Szükségük van a segítségünkre egy erős és béklyóitól mentes civil társadalom megteremtéséhez. Ahhoz is kell a segítségünk - de leginkább az őszinteségünk -, hogy rámutassunk a politikai rendszerek bűneire, amely miatt az emberek szegénységben és nélkülözésben élnek.
<SPEAKER ID="092" NAME="Georgios Papanikolaou" AFFILIATION="PPE">
(EL) Tisztelt elnök úr! Az utóbbi súlyos földrengés Chilében, amely röviddel a haiti katasztrófát követte, több száz ember életét követelte, és az ország épületeiben súlyos károkat okozott, különösen Concepción területén.
<P>
Az áldozatok és családjaik mellett kell állnunk, és ki kell fejeznünk őszinte együttérzésünket. Olyan ország mellett kell állnunk, amellyel közeli és baráti kapcsolatunk van, és amelyik a környék legerősebb gazdasága, amelyre a szomszédos országok fejlődési referenciaként tekintenek. Ezt állapították meg a közös parlamenti bizottság keretén belül.
<P>
Szeretném emlékeztetni arra, hogy az Európai Unió és Chile aláírt egy társulási megállapodást, amely 2005-ben lépett hatályba, és amely globális szinten teszi lehetővé a politikai és gazdasági együttműködést és együttes cselekvést. Továbbá, ahogy már megemlítették, az Európai Bizottság elfogadta Chile 2007-2013-as időszakra vonatkozó hatéves stratégiai fejlesztési tervét, amely arról rendelkezik, hogy miként oszlanak meg a közösségi erőforrások ebben a latin-amerikai országban regionális és szociális programokra, amelyeket az ország újonnan megválasztott kormánya hajt végre.
<P>
A pénzügyi támogatás azonnali bejelentése, és mindaz, amit ma a Bizottság mondott, nagyon ösztönző. De szeretném kihangsúlyozni, hogy fel kell gyorsítanunk a korábban említett EU-Chile stratégiai keretre szánt erőforrások felszabadítását, így azonnal foglalkozni lehet az ország infrastruktúráját ért földrengés következményeivel és az ország további fejlődésével. <>
<SPEAKER ID="093" NAME="Enrique Guerrero Salom" AFFILIATION="S&amp;D">
(ES) Elnök úr! Először is szeretném kifejezni együttérzésemet a chilei néppel, és ezt az együttérzést kifejezem Haiti, Törökország és Peru lakosságának is, ahol szintén természeti katasztrófák sújtottak.
<P>
Az együttérzés az Európai Unió megkülönböztető jele, és erősítenünk kell ezt az együttérzést a jövőt figyelembe véve.
<P>
Szerencsére Chile megfelelő kapacitással rendelkezik, hogy leküzdjön egy ilyen természeti csapást, de sajnos a világ más területei nem rendelkeznek ezzel a kapacitással.
<P>
Ezért szeretném megemlíteni a humanitárius segítségnyújtás európai stratégiáját. A válaszunk lehetne hatékonyabb is. Lehetne gyorsabb, hatásosabb mindaddig, amíg a megfelelő irányba haladunk. De mi a megfelelő irány? Szerintem, először is nagyobb mértékű együttműködésre van szükségünk a tagállamok, a humanitárius ügynökségeik és az Európai Unió intézményei között.
<P>
Másodszor, jobb koordinációra van szükség az Európai Unió és a nemzetközi segélynyújtó szervezetek, kifejezetten az ENSZ között.
<P>
Harmadszor, nagyobb fokú koordinációra van szükség a hadsereg és a humanitárius segélynyújtás szereplői között. Fenn kell tartanunk a polgári lakosság és a humanitárius csoportok biztonságát, miközben védenünk kell a humanitárius segítségnyújtás függetlenségét, semlegességét és pártatlanságát, valamint a nemzetközi jog tiszteletét.
<P>
Ami az Európai Uniót illeti, ahhoz, hogy a humanitárius segítségnyújtás és a válságkezelés alapvető része legyen külső fellépéseinknek, több emberi és pénzügyi forrásra van szükségünk.
<P>
Felhasználhatjuk a Barnier-jelentést, hogy létrehozzunk egy európai önkéntes hadtestet, és hozzáteszem, mivel Piebalgs biztos úr is itt van, hogy megerősítsük és jobban koordináljuk a humanitárius segítségnyújtás és az újjáépítési és fejlesztési politikákat. <>
<SPEAKER ID="094" NAME="Jim Higgins" AFFILIATION="PPE">
Elnök úr! Mindennel egyetértek, amit Guerrero Salom úr a válaszunkkal kapcsolatban mondott. Bevallom, először megdöbbentett, amikor megtudtam, hogy az Európai Unió - Ashton bárónő - körülbelül 3 millió eurót szándékozik adományozni. 3 millió euró semmi a következményekhez, a mellékhatásokhoz és a pusztításhoz képest.
<P>
A legutóbbi ülésen - négy hete - Haiti helyzetéről tárgyaltunk. Ma reggel az Európában pusztító Xintia nevű viharról beszéltünk, és most a chilei földrengés hatásairól beszélünk, amely alig két hete történt. Aztán jött a 6,6 erősségű utórengés, amely önmagában is hihetetlen pusztítást vitt véghez.
<P>
Az utóhatások ott vannak. A következmények ott vannak. A statisztikák ott vannak. Körülbelül fél millió otthon pusztult el. Ezeket újjá kell építeni, és ekkor jövünk mi a gyakorlati segítséggel. Körülbelül 540 ember halt meg, és még további halottakat ásnak ki a romok alól. Ez önmagában egy természeti katasztrófa. De itt egy összesen 22 milliárd eurós számláról beszélünk. Ilyen szempontból nagyobb hozzájárulást kell biztosítani a magunk részéről.
<P>
A Lisszaboni Szerződéssel kapcsolatos egyik előnyös dolog - és tudjuk, hogy Írországban elutasítottuk Lisszabon I-et -, hogy azonnali humanitárius választ adunk természeti katasztrófa esetén. Azt kell hogy mondjam, legyen szó Haitiről, Európa déli részéről, vagy a chilei helyzetről: még nem reagáltunk. Tudom, hogy még az elején vagyunk, de össze kell szednünk magunkat. Mindenekelőtt gyakorlati segítséget kell nyújtanunk: (a) pénzt, (b) tiszta vizet kell biztosítanunk, (c) vissza kell állítani a villamosenergia-ellátást és (d) helyre kell állítani a gazdaságot a lehető leggyorsabban.
<SPEAKER ID="095" NAME="Agustín Díaz de Mera García Consuegra" AFFILIATION="PPE">
(ES) Elnök úr! Tegnap beszéltem Pizarro szenátor úrral, akit néhány órája neveztek ki a chilei szenátus elnöki posztjára. Ma adja át az elnöki szalagot Pizarro úr Pińera elnök úrnak. Remélem, hogy Pińera elnök úr hatékonyan hajtja végre az újjáépítési feladatokat, és gratulálni szeretnék Bachelet elnök asszonynak azért, ahogyan a válságot kezelte.
<P>
Elnök úr, hadd fejezzem ki együttérzésemet és testvéri szeretetemet a chilei nép iránt, akik szörnyű földrengést és szökőárt éltek át Concepción, Biobío, Temuco és Valparaíso területein. Biztos vagyok abban, hogy Chile hősies népe felülkerekedik ezen a helyzeten, ahogy azt korábban is tette. Még egyszer hadd fejezzem ki szeretetemet és legmélyebb szolidaritásomat Chilével.
<SPEAKER ID="096" NAME="Andreas Mölzer" AFFILIATION="NI">
(DE) Tisztelt elnök úr! A Chilében történt 8,8 erősségű földrengés miatt el kell ismernie Concepción polgármesterének a szavait, miszerint a 24 óra egy örökkévalóság annak, aki a romok alatt van eltemetve. Habár a hatóságok és az életmentő szolgálatok ebben a latin-amerikai országban kétségkívül fel vannak készülve lehetséges földrengésekre, a több mint 2 millió érintettnek nyújtott segítség nem jutott el a katasztrófa által sújtott terület minden részébe elég korán, mert logisztikai problémák merültek fel. A már eleve későn érkező csapatokat is lelassította a káosz. A lakosság kénytelen volt a háztetőkre menekülni és úttorlaszokat felállítani. De nem az utórengésektől tartva, hanem a bűnözőktől való félelem miatt. Chile lehet, hogy van annyira gazdag, hogy törődjön a földrengés áldozataival, de szerencsére félretette a büszkeségét, és segítséget kért, köztük az Európai Uniótól is.
<P>
Ebből a helyzetből nekünk is tanulnunk kell, vagyis azt, hogy vészhelyzetben a társadalmi máz gyorsan lehull, és 24 óra rendkívül hosszú idő is lehet. Ennek a szellemében kijelentem, hogy a vészhelyzeti terveknek és a vészhelyzet idején a támogatási erőfeszítések koordinálásának hatékonyabbnak kell lenniük, az Európai Unión belül is.
<SPEAKER ID="097" NAME="Janez Potočnik">
a Bizottság tagja. - Tisztelt elnök úr! Sokkolt minket a természeti és az emberi katasztrófa mértéke. Az ECHO szükséghelyzeti gyorsreagáló rendszerének és az EU polgári védelmi mechanizmusának gyors mozgósításának köszönhetően irányított és gyakorlati segítséget tudtunk nyújtani röviddel a földrengés után.
<P>
Ahogy már korábban mondtam, az EU-tagállamok bevetett és felajánlott támogatása is nagyon fontos volt.
<P>
A már általam leírt humanitárius és egyéb intézkedések mellett érdemes megemlíteni, hogy kedden, Luxembourgban az Európai Beruházási Bank és Chile keretmegállapodást írt alá (amit egyik tisztelt képviselőtársam korábban már említett), amelynek értelmében a bank működést folytathat Chilében.
<P>
Ez a fejlemény megmutatja, hogy milyen kiváló állapotban van az Európai Unió és Chile kapcsolata, és a megosztott kötelezettségvállalásunk folyamatosan bővül és mélyíti a kapcsolatunkat. Továbbá, az időzítése is tökéletes, mivel az Európai Beruházási Bank az Európai Unió további eszköze lehet arra, hogy együttműködjön Chilével a közép- és hosszú távú újjáépítési folyamatokban, amelyek már megkezdődtek.
<P>
Chile országstratégiájáról és az elkülönített 41 millió euróról szeretnék néhány szót mondani. Az első részletben 25 millió eurót költöttek el, a másodikra 15,6 millió euró marad. Normális esetben 50 százalék jut a társadalmi kohézióra, a maradék 50 százalék pedig a fejlesztésre és a versenyre jut. Felajánlottuk, hogy ezt felülvizsgálat mellett történő újjáépítésre módosítjuk. A chilei hatóságoktól még nem érkezetek kérelmek, de mind a két jogcím alatt újjáépítésre lehet fordítani az összeget.
<P>
A chilei hatóságok még nem nyújtottak be kérelmet az Európai Uniónak, hogy segítséget kérnek az újjáépítési folyamatokhoz. Ahogyan már említettem, ma lép hivatalba Pińera elnök úr. Biztosan kiemelt fontosságú feladatként kezeli majd a károk értékelését és minősítését, valamint a szükséges, hatalmas erőfeszítések megtervezését.
<P>
A Bizottság készen áll bármilyen kérelem megfontolására. Mint már mondtam, az a tény, hogy az Európai Beruházási Bank most már Chilében is működhet, egy újabb lehetőséggel bővíti a már rendelkezésünkre álló eszközöket.
<P>
Azt is érdemes megismételni, amit már néhány képviselőtársam megtett, hogy Chile a fejlődés jó példája. A legtöbb latin-amerikai országgal ellentétben Chile nettó hitelező. Múlt pénteken a leköszönő pénzügyminiszter kiemelte azt a tényt, hogy a chilei lakosságot korábban érő tragédiákkal ellentétben Chile most rendelkezik saját erőforrásokkal is.
<P>
Befejezésül hadd mondjam el, hogy az Európai Unió - az Unió lakossága, régiói és az országai - támogatják Chilét ebben a katasztrófa utáni helyzetben, aminek így is kell lennie egy civilizált és humánus világban. <>
<SPEAKER ID="098" NAME="Elnök">
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="099" NAME="António Fernando Correia De Campos" AFFILIATION="S&amp;D">
írásban. - (PT) A haiti földrengést követően ismét szörnyű katasztrófa történt, amelynek 800 hivatalos áldozata van, és az okozott kár Chile GDP-jének körülbelül 15 százalékát teszi ki. Chile elnöke, Bachelet asszony szerint a népesség 80 százalékát érintette a csapás, és az ország infrastruktúrája nagyon komolyan megrongálódott.
<P>
Az EU ismételten kötelezettséget vállalt annak az országnak a kivételezett kereskedelmi partnereként, amelynek elsődleges kereskedelmi partnere, és amely ország exportjának elsődleges piacaként szolgál. Az EU válasza a 3 millió eurós segély, miközben az európai polgári védelmi szakemberek a helyszínen értékelik a legfontosabb szükségleteket.
<P>
A világot megtépázó természeti katasztrófák, például a földrengések és a pusztító viharok, amelyeket az EU-ban is lehetett tapasztalni, arra kényszerítenek, hogy átgondoljuk a humanitárius segélyek és a vészhelyzetek kérdését, amelyekre gyors és összehangolt választ kell adni.
<P>
Az EU bebizonyította hatékonyságát, és hogy képes reagálni. A Parlament, amely őszinte részvétét fejezi ki Chilének, ezzel a vitával is azt bizonyítja, hogy elkötelezte magát annak az országnak a segítése és újjáépítése mellett, amelyet olyan nagy mértékben megrongált a február 27-i földrengés.
