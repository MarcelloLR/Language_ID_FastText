<CHAPTER ID="008">
A Közösség repülőterein alkalmazandó résidőkiosztás egységes szabályairól szóló 95/93/EGK tanácsi rendelet módosítása (vita)
<SPEAKER ID="047" NAME="Elnök">
A következő napirendi pont Costa úr jelentése, amelyet a Közlekedési és Idegenforgalmi Bizottság nevében készített a Közösség repülőterein alkalmazandó résidőkiosztás egységes szabályairól szóló 95/93/EGK tanácsi rendelet módosításáról szóló európai parlamenti és tanácsi rendeletre irányuló javaslatról - C6-0097/2009 -.
<SPEAKER ID="048" NAME="Paolo Costa" LANGUAGE="IT">
Elnök úr, Tajani úr, hölgyeim és uraim, örömömre szolgál, hogy úgyszólván azzal a következtetéssel nyithatom meg ezt a vitát, hogy javasolhatom a Háznak, hogy fogadja el az általam és a képviselőcsoportok részéről a bizottságban helyet foglaló összes képviselő által benyújtott módosítást, hogy zárjuk le ezt a jelentést már az első olvasatnál, és hogy ezáltal szerezzük meg a rendelethez szükséges hozzájárulást.
<P>
Tesszük mindezt óriási felelősségtudattal. Úgy vélem, hogy Tajani alelnök úr is egyetért abban, hogy a mód, ahogyan igyekeztünk választ adni a légitársaságok jelenleg fennálló tényleges igényeire és nehézségeire - megengedve nekik, hogy megtartsák résidejüket még akkor is, ha az idei nyári szezonban nem használják is őket - szükséges, ám nagyon szigorú intézkedés, amely további finomítást igényel.
<P>
Finomítani kell, mert a tárgyalásokra rendelkezésünkre álló rövid idő alatt láttuk, hogy a légitársaságok érdekei eltérőek, és ezek mindegyike teljes mértékben megalapozott, láttuk, hogy egyes vállalatok arra várnak, hogy mások helyébe lépjenek, ha azok nem képesek teljesíteni vállalásaikat, láttuk, hogy a légitársaságok és a repülőterek érdekei is különbözőek, ami nem mostanában alakult ki, és mindenekelőtt láttuk az utasok érdekeit, legfőképp azokét, akiket a legkülső régiókban szolgálnak ki a repülőterek és a légitársaságok, akik a legnagyobb veszélynek lennének kitéve, ha a résidők megtartása vagy megszüntetése kizárólag azoknak az érintett vállalatok számára biztosított jövedelmezőségétől függene.
<P>
Ezek mind olyan kérdések, amelyekkel ugyan csak sebtében tudtunk foglalkozni, de legalább kitettük őket az asztalra. Lényegében úgy éreztük, hogy az alapproblémával kell foglalkoznunk, vagyis a résidők olyatén megítélésével, miszerint azok olyan közjavak, amelyek kioszthatók vagy odaítélhetők magán társaságoknak, mint például légitársaságoknak vagy repülőtereknek, de nem ruházhatók át tulajdonként.
<P>
Ez egy rendkívül érzékeny téma, olyan, amelyre véleményem szerint még vissza kell majd térnünk. Azt kell mondanom, hogy az ok, vagy ha úgy tetszik az a méltó kompromisszum, amely a mögött rejlik, hogy ilyen gyorsan elfogadtuk ezt a javaslatot abban a formában, amelyben most Önök elé került, az az, hogy biztosak vagyunk benne, hogy a Bizottság be fogja tartani ígéretét, miszerint átgondoltabb, részletekbe menőbb formában vissza fog még térni e témára, hogy egyszer s mindenkorra elrendezze ezt az alapvetően fontos kérdést, nem csak azért, hogy leküzdje a jelenlegi válságot, hanem azért is, hogy befejezze a globális légi piac átstrukturálásának és liberalizációjának folyamatát, valamint, hogy jobb légi piacot alakítson ki Európában.
<P>
A jelenlegi követelményeket és a hosszú távú szükségleteket együtt szemlélve, ez az oka, hogy úgy érzem, javasolhatom e jelentés elfogadását.
<P>
Elnök úr, a hátralévő 20 másodperben, kihasználnám ezt az "utolsó tanítási nap” hangulatot, hogy köszönetet mondjak az osztálytársaimnak és mindazoknak, akikkel alkalmam nyílt együtt dolgozni az elmúlt tíz év során, mivel most nagy örömmel zárom utolsó strasbourgi napomat utolsó, ám semmi esetre sem jelentéktelen hozzájárulásommal.
<SPEAKER ID="049" NAME="Elnök">
Köszönjük, Costa úr, és gratulálok remek munkájához. Az Ön neve számos fontos jelentést fémjelez, tevékenysége ennélfogva nagy szerepet játszott a Parlament közelmúltbeli történelmében.
<SPEAKER ID="050" NAME="Antonio Tajani" LANGUAGE="IT">
Elnök úr, tisztelt képviselőtársaim, e Ház egykori tagjaként ismételten szeretnék köszönetet mondani a Közlekedési és Idegenforgalmi Bizottságnak és annak elnökének saját parlamenti képviselőségem idején végzett produktív munkájáért és azért az együttműködésért, amelyet azóta mutatnak irányomban, mióta az a megtiszteltetés ért, hogy a Parlament jelölésével és támogatásával elfoglalhattam a közlekedési biztosi posztot. Hölgyeim és uraim, ma is ennek a gyümölcsöző partnerségnek lehetünk tanúi, ezért még egyszer köszönetet kell mondanom a Parlamentnek, különösen a Costa úr által elnökölt közlekedési bizottságnak, amiért ilyen gyorsan jártak el az Európai Bizottság résidőkiosztásra vonatkozó javaslatával kapcsolatban.
<P>
Különböző események sorozata - a gazdasági válság, a pénzügyi válság, az új A-típusú influenzavírus - tovább súlyosbítják a légi közlekedési ágazat helyzetét, amely rendkívül jól mutatja, mennyire sürgős és elengedhetetlen a támogató intézkedések meghozatala, nem csak a légitársaságok, hanem azok alkalmazottjai számára is.
<P>
Mindezek fényében osztom Costa úr aggodalmait. A Bizottság javaslata nem végleges megoldás. Inkább egy olyan javaslat, amelynek célja, hogy reagáljon a sürgető helyzetre, ám amelyet később részleteiben újra kell vizsgálni a teljes rendszer újratervezése érdekében; tulajdonképpen április 15-én, Costa úr aggodalmaira és megjegyzéseire reagálva, tájékoztattam őt, mint a bizottság elnökét, hogy a Bizottság Energiaügyi és Közlekedési Főigazgatósága már dolgozik egy olyan javaslat előkészítésén, amely a lehető leghamarabb felülvizsgálná a rendeletet.
<P>
A résidőkiosztás szabályait a múltban már kétszer függesztették fel válságkezelés céljából. Ez globális válasz egy globális válságra, olyan válasz, amely nyilvánvaló, hogy nem egy vagy két tagállamot érint, hanem az egész Európai Unió légi közlekedési rendszerét, és a legkomolyabb körülmények közt - a szeptember 11-i támadás és a SARS-válság (Severe Acute Respiratory Syndrome, atípusos tüdőgyulladás) idején - hasonló intézkedések kerültek bevezetésre. A légi közlekedési ágazatot jelenleg sújtó válság valószínűleg még komolyabb, mint ezek voltak, és ma még semmiféle jelét nem látjuk annak, mikor tapasztaljuk majd az első kedvező fejleményeket.
<P>
Valójában a közlekedés folyamatos hanyatlásban van. A "használd, különben elvész” szabály nyári szezon idejére történő felfüggesztésével minden vállalat jól fog járni, legyen az európai vagy Európán kívüli, mindenféle megkülönböztetés nélkül, amint arra az IATA (Nemzetközi Légi Szállítási Szövetség) és számos nem európai cég is rámutatott. Mi több, biztos vagyok benne, hogy ez az intézkedés, amely kivételesen csupán egy korlátozott időtartamra szól - a felfüggesztés ez év március 29-től október 26-ig lesz érvényben, ezáltal lehetővé téve a résidők megtartását a jövő évi nyári szezonra is -, lélegzetvételnyi időhöz juttatja a vállalatokat, esélyt adva nekik, hogy kezeljék a keresletcsökkenésből adódó gondjaikat.
<P>
Meg fogja előzni továbbá az olyan paradox helyzeteket, mint amilyen a jelenlegi, amikor a vállalatok arra kényszerülnek, hogy üres gépeket repültessenek csak azért, hogy ne veszítsék el résidejüket, ami - véleményem szerint - teljességgel elfogadhatatlan, nem csak környezetvédelmi okokból, hanem azért is, mert rontja az adott légitársaság anyagi helyzetét - és tudjuk jól, hogy ha egy cég bajban van, bajban vannak az alkalmazottai is.
<P>
Meggyőződésem, hogy szükség van erre az intézkedésre, mégpedig sürgősen, így hát támogatni fogom a Parlament és a Tanács által elért kompromisszumot, amely lehetővé teszi a javaslat azonnali elfogadását. Ezen okból kifolyólag szeretnék még egyszer köszönetet mondani a Közlekedési Bizottság elnökének és a Parlament egészének.
<SPEAKER ID="051" NAME="Georg Jarzembowski">
a PPE-DE képviselőcsoport nevében. - (DE) Elnök úr, Tajani úr, hölgyeim és uraim, az Európai Néppárt (Kereszténydemokraták) és az Európai Demokraták Képviselőcsoportja támogatja a 2010. évi nyári menetrend idejére a repülőtereken a légitársaságoknak nyújtott fel- és leszállási jogok minimum 80%-os használati szabályának egyszeri felfüggesztését, és köszönetet mond az előadónak, Costa úrnak, hogy ilyen gyorsan és hatékonyan kezelte ezt a dokumentumot.
<P>
A szabály felfüggesztése most lehetővé teszi a légitársaságok számára, hogy a kereslet csökkenésével párhuzamosan a tervezett minimum alá csökkentsék járataik számát anélkül, hogy a következő idényben elvesztenék fel- és leszállási jogaikat. Véleményem szerint, ahogy ezt az alelnök úr is említette, ez az egyszeri, egy időszakra szóló intézkedés megalapozott, mivel a nemzetközi pénzügyi és gazdasági válság miatt előre nem látható mértékben esett vissza az utasok száma, és mivel a légitársaságok még mindig nem tudják megjósolni, milyen mértékben fog ez növekedni a jövőben. A felfüggesztés a környezetvédelmet is segíti, mivel nélküle a légitársaságok úgy éreznék, kénytelenek félig üres járatokat közlekedtetni, csak hogy megtartsák résidejüket.
<P>
Elnök úr, Alelnök úr, a PPE-DE képviselőcsoport kezdetben elutasította a szintén Önök által benyújtott rendeletet, amely felhatalmazná a Bizottságot, a Parlamenttel való valódi együttdöntési eljárás nélkül, hogy egyszerűen a komitológiai eljárás keretében kérje a szabály felfüggesztését. Úgy véljük, hogy amennyiben szándékukban áll a téli menetrendre vonatkozólag is előterjeszteni egy ilyen javaslatot, a Parlamentnek azt alaposan meg kell vizsgálnia, mert még körültekintőbben figyelembe kell majd vennie a számos különféle légitársaság érdekeit, csakúgy, mint a repülőterek és az utasok érdekeit. Igent mondunk tehát a szabályozás egyszeri felfüggesztésére, de nemet mondunk annak a Parlament bevonását elmulasztó esetleges kiterjesztésére.
<P>
Őszintén szólva úgy hiszem, hogy mivel a sertésinfluenza nem annyira heves, mint ahogy attól kezdetben tartottunk, a légitársaságoknak végül is tudniuk kell előre látni a lehetséges utasszámokat, és azt, mire számíthatnak az elkövetkezendő években. Azt kell elvárnunk a légitársaságoktól, hogy a realitást tükröző terveket nyújtsanak be, hogy a repülőtereknek lehetőségük legyen más légitársaságoknak felajánlani a kihasználatlan résidőket. A mi érdekünk, hogy a repülőterek a fogyasztók, vagyis az utasok érdekeit szem előtt tartva használhassák ki kapacitásukat. Lenne még egy megjegyzésem a résidőkiosztásról szóló irányelv új, alapvető felülvizsgálatával kapcsolatban. Úgy vélem, a résidők az embereké, és nem a repülőterekhez vagy a légitársaságokhoz tartoznak, és ezért kell rájuk külön figyelmet fordítanunk a jövőben.
<P>
Elnök úr, hölgyeim és uraim, mivel ez a vita és ez a plenáris ülésszak csakúgy, mint saját parlamenti tevékenységem is a végéhez közeledik, engedjék meg, hogy őszinte köszönetet mondjak a Közlekedési és Idegenforgalmi Bizottságban tevékenykedő kollégáimnak, a Közlekedési és Idegenforgalmi Bizottság titkárságának és elnökének, valamint a Bizottság alelnökének és az egész főigazgatósági TREN-csapatnak. Az elmúlt öt esztendőben közösen dolgoztunk az Európai Unió polgárainak érdekében. Szorítani fogok Önökért, hogy a következő öt év ugyanezt, vagy még jobb dolgokat hozzon. A Közlekedési és Idegenforgalmi Bizottság fontos bizottság; köszönöm Önöknek a kiváló együttműködést.
<SPEAKER ID="052" NAME="Elnök">
Köszönjük, Jarzembowski úr, és sok szerencsét és boldogságot kívánunk Önnek az elkövetkezendő évekhez és a jövőbeni terveihez.
<SPEAKER ID="053" NAME="Brian Simpson">
a PSE képviselőcsoport nevében. - Elnök úr, szeretnék köszönetet mondani elnökünknek, Paolo Costa úrnak, nem csak a jelentés elkészítéséért, de azért a munkáért is, amelyet a bizottság elnökeként az elmúlt parlamenti ciklusban végzett. Sokkal tartozunk az általa végzett kemény munkáért.
<P>
Ez a jelentés Paolo Costa úr munkájának mikrokozmosza, hiszen világosan mutatja, milyen nagy szükség van az ENSZ-beli diplomáciai képességekkel társult salamoni bölcsességre, amikor, például, olyan technikai részletekkel kell foglalkozni, mint a résidőkkel kapcsolatos "használd, különben elveszik” elv. És az elnökünk nagyon bölcs Salamonnak és nagyszerű ENSZ-diplomatának bizonyult hivatali ideje alatt.
<P>
A polgári repülési ágazat azonban ismételten bebizonyította abbéli képességét, hogyan tud nem összefogni ezen igen lényeges kérdés kapcsán; a nagy légitársaságok a felfüggesztést követelik, míg a fapados légitársaságok és a repterek épp azt kérik, hogy ne legyen felfüggesztés. Ami engem illet, úgy vélem, hogy a nagy légitársaságok, különféle szövetségeseik által támogatva nem fogják beérni egy egyszeri felfüggesztéssel, hanem újabbakat fognak követelni, hiszen tudom, hogy némelyiküknek egészségtelen, antidemokratikus befolyása van mind erre, mind a nemzeti parlamentekre; ezért úgy gondolom, sajnos ez még csak egy folyamat kezdete, és nem a vége.
<P>
Képviselőcsoportom támogatni fogja az előadónk által javasolt és a Közlekedési és Idegenforgalmi Bizottság által is jóváhagyott kompromisszumot, de hangsúlyozom, hogy ez a felfüggesztés, ahogy Georg Jarzembowski kollégám gyakorta emlegeti, a "használd, különben elvész” kitétel felfüggesztése egyszeri és egy bizonyos időszakra vonatkozik, és nem jelent zöld utat további felfüggesztések számára. Ha a Bizottság úgy érzi, hogy további felfüggesztésekre lenne szükség, akkor azokat egy felülvizsgált rendelet részeként kell elrendelni, amely elfogadásába a Parlamentet is teljes mértékben be kell vonni, és annak jogait teljes mértékben tiszteletben kell tartani. Igent mondunk a vitára, igent mondunk az együttműködésre, de nemet mondunk a komitológiára.
<P>
Látom, milyen veszélyes helyzetben van a légi közlekedési ágazat és különösen a légitársaságok. Azt is megértem, hogy a résidők nem csak a fel- és leszállásokról szólnak. Újabban jelentős tételként szerepelnek a légitársaságok pénzügyi könyveiben, és előadónknak igaza van, amikor azt mondja, hogy ezt az szempontot a későbbiekben felül kell vizsgálni.
<P>
A "használd, különben elvész” kitétel felfüggesztése nem fogja érinteni a londoni Heathrow, a frankfurti, a párizsi Charles de Gaulle vagy az amszterdami Schiphol repülőteret, de hatással lesz az e központokat kiszolgáló regionális repülőterekre, mert ezek lesznek azok az útvonalak, amelyeket a légitársaságok fel fognak függeszteni. Amit azonban a légitársaságoknak sem szabad elfelejteniük, az, hogy rajtuk kívül mások is érintettek az ügyben, és másokat is érint majd ez a felfüggesztés.
<P>
Mivel a gazdasági helyzet nem jó, és mivel elismerjük, hogy értelmetlen félig üres gépeket repültetni, ez alkalommal támogatni fogjuk az előadót, de remélem, a jövőre nézve tudomást vettek a fenntartásainkról, nem csak ebben a teremben, hanem a repülési ágazat egészében is.
<P>
Végezetül a szocialisták koordinátoraként hadd mondjak köszönetet csoportom minden tagjának, csakúgy, mint a többi képviselőcsoporthoz tartozó társkoordinátoroknak kitűnő munkájukért és azért az együttműködésért, amelyben az elmúlt öt év során közösen osztoztunk. Szeretnék továbbá köszönetet mondani Tajani biztos úrnak és csapatának is, akik vele dolgoztak, amíg betöltötte a közlekedési biztosi címet.
<SPEAKER ID="054" NAME="Erminio Enzo Boso" LANGUAGE="IT">
Elnök úr, hölgyeim és uraim, ez az első alkalom, hogy felszólalok ebben a Házban. Az első, mivel újdonsült képviselő vagyok, és mivel láttam dolgokat, amelyek, hogy úgy mondjam, nem tetszenek nekem; Costa úr hozott egy döntést a bizottságával, aztán rá kell jönnünk, hogy megállapodások vannak a háttérben. Sőt, némelyik a nyílt színen zajlik. De ezek a bizottságon kívüli megállapodások...
<P>
Azt mondják, Európában demokrácia van. Nos, én ezt nem így látom, Elnök úr. A demokrácia átláthatóságot jelentene, ám itt átláthatóságról aligha beszélhetünk, akár Costa urat, akár a légi ágazatban érintett polgárokat, akár az embereket, akár a repülőtereket, akár azok alkalmazottjait tekintjük.
<P>
Állítólag liberalizációról beszélünk, valójában azonban monopolhelyzettel van dolgunk. Azért mondom ezt, mert a Linate és a Malpensa repterekről induló járatok mind az Alitalia-Air France monopóliumai. Vegyük a Linatét, amely 160 000 nehéz helyzetben lévő reptérrel van közvetlen összeköttetésben. Hagyjuk, hadd legyen a Linate túlzsúfolt, csak, hogy tekintettel legyünk a Letta miniszterhelyettes úr által kedvelt Frosinone repülőtérre? Kíváncsi vagyok, hogy azért nem érhetők el ezek a szolgáltatások, mert az Alitaliának nincsenek gépei arra, hogy lefedje ezeket a szolgáltatásokat és ezeket a munkaórákat? Akkor miért nem adjuk oda ezeket olyan cégeknek, amelyek képesek biztosítani ezeket a szolgáltatásokat?
<P>
Costa úr nagyon helyesen azt mondta: "Megtesszük a tőlünk telhető legtöbbet”. Tudom, hogy jócskán lehetnek olyanok, akik nem szívlelik Costa urat - én kedvelem őt -, de senkinek nem lenne szabad, illetve nem kellene, hogy ilyen tiszteletlenül bánjanak vele.
<P>
Látja, Elnök úr, amivel most szembesülünk... Itt, Linate repterén 126 ezres a várólista, míg az Alitalia-Air France nem akarja vállalni ezeket az utakat. Viszont a repülőtereknek is túl kell élniük valahogy. Csökkenteniük kell a járatok költségeit. És ha már a köz résidőkhöz való jogairól beszélünk, miért nem kezdjük el munkára tanítani az Alitaliát, az Air France-ot és a többi légitársaságot?
<P>
E tekintetben tehát nem szeretném, ha teret engednénk bármilyen választási megalkuvásnak. Látja, Elnök úr, ezek a rendszerek "lobbiként” ismeretesek Európában, míg mi, Olaszországban "gazdasági entitásoknak”, "maffiának”, "camorrának” vagy "ndranghetának” nevezzük őket.
<SPEAKER ID="055" NAME="Johannes Blokland" LANGUAGE="NL">
Elnök úr, Tajani úr, Costa úr, tizenöt évnyi munka után ez lesz a legutolsó hozzászólásom az európai parlamenti vitákhoz. Ez tehát különleges alkalom számomra, hogy hozzászólhatok egy igen különleges vitához, ahhoz a vitához, amelynek témája a repülőtéri résidőkről szóló rendelet hat hónapos felfüggesztése.
<P>
Az elmúlt néhány év során a közlekedési ágazat jövőjének biztosítása céljából igyekeztem elősegíteni a zöld közlekedési politikát. Úgy vélem, ezzel a jelentéssel elértük ezt. A 80%-os küszöb 75%-ra való csökkentése nem oldaná meg a problémáinkat. Hiába is csökkentenénk le, a légitársaságok attól még nem vennék fontolóra, hogy beszüntessék az üres gépek repültetésének gyakorlatát.
<P>
Szerencsére azonban a kompromisszum, amelyben megállapodtunk, kínál olyan megoldásokat, amelyek mindenekelőtt kedvezőek a környezet számára, ám ugyanakkor bizonyos mértékű támogatást is nyújtanak a gazdasági válság által erősen sújtott repülési ágazat számára. Úgy vélem, ebben a dokumentumban ki kell mondanunk, hogy a repülőtéri résidők jelenlegi szabályozásával valami nincs rendben. Amíg ezek a résidők úgy maradnak jövedelmezőek, hogy kifizetődő üres gépeket reptetni, a jelenlegi szabályozás sem fog változást hozni.
<P>
Ennél fogva örömmel látom, hogy a szöveg jelzi, hogy a résidőrendszer bármilyen további felfüggesztése esetén a szabályozás alapvető módosításra szorul. Természetesen, akkor két külön dokumentumra lenne szükségünk, hogy sürgős esetben azonnal meg lehessen hozni a kellő intézkedéseket, és hogy biztosak lehessünk benne, hogy elegendő idő állt rendelkezésre egy átfogó felülvizsgálat elvégzéséhez. Szeretném hallani, amint Tajani biztos úr megerősíti, hogy ezt az utóbbi felvetést figyelembe fogják-e venni.
<P>
Elnök úr, ezennel szeretném befejezni a felszólalásomat csakúgy, mint e Parlamentben végzett munkámat. Mindig örömömre szolgált a Közlekedési és Idegenforgalmi Bizottságbeli kollégáimmal való közös munka, és szeretnék ezért köszönetet mondani minden képviselőtársamnak, és különösen Costa elnök úrnak, ezért a jelentésért, amely mai vitánk témája, és azért is, amiért kész volt a repülőtéri résidőkkel kapcsolatos ésszerű kompromisszum kidolgozására.
<SPEAKER ID="056" NAME="Elnök">
Köszönjük, Blokland úr. Önnek is sok szerencsét és sok boldogságot kívánok az elkövetkező, parlamenten kívüli terveihez.
<SPEAKER ID="057" NAME="Luca Romagnoli" AFFILIATION="NI">
(IT) Elnök úr, hölgyeim és uraim, számomra teljes mértékben megfelelőnek tűnik, hogy a jelenlegi közösségi szabályozás alóli mentesség lehetővé tegye a légitársaságok számára résidejük megtartását.
<P>
A mentesség javaslata azért született, hogy kezeljünk egy válságot, amely mindannyiunk számára nyilvánvaló, és amelyet oly sokszor megvitattunk már. Azt sem szabad elfelejtenünk, hogy ez a mentesség, bizonyos módon - és úgy vélem, ez pozitívum - késleltetheti a harmadik országbeli vállalatok térnyerését, amelyek, a közösségi szállítóktól eltérően, gyakran állami támogatást és egyéb támogatásokat élveznek; véleményem szerint ezt is mérlegelnünk kell.
<P>
Ami a többit illeti, minden szimpátiám a szociális ügyeké, és azt is ennek fényében kell nézni, hogy támogatom e kezdeményezést. Örömömre szolgál kijelenteni, hogy a meggyőződéses liberálisoknak viszont most muszáj egy merőben ellentétes megközelítést alkalmazniuk; ki tudja, talán jobb útra térnek - én ezt nagy örömmel venném.
<P>
Így hát megragadom az alkalmat - ez lesz az utolsó felszólalásom ebben a parlamenti ciklusban, és nem valószínű, hogy a következőben is visszatérek -, hogy köszönetet mondjak mindenkinek, azoknak a képviselőtársaknak, akik előítéletek nélkül hagyták, hogy együtt dolgozzam velük, és ezzel kétségkívül egyedülálló tapasztalattal gazdagítottak, mind személyes, mind politikai értelemben.
<P>
Mindannyiuknak minden jót kívánok, és szeretnék különösképpen köszönetet mondani a Közlekedési és Idegenforgalmi Bizottságban helyet foglaló kollégáimnak, Costa elnök úrnak, Tajani biztos úrnak, és e tisztelt Ház minden képviselőjének, végezetül pedig szeretném kifejezni a nagyobb átláthatóság iránti igényemet, amelyet a következő parlament - remélhetőleg - majd valóban meg tud teremteni, mivel az átláthatóságra szavaztunk a stagiaires, vagyis a gyakornokok, az asszisztensek és több más munkatársunk helyzetével kapcsolatban, ami azonban sajnos még megvalósulásra vár. Mindenekelőtt azt szeretném hangsúlyozni, hogy nekünk mit kellene kínálnunk az átláthatóság érdekében - azonnal befejezem, Elnök úr - az általunk itt végzett munkát illetőleg, mivel a sajtó legtöbb híradása, az olasz sajtó többsége különösen, demagóg és teljesen abszurd.
<P>
A jelenléti ívet nyilvánossá kell tenni, és az Európai Parlamentnek hivatalosan közzé kell tennie az egyes képviselők munkájával kapcsolatos információkat.
<SPEAKER ID="058" NAME="Elnök">
Köszönjük, Romagnoli úr, és további sok sikert kívánunk jövőbeli tevékenységéhez.
<SPEAKER ID="059" NAME="Reinhard Rack" AFFILIATION="PPE-DE">
- (DE) Elnök úr, minden elhangzott már, amit fontos volt megemlíteni ezzel a légi közlekedésről és az attól akár alkalmazottként, akár utasként függő emberekről szóló, igen fontos szöveggel kapcsolatban. Csak épp nem én mondtam el. Tudatosan döntöttem úgy, hogy nem ismétlem meg mindazt, amit mások elmondtak, viszont szeretném megragadni az alkalmat, hogy mondjak valamit a válságról.
<P>
Tajani úr, Ön rámutatott arra, hogy nem ez az első, és sajnos valószínűleg nem is az utolsó válság a légi közlekedési ágazatban, amellyel szembe kell néznünk. Helyes, hogy gyorsan reagálunk az efféle kritikus helyzetekre, és hogy igyekszünk ésszerű megoldásokat találni. Sikerrel is jártunk. De nem szabad titkolnunk azt a tényt, hogy a válságot olykor ürügyként használtuk, használjuk, és fogjuk használni, hogy olyan szabályokat hozzunk, amelyek valójában nem a légi közlekedési ágazatot vagy az embereket szolgálja ki, hanem bizonyos érdekeket.
<P>
A visszautasított beszállásról szóló irányelvben, amely meglehetősen pontatlanul fogalmaz a "kivételes körülményeket” illetőleg, megadtuk a lehetőséget a légitársaságoknak, hogy igen széles körűen értelmezzék ezt a fogalmat. És pontosan így is tesznek - az utasok kárára. Ebben az irányelvben azzal sem foglalkoztunk, hogy bírságokat szabjunk ki a késedelmek esetére. A légitársaságok, különösen az elmúlt hetekben és hónapokban, ki is használták a helyzetet, hogy nem kellett fizetniük a késésekért, hanem elég csupán minimális jogokat garantálniuk az utasok számára - ami megint csak az utasok kárára történt. Nem követhetjük el még egyszer ugyanezt a hibát.
<P>
Ezért kérem, hogy a következő parlamenti ciklusban, Önök vagy akik dolgoznak majd ezzel a dokumentummal, nyújtsanak be javaslatot e jogszabályszöveg módosítására.
<P>
Másra terelve a szót: sok más képviselőtársamhoz hasonlóan számomra is ez az utolsó tanítási nap ebben a Házban. Az első tanítási napon az ember általában megkapja az iskolatáskáját. Talán az utolsó tanítási napra is jut egy zacskónyi cukorka. Tajani úr, szeretnék "cukorkát” kérni. Kérem, amilyen gyorsan csak lehet, szüntesse meg azt a nonszensz helyzetet, amelyet a folyadékokról és a repülőtéri biztonsági ellenőrzésekről szóló rendeletünkkel hoztunk létre. Ez a rendelet senkinek sem vált hasznára, és senkit sem védett meg. Csak dühöt szült. És mivel senki sem elég bátor és eltökélt ahhoz, hogy beismerje ezt, és eltörölje ezt az intézkedést, még mindig szenvedünk ettől a kimondhatatlanul rossz rendelettől. Kérem, töltse meg ezt az iskolatáskát, és szüntesse meg ezt a lehetetlen helyzetet.
<P>
Őszintén köszönöm mindannyiuknak, akikkel volt szerencsém együtt dolgozni az elmúlt néhány év során.
<SPEAKER ID="060" NAME="Elnök">
Köszönjük, Rack úr. Nyugodjon meg, a Háznak hiányozni fog. Minden jót kívánunk Önnek a jövőben.
<SPEAKER ID="061" NAME="Gilles Savary" AFFILIATION="PSE">
(FR) Elnök úr, hallgattam az előbb Boso urat, és nem szeretném alábecsülni a tényt, miszerint vannak különleges esetek, különösen Olaszországban, ahol kívánatos lenne, ha megnyitnák a résidőket. Úgy vélem, azonban, hogy meg kell őriznünk a hidegvérünket, és fel kell ismernünk, hogy a válság gyorsabban érte el és mélyebben érintette a repülési ágazatot, mint eddig bármikor. Kétségkívül ez az egyik legelső ágazat, amely megsínylette a költségvetési megszorításokat - mind a vállalati költségvetéseket, ami az üzleti célból utazókat illeti, mind a háztartások költségvetését, ami pedig a nyaralni utazókat illeti. A másik lehetőség az lett volna, ha teljesen megnyitjuk a résidőket, ami minden eshetőség szerint oda vezetett volna, hogy a legerősebb légitársaságok a legjobb résidőkben járatnák üres gépeiket, kihagynák a legkevésbé jövedelmező területtervezési résidőket, és hogy a fapados légitársaságok, amelyek más gazdasági modell szerint működnek, abból kovácsolnának előnyt, hogy eladnak néhány résidőt.
<P>
Röviden, ez valószínűleg a szerepek újrafelosztásához vezetett volna, mégpedig a lehető legrosszabb körülmények között. Semmi köze sem lett volna a valódi gazdasághoz, egy működő piachoz; sőt, a legjelentősebb légitársaságok esetében valószínűleg szerepet játszott volna a szociális dömpingben vagy a megszerzett pozíciók védelmében. Ezért gondolom úgy, hogy ez a moratórium a legkevésbé rossz megoldás, tekintve, hogy ez csupán egy átmeneti megoldás, pontosan nyomon követjük az eseményeket és a válság hatását, a fejleményekről számot adunk a Parlament előtt, valamint megnyitjuk a résidőpiacot, amíg elő nem készítjük az intézkedésekben szükséges változtatásokat, illetve meg nem szilárdítunk egy új európai uniós politikát.
<P>
Ez az utolsó felszólalásom ez előtt a Ház előtt. Nagy megtiszteltetés ugyanabban a bizottságban végzett 10 évnyi munka után felszólalni egy parlamenti ciklus legvégén, az egyik legutolsó vitában, főképp, hogy ezt a barátai között teheti az ember. Szeretném elmondani, milyen nagy öröm számomra, hogy ilyen erőteljes és ilyen fantasztikus személyiségekkel dolgozhattam együtt; sosem fogom elfeledni ezt az élményt. Ez a bizottság egy elit bizottság - úgy vélem, ezt el kell mondani. Figyelemre méltó munkát végzett, amely hitelt ad az Európai Parlament munkájának, és magának az Európai Parlamentnek is. Szeretnék köszönetet mondani minden kollégámnak, tekintet nélkül arra, mely képviselőcsoport tagjai. Nem hinném, hogy még egyszer részem lehet egy ilyen tartalmas, tisztességes, őszinte és alapos politikai tapasztalatban, mint amilyen ez volt.
<P>
Tajani úrnak ezen kívül gratulálni is szeretnék ahhoz, hogy ez alatt a ciklus alatt elfogadott egy ilyen komoly mandátumot és portfóliót, mint amilyen a közlekedési, és mivel a türelem és az eltöltött idő tesznek valakit kompetenssé, ő megérdemli, hogy megkapja ezt a tárcát a Bizottság következő hivatali ideje alatt is. Hölgyeim és uraim, mindent köszönök.
<SPEAKER ID="062" NAME="Elnök">
Köszönjük, Savary úr. Amit a Bizottságról mondott, tökéletesen tükrözi az Ön remek tulajdonságait és azokat az erőfeszítéseket, amelyeket parlamenti munkája során tett. Biztos vagyok benne, hogy a jövőben is szert tesz még hasonlóan tartalmas tapasztalatokra.
<SPEAKER ID="063" NAME="Ryszard Czarnecki" AFFILIATION="UEN">
(PL) Elnök úr, közvetlenül Rack és Savary urak után szólok, és szeretnék nyomban köszönetet mondani mindkettejüknek az Európai Parlamentben végzett munkájukért. Nem tudom, most szólalok-e fel utoljára, ez még a most következő választások függvénye.
<P>
Hölgyeim és uraim, egy olyan dolgot vitatunk ma meg, amely rendkívül érdekes, mivel jól mutatja a légitársaságok teljesen alapvető érdekei, valamint a fogyasztók és az utasok érdekei közötti ellentétet. Válság idején úgy spórolnak a légitársaságok, hogy, amint már említettük, a szóban forgó limitek jövő évre való kiterjesztését kérik. Ha ezen a ponton segítünk a légitársaságoknak, ami véleményem szerint indokolt volna, semmi esetre sem tehetik mindezt az utazóközönség kárára. Nagyon veszélyes helyzet lenne, ha a légitársaságok ennek ürügyén büntetlenül törölhetnének el járatokat.
<P>
Rack úrhoz hasonlóan én is úgy vélem, hogy fel kellene oldanunk az utazóközönségre vonatkozó korlátozásokat, mert a helyzet kezd egyre szürreálisabbá és egyre bosszantóbbá válni. Szeretném megragadni az alkalmat, hogy gratuláljak Tajani biztosnak remek munkájához.
<SPEAKER ID="064" NAME="Timothy Kirkhope" AFFILIATION="PPE-DE">
Elnök úr, hallván számos felszólalót, akik a következő választások után már nem lesznek velünk, remélem, hogy a nagy-britanniai választók lehetővé teszik számomra, hogy még egy ciklusban itt lehessek. Az ülésterem e székéről viszont most mondom utolsó felszólalásomat, mert a választások után új helyre fogok kerülni. Hadd gratuláljak külön Jarzembowski úrnak azért a munkáért, amelyet a mi nevünkben, a bizottság tagjainak nevében végzett, és köszönet illeti Tajani és Costa urakat is, amiért elénk hozták ezt a kérdést.
<P>
A 80/20-as szabály felfüggesztésének megvitatása nagyon fontos, ám ez csupán rövid távú intézkedés lehet, és nem szabad hagyni, hogy hosszú időn át a légi közlekedési politika részét képezze. Az intézkedés pozitívumai nyilvánvalóak: a gazdasági visszaesés idején kisegítjük az utasszállító cégeket, különösen a nemzeti lobogók alatt repülő társaságokat; ezenfelül környezetvédelmi szempontból is előnyös, hogy nem lehet üres gépeket reptetni a résidő-kihasználási kötelezettség miatt. A megoldás azonban nem ebben rejlik, így ez az intézkedés nem lehet tartós.
<P>
A jelenlegi problémák szorosan kapcsolódnak a jelenlegi pénzügyi válsághoz, de a légi közlekedési ágazat válságát hiba volna kizárólag ennek tulajdonítani. Néhány nemzeti fuvarozónk már jó néhány éve nem örvend jó egészségnek, ezért nekik a jövőre nézve alaposan meg kell vizsgálniuk saját üzleti modelljeiket. Életképes üzleti vállalkozásokká kell lenniük, nem pedig privilegizált helyzetben lévő szervezeteknek; számomra és kollégáim számára általában véve elfogadhatatlan, ha valaki a protekcionista intézkedésekre apellál.
<P>
Természetesen támogatni fogjuk a Bizottságot. A jövőre nézve azonban nem támogatom az egyszerűsített eljárásokat, és véleményem szerint jó ötlet lenne, ha meghallgatást tartanánk a résidőkiosztásról szóló irányelvvel kapcsolatban, talán ősszel vagy a tél folyamán, miután visszatértünk. Olyan intézkedéseket kell kitalálnunk, amelyekkel piaci alapú ösztönzőket szolgáltathatunk a légitársaságoknak és a repülőtereknek. Nehéz időkben a hatékonyságot és az innovációt kell jutalmazni - én magam különösen a regionális repülőterek nagy híve vagyok.
<P>
Végül, hadd említsem meg a pilóták helyzetét: a "használd, különben elvész” elv felfüggesztése következtében néhány pilóta munka nélkül maradhat. Lévén, hogy én magam is pilóta vagyok, kérdezem a Bizottságot: kérem, magyarázzák meg, miért nem kérték ki ez ügyben a pilóták szakszervezeteinek véleményét. Kérem, biztosítsák őket afelől, hogy a jövőben a pilóták és az ágazat többi dolgozójának szempontjait is teljes mértékben figyelembe fogják venni.
<SPEAKER ID="065" NAME="Emanuel Jardim Fernandes" AFFILIATION="PSE">
(PT) Elnök úr, Tajani úr, hölgyeim és uraim, az Európai Bizottság sürgősséggel elfogadta a résidőkiosztás egységes szabályairól szóló 95/93/EGK tanácsi rendelet módosítására irányuló javaslatot. A javaslat alapvető célja a 80/20-as szabály felfüggesztése, más szóval a korábban megvásárolt, ám ki nem használt résidők elárverezésének megelőzése. Ezt az intézkedést nem szánják ad eternum elvnek, sem tulajdonjognak - amint azt a bizottság elnöke, Costa úr is mondta az imént - ez csupán egy átmeneti intézkedés.
<P>
A felfüggesztés annak felismerésén alapszik, hogy a gazdasági válság széles körű visszaeséshez vezetett a légi személy- és teherszállításban, aminek súlyos kihatása van a nemzeti fuvarozó cégekre és más gazdasági szektorokra is, aminek következtében munkanélküliség fenyeget. Ennek eredményeképpen kötelességünk, hogy ne kényszerítsük a légitársaságokat arra, hogy jelentős kiadások árán, és a környezetet szennyezve csak azért tartsák fenn járataikat, hogy megtarthassák résidejüket. Ez az oka annak, hogy támogatom a 80/20-as szabály felfüggesztését.
<P>
Most, hogy mindezt elmondtam, hadd ragadjam meg az alkalmat, hogy megkérdezzem, vajon ez a megközelítés megfelelő lesz-e arra, hogy reagáljunk az ezen ágazatot sújtó világméretű válságra, és hogy - ahogy én gondolom - a Bizottságnak vajon nem kellene-e fontolóra vennie, hogy javaslatot tegyen egy ezen ágazat megsegítését célzó támogatási programra, hogy az stabil maradhasson, és növekedni kezdhessen a válság elmúltával.
<P>
Nem szabad elfelejtenünk, hogy számos légitársaság, köztük a hazám lobogója alatt közlekedő légi fuvarozó is, már korábban is vészelt át gazdasági válságokat, amelyek után megszilárdult anyagi helyzetük, ám most olyan válságban találják magukat, amelyből igen nehéz a kilábalás, egy olyan válságban, amelyet nem ők okoztak, ám amelytől szenvednek.
<P>
Elnök úr, hölgyeim és uraim, ez az utolsó felszólalásom e parlamenti ciklusban, sőt, lehet, hogy ez a legutolsó felszólalásom - attól függ, hogy döntenek majd a szavazók. Ezért nem szalaszthatom el ezt a lehetőséget, hogy kifejezzem hálámat azért a támogatásért és együttműködésért, amelyben mindvégig részem volt kollégáim részéről az európai projekt és az európai polgároknak adandó válaszok megalkotásához való szerény hozzájárulásom során.
<P>
Szeretnék tehát hálás köszönetet mondani ebben a Házban Önnek, Elnök úr, Tajani alelnök úrnak, és a képviselőcsoportomban helyet foglaló kollégáimnak. Szeretném külön kiemelni azokat, akik ma felszólaltak - Simpson és Savary urakat - valamint azokat a más képviselőcsoportokban ülő képviselőtársaimat, mint például bizottságunk elnökét, Costa urat, akivel volt szerencsém néhány jelentésen együtt dolgozni, valamint Jarzembowski urat, akit semmiképp sem hagyhatok ki. Képviselőcsoportjában ő volt a közlekedési terület vezetője, és mindig nagyon együttműködő volt, és bár gyakran elutasította ötleteimet, tudtomra adta, hogy megért, és mindig végtelen eleganciával és remek demokráciai érzékkel tette ezt.
<P>
Ez az, amit mindenképp magammal viszek, hogy egy jó demokráciáért dolgozhassak: a pluralizmus tiszteletének demokráciájáért és közös céljaink megvalósításáért.
<SPEAKER ID="066" NAME="Elnök">
Köszönjük, Fernandes úr. Reméljük, hogy a portugál választók éppúgy értékelik majd az Ön vezetését, ahogy mi, és hogy ismét megválasztják.
<SPEAKER ID="067" NAME="Marian-Jean Marinescu" AFFILIATION="PPE-DE">
(RO) A résidőkiosztás olyan kérdés, amely közvetlenül kapcsolódik a repülőtereken, különösen a nagy repülőtereken tapasztalható elégtelen kapacitáshoz. A gazdasági válság és a forgalom ez általi viszonylagos visszaesése csupán arra jó, hogy rövidtávon elodázzuk a valódi probléma megoldását, nevezetesen a zsúfolt központi repterek nehézségeinek, valamint a kisebb repterek potenciális zsúfoltságának problémáját.
<P>
Kötelességünk megoldást találni a jelenleg felmerült problémára, de nem téveszthetjük szem elől, hogy a jövőben fellépő problémákat is orvosolnunk kell. A Parlament felszólította az Európai Bizottságot, hogy hozzon létre egy következetes főtervet a reptéri kapacitás növelése érdekében. Számos európai repülőtér rendelkezik hasonló tervvel, viszont ezeket mindenképp szükséges európai szinten összehangolni a nemrégiben elfogadott egységes európai égbolt kezdeményezés részeként. Határozottan hiszem, hogy az Európai Megfigyelőközpont múlt novemberi létrehozásának eredményeképpen ez a kívánság a közeljövőben valóra is válik majd. Ez a terv elengedhetetlen a légi közlekedési ágazat fenntartható fejlődése szempontjából, ami viszont az európai gazdaság számára nélkülözhetetlen.
<P>
A résidők kérdése nem csak Európában okoz gondot. Az európai repterek forgalma nem csupán Európán belülről érkezik. Ebből kifolyólag az IATA, az Eurocontrol és az e téren érintett egyéb szervezetek támogatásával globális megoldást kell találni a résidő problémájára. Ezért úgy vélem, hogy a Parlament Bizottsághoz intézett mai ajánlása, miszerint a közeljövőben vizsgálja felül a válság légi közlekedésre gyakorolt hatását, és hogy annak fényében vizsgálja felül a 95/93/EGK irányelvet, a lehető legmegfelelőbb eljárás, amelyet a mostani, bizonytalan időkben javasolhatunk.
<P>
Alapos elemzés nélkül elfogadhatatlan módon veszélybe sodorhatjuk mind a verseny elvét, amely alapvető a gazdaság szempontjából, mind a feltörekvőben lévő légitársaságokat, amelyek fejlődése sajnos még mindig a "használd, különben elvész” szabály használatán alapul. A szituációból elsősorban az utasok kerülnének ki vesztesként, ennek azonban nem szabad megtörténnie.
<SPEAKER ID="068" NAME="Nina Škottová" AFFILIATION="PPE-DE">
(CS) Elnök úr, hölgyeim és uraim, amint azt már hallottuk, a légi közlekedésre számos különféle válsághelyzet van hatással, többek közt a SARS és a mexikói influenza. Ezzel egy időben az utasok száma is visszaesett. Én szeretnék megemlíteni még egy további tényezőt, amely szerepet játszhat az utasszám csökkenésében - ez pedig a repülőtéri szolgáltatások minősége és kapacitása, gondolok itt elsősorban a biztonsági ellenőrzésekre. Azt kell mondanom, hogy ezek nem csak nevetségesek - például, hogy a cipőnket levéve mezítláb kell átsétálni a biztonsági kapun - de higiéniai szempontból terhet és egészségügyi kockázatokat is jelentenek. Nem lennék meglepve, ha az utasok száma a fertőzéstől való félelem miatt csökkent volna - amely félelmeket jelenleg a média táplálja. Azt szeretném tehát, ha az Európai Unió nagyobb befolyást gyakorolna a reptéri biztonsági ellenőrzések higiéniája felett, hogy ezáltal javulhasson az utasok jóléte, biztonsága és komfortérzete. Mivel most utoljára szólalok fel itt, a tisztelt Ház előtt, szeretnék köszönetet mondani az együttműködésükért, és sok sikert kívánok Önöknek a jövőre nézve.
<SPEAKER ID="069" NAME="Elnök">
Önnek is sok boldogságot kívánunk a jövőben, Škottová asszony.
<SPEAKER ID="070" NAME="Miloslav Ransdorf" AFFILIATION="GUE/NGL">
(CS) Azt szeretném mondani, hogy a jelenlegi helyzetet mindenekelőtt a folyamatosan fejlődő technológiai adottságok és az utasok és a személyzet életét megnehezítő repülőtéri biztonsági intézkedések közti szakadék jellemzi. Úgy vélem, hogy különösen e gazdasági válságban, amely most a világ minden táján érezteti hatását - és az ősz lehet, hogy újabb válsághullámot hoz magával, a pénzügyi bizonytalanság újabb támadását -, mindannyiunk érdeke mindent lehetőt megtenni annak biztosítása érdekében, hogy ez az ágazat átvészelje a válságot és növekedni kezdjen. Véleményem szerint azok, akiknek vannak forrásaik, de nem hasznosítják azokat, hanyatlásra vannak ítélve. Szeretném, ha az Európai Unió nem kerülne ilyen helyzetbe, és szeretném, ha - ami a közlekedési ágazatot illeti - a fejlődés élvonalában állnánk.
<SPEAKER ID="071" NAME="Antonio Tajani" LANGUAGE="IT">
Elnök úr, szeretnék köszönetet mondani Önnek és minden képviselőnek, aki részt vett ebben a légi közlekedést érintő, átmeneti intézkedésről szóló vitában - és itt szeretném hangsúlyozni az intézkedés átmeneti jellegét. Legfőképpen szeretném megköszönni mindazoknak az eddigi munkáját, akik elhagyják a Parlament padsorait.
<P>
a Bizottság alelnöke.(FR) Szintén szeretnék köszönetet mondani Savary úrnak, aki már nincs jelen a teremben. Osztom a véleményét; ennélfogva remélem, hogy ismét együtt dolgozhatok vele a következő években, még akkor is, ha már nem lesz európai parlamenti képviselő.
<P>
a Bizottság alelnöke.(IT) Őszintén köszönöm azon képviselők által a Bizottságnak nyújtott segítséget, akik elhagyják a Parlamentet, köszönöm intelligens hozzáfűznivalóikat és kritikáikat is. A Parlamentnek be kell töltenie szerepét, és erről senki sincs mélyebben meggyőződve, mint én, mivel úgy vélem, hogy a Parlament erőteljes közreműködése nélkül az európai intézmények nem lennének teljes értékűek, és nem tudnák a lehető legnagyobb mértékben védeni a polgárok érdekeit.
<P>
Pontosan ebből az okból szeretném biztosítani Jarzembowski urat, aki a komitológiai eljárással kapcsolatban tett fel nekem egy kérdést: a kompromisszum, amelyet a Bizottság teljes mértékben támogat, a téli ülésszak lehetséges megújítását illetően gondoskodik az együttdöntési eljárás alkalmazásáról. Ez azonban teljességgel hipotetikus, mivel, és ezt szeretném hangsúlyozni, ez egy átmeneti intézkedés, és csupán hat hónapra vonatkozik. Mindazonáltal, a megújulást célzó minden jövőbeni javaslatot hatásvizsgálatnak kell majd megelőznie, amely figyelembe veszi a fogyasztókra és a versenyre gyakorolt hatásokat. Ez egyben a résidő-szabályozás általános felülvizsgálatának részét is képezi majd, amellyel kapcsolatban én, Nagy-Britannia közlekedési miniszterének kérésére, elköteleztem magam a Tanács előtt, amint azt már számos alkalommal megerősítettem itt, a Ház előtt is.
<P>
Most azonban a válság az, amely sürgőssé teszi ezt a beavatkozást. Az Európai Repülőterek Szervezetének adatai szerint januárban az európai repülőterek 80%-án csökkent a forgalom, az utasszállítás terén 8-10%-kal, míg a teherszállítás terén 25-30%-kal. Igen nehéz tehát a helyzet. Én magam is osztozom bizonyos képviselőtársaim abbéli reményében és kívánságában, hogy bárcsak az derülne ki a jelenlegi influenzáról, hogy kevésbé komoly, mint ahogy azt először hittük. Nem titkolhatjuk azonban, hogy a közlekedési miniszterek, valamint az egészségügyi miniszterek tanácsának múlt heti ülésén napirenden volt, hogy felfüggesszük-e az Európai Unió egész területén azon járatok indulását, amelyek abba az országba, vagy azokra a területekre mennének, ahol a járvány először kitört. Lehetnek még utóhatások, de végül is, mivel a helyzet nem bizonyult annyira súlyosnak, nem született ilyen döntés. Világos azonban, hogy vita folyik ebben az ágazatban; van olyan személyzet, amely úgy döntött, nem repül olyan területre, ahol előfordulnak influenzás esetek, ami további visszaesést okozott az utasszámban is.
<P>
Úgy vélem, ami az utasok jogait illeti - mivel erre számos tekintélyes képviselő is rávilágított -, a legfőbb dolog az összeköttetések és a gyakoriság fenntartása, pontosan a polgárok érdekében, és ezt követi az, hogy le kell győzni a válságot. A légitársaságaink pénzügyi épsége és fenntarthatósága kulcsfontosságú tényező a belső piac előnyeinek megóvása szempontjából, és e belső piacnak hála, a korábbiaknál sokkal nagyobb számú csatlakozás, útirány és különféle árú repülőjegy vált elérhetővé az utasok számára Európában. Szeretném, ha az utazóközönség továbbra is élvezhetné a választás e lehetőségeit. Ami a felügyeleti szabályozást illeti, meg kell erősítenünk a 261. rendelet alkalmazásának ellenőrzését. A Bizottság ebből a célból 2009 második felében közzé fog tenni - hadd címezzem ezt Rack úrnak - egy közleményt a rendelet alkalmazásáról. Ezen értékelés alapján le fogjuk vonni a jövőre vonatkozó következtetéseket.
<P>
Ami a folyadékokat illeti, mint azt Önök is tudják, már közzétettük az e mögött rejlő, korábban titkos mellékletet, és a biztonsági szempontból új és még hatékonyabb technológiák használatának hála, reméljük, hogy még 2010. előtt felülvizsgálhatjuk a helyzetet. Parlamenti képviselő koromban - akár csak ma - kifejezetten szkeptikus voltam a folyadékok ügyében, és pontosan e cél elérése érdekében dolgozom. Más képviselők abbéli aggodalmával kapcsolatban, miszerint bizonyos reptereknek gondjaik adódhatnak a jelen intézkedésből kifolyólag - utalok itt különösen egy olyan európai repülőtérre, amely az EU kiemelt projektjei egyikének részét képezi, vagyis a Malpensa repülőtérre - szolgálhatok némi információval az Alitalia-Air France-tól eltérő légitársaságokra vonatkozólag. Hadd osszak meg Önökkel néhány statisztikai adatot: a Malpensa repülőtéren egy német légitársaságnak, a Lufthansának, 2008-ban 8741 résideje volt, míg 2009. március 24-én már 19 520, ami több mint 100%-os kapacitásnövekedést jelent. Ugyancsak a Malpensán, egy fapados légitársaságnak, az EasyJetnek, 2008-ban 15 534 résideje volt, míg 2009. március 24-én 22 936, ami szintén jelentős, 47%-os növekedést jelez. Az is köztudott, hogy az új Lufthansa Italia légitársaságnak olyan tervei vannak, amint azt a társaság saját weboldalán, vagyis egy nyilvános domainen olvashatjuk, miszerint Milánó és Róma, Nápoly és Bari, valamint más európai városok, úgymint Barcelona, Brüsszel, Bukarest, Budapest, Lisszabon, Madrid és Párizs között közlekedő új járatokkal kívánja bővíteni útirányhálózatát. Így tehát teljes bizonyossággal állíthatom, hogy ez az intézkedés semmiféle kárt nem okoz - és ezt európai közlekedési biztosként mondom - egy olyan reptérnek és európai csomópontnak, mint a Malpensa, amely az Unió kiemelt projektjei közé tartozik.
<P>
Végezetül szeretnék még egyszer köszönetet mondani a Parlamentnek ezért a vitáért, megerősítve mindazt, amit korábbi beszédemben már elmondtam válaszul Jarzembowski, Simpson és Blokland uraknak, tekintettel arra az ígéretre, amelyet ma közlekedési biztosként teszek - és remélem, hogy a jövőben is így tehetek majd - a résidőkre vonatkozó kérdésekkel kapcsolatos együttdöntési eljárást illetően. Az előterjesztett elképzelések némelyike, mint például azok, amelyek az előadó kezdeti módosításai közt szerepeltek, megérdemlik, hogy alaposan tanulmányozzuk őket a résidőkiosztásra vonatkozó szabályozás jövőbeni felülvizsgálata során, és - ismétlem - a Bizottság alkalmazottjai, akiknek ismét szeretném megköszönni a kemény munkával töltött hetek alatt nyújtott értékes közreműködésüket, szívesen dolgoznak ezen, és máris benne vannak az új szöveg megalkotásának folyamatában. Ugyanakkor, amint az a ma megvitatott módosításban is szerepel, a Bizottság gondosan figyelemmel fogja kísérni a légi közlekedési ágazat válságának alakulását, és javaslatokat fog tenni olyan intézkedésekre, amelyek a szükséges és megfelelő módon igyekeznek kezelni a kérdést, nagy figyelmet fordítva az utasok jogainak biztosítására. Én magam így fogok eljárni nem csak a légi közlekedés, de a tengeri, a vasúti, a közúti és az autóbusz-közlekedés terén is. Elköteleztük magunkat: jogalkotási intézkedésekről beszélünk. Remélem, hogy a következő parlamenti ülésszak során lezárhatjuk ezeket, minthogy elsődleges célunk továbbra is az, hogy megfeleljünk azon emberek szükségleteinek, akik megválasztják ezt a Parlamentet, és akik e Parlament konszenzusán keresztül bíznak az Európai Bizottságban, mint a Közösség végrehajtó hatalmában.
<P>
Elnök úr, hadd mondjak köszönetet Önnek, Costa úr, csakúgy, mint minden olyan képviselőnek, aki részt vett a mai vitában - köszönöm produktív együttműködésüket. A kötelezettség, amelyet vállalok az, hogy folytatom a tisztelt Ház képviselőivel, valamint a Közlekedési és Idegenforgalmi Bizottsággal való közös munkát annak biztosítása érdekében, hogy az európai polgárokat képviselő demokratikus intézmény egyre nagyobb szerephez juthasson. Remélem, hogy a Lisszaboni Szerződés révén a következő Parlament még hangosabban hallathatja majd az európai emberek hangját.
<SPEAKER ID="074" NAME="Paolo Costa" LANGUAGE="IT">
Elnök úr, hölgyeim és uraim, úgy vélem, mindösszesen három elképzelést kell hangsúlyoznunk. Először is a szóban forgó kérdéssel kapcsolatban hoztunk egy kompromisszumot, a kompromisszumot pedig mindig tiszteletben kell tartani. Tudjuk, hogy ez a kompromisszum olyan intézmények között jött létre, amelyek betartják ígéreteiket. Ez egy átmeneti intézkedés, amelyből nem lesz még egy: amennyiben újabb intézkedés születne, annak egy elemzés és egy résidőkiosztásról szóló még átfogóbb javaslat keretén belül kell megtörténnie.
<P>
Csak két javaslattal élnék, amely reményeim szerint hasznos lehet: az első, hogy szorosan nyomon kell követni, milyen hatásai lesznek ennek a felfüggesztésnek, mivel nyilvánvaló, hogy ez a résidők számának csökkentéséhez fog vezetni, és azt fogja jelenteni, hogy néhány résidő, és ennél fogva néhány járat nem lesz használatban. A döntés, hogy mit csináljanak, vagy mit ne, az egyes vállalatok kezében lesz. A jövőben, úgy vélem, jobb lenne megfontolni, hogy amennyiben újból csökkentenünk kell ezt a tevékenységet, úgy azt a döntést állami ellenőrzés alatt kellene meghoznunk, inkább, minthogy kizárólag az egyéni vállalkozások jövedelmezőségi kritériumaira bízzuk azt.
<P>
Másik javaslatom pedig az, hogy a résidők kérdésével a válságtól függetlenül, már csak önmagáért is behatóan foglalkozni kell. A résidők közjavak sorába történő visszasorolása, vagyis, hogy használata engedélyhez legyen kötve, és ne válhasson az egyes vállalatok tulajdonává, alapvető kérdés, bár nagy óvatossággal kell kezelni, nehogy olyan eszközzé váljon, amely aztán számos olyan légitársaság életképességét fenyegesse, amelytől mindannyian függünk. Még egyszer köszönöm a közreműködésüket.
<SPEAKER ID="075" NAME="Elnök">
A vitát lezárom.
<P>
A szavazásra ma déli 12 órakor kerül sor.
<P>
Nekem, elnökként is ez volt az utolsó vitám ebben a parlamenti ciklusban. Szeretnék mindannyiuknak köszönetet mondani. Ez a vita kissé különösen zajlott, tekintettel arra, hogy számos kollégánktól búcsút kellett vennünk, és sok sikert kellett kívánnunk nekik a továbbiakra. Bárhogy legyen is, hiszem, hogy rengeteg munkára és időre lesz még szükség addig, amíg az újonnan érkező képviselők megütik a mércét, amelyet a most távozók állítottak számukra.
<P>
Írásbeli nyilatkozatok (az eljárási szabályzat 142. cikke)
<SPEAKER ID="076" NAME="Christine De Veyrac  " LANGUAGE="FR">
Örömömre szolgál, hogy megállapodás született e szöveggel kapcsolatban, miszerint a nyári menetrend idején lehetővé válik a résidők befagyasztása.
<P>
Tekintettel a légi közlekedési ágazatot sújtó súlyos válságra, gyorsan és hatékonyan kellett cselekednünk.
<P>
Ez már a harmadik eset, hogy a légi forgalomban történt jelentős visszaesést követően az Európai Uniónak alkalmaznia kellett ezt az automatikus résidő-megújító mechanizmust.
<P>
Amint azt a közelmúltban felfedeztük, a résidők 80%-ának kötelező kitöltésére vonatkozó szabály, bár szükséges az ágazat egyensúlya szempontjából, időnként nem reális a piac szempontjából.
<P>
Gazdasági és környezetvédelmi szempontból teljesen értelmetlen üres gépeket repültetni.
<P>
A jövőben képesek leszünk a repülőterek helyzetét figyelembe véve mérlegelni e szabály enyhítésének különböző módjait.
<P>
Továbbá, örömmel jegyzem meg, hogy a Parlament és a Tanács által megalkotott kompromisszum értelmében teljes körű hatásvizsgálatot kell végezni, amennyiben a résidők befagyasztását meg szeretnék újítani.
<P>
A szöveg, amelyről szavazunk, egy sürgősségi intézkedés, de amennyiben a helyzet továbbra is fennmarad, nem csak a légitársaságok, de a fogyasztók és a repülőterek helyzetét is fontolóra kell majd vennünk.
<P>
(Az ülést 11.23-kor félbeszakították, függőben lévő szavazások órája következett, majd 12.00-kor folytatták)
<SPEAKER ID="079" NAME="Elnök">
Különleges szavazás előtt állunk, mivel sokak számára, akik hozzám hasonlóan hamarosan elhagyják a Parlamentet, úgy hiszem, ez az utolsó együtt töltött pillanat meglehetősen megható lesz. Szeretném megragadni az alkalmat, amelyet néhány képviselőtársunk késése kínál, akik még épp most foglalják el helyüket, hogy lerójam tiszteletemet a szolgálatok előtt, amelyek folyamatosan biztosították, hogy bábeli tornyunk soha ne omoljon össze.
<P>
(Hangos taps)
<P>
Köszönet illeti Birgitte Stensballét és egész csapatát; a teremszolgákat, akik arról gondoskodnak, hogy a dokumentumok mindig megérkezzenek a megfelelő időben a megfelelő helyre; a technikusokat, a titkárokat és a fordítókat. Természetesen köszönet illeti a tolmácsokat is, akiktől őszintén elnézést kérek. Tudom, hogy elnökként mekkora stresszt okoztam Önöknek azzal, hogy szélsebesen szaladtam át bizonyos napirendi pontokon.
<P>
(Taps)
<P>
Tudom, hogy titkon azt remélik, hogy sosem döntjük meg az általam felállított rekordot, miszerint 900 módosításról szavaztunk egyetlen óra alatt!
<P>
Végezetül, hadd avassam be Önöket egy aprócska titokba, amíg az utolsó néhány képviselőtársunk is helyet foglal. Talán gondolkodtak már azon, hogyan soroljuk be a módosításokat: az észt nyelven íródott X módosítás közelebb található az eredeti portugál szöveghez, mint a szlovén nyelven íródott Y módosítás? Ki felel ezért a besorolásért? Nos, a válasz itt ül mellettem. Ezé az úriemberé a rettentő feladat, hogy elvégezze ezt a szemantikai besorolást. És hogy miért bízzuk ezt rá? Egész egyszerűen azért, mert Paul Dunstan 27 nyelven beszél.
<P>
(Taps)
<P>
Úgy vélem, mindannyian büszkék lehetünk munkatársaink elhivatottságára és munkájuk színvonalára.
<SPEAKER ID="080" NAME="Gary Titley" AFFILIATION="PSE">
Elnök úr, a 145. pont értelmében kérek szót, szeretnék egy személyes megjegyzést tenni.
<P>
Tegnap, a Pöttering elnök úr vezette vita alatt Farage úr - miközben szónoklatot tartott a Parlament számára - azzal vádolt meg, hogy "reakciósnak” neveztem. El kell mondanom a Parlamentnek, hogy ez így igaz - ő valóban "reakciós”!
<P>
(Nevetés)
<P>
De ez semmi azokhoz a megjegyzésekhez képest, amelyet én kaptam az ő pártjának tagjaitól e-mailben. Engem olyan jelzőkkel illettek az UKIP (Nagy-Britannia-i Függetlenségi Párt) tagjai, mint hogy "pedofil”, valamint "nagy, hülye dagadt”. Sőt, amikor bombát találtak az irodámban, az UKIP egyes képviselői olyat írtak nekem, és Farage úr sajtónyilatkozatot is kiadott erről, amely gyakorlatilag azt mondta, hogy ezt érdemlem. A közelmúltban olyan e-maileket kaptam az UKIP-tól, amelyekben azt írják, hogy a brit trón örökösét "Nagy fülűként” emlegetik. Ez mindent elmond, amit tudni érdemes az Egyesült Királyság Függetlenségi Pártjáról.
<P>
(Taps)
<SPEAKER ID="081" NAME="Elnök">
Személyes megjegyzését az eljárási szabályzattal összhangban természetesen rögzítettük.
<P>
Ha nem bánják, hölgyeim és uraim, ne nyissuk meg újra a vitát.
<P>
Adok Önöknek 30 másodpercet, de figyelmeztetek mindenkit, hogy tényleg csak 30 másodpercet, jóindulatom jeléül, hiszen ezek tényleg a parlamenti ülésszak legutolsó percei.
<SPEAKER ID="082" NAME="Michael Henry Nattrass" AFFILIATION="IND/DEM">
Elnök úr, ez nem volt ügyrendi hozzászólás, ráadásul a nagy része marhaság volt. Az UKIP tagjai nem írnak efféléket, nem pazarolják a tintát efféle emberekre, akik efféle dolgokat állítanak. Ez abszolút felháborító.
<SPEAKER ID="083" NAME="Elnök">
Tájékoztatom, hogy ez ügyrendi felszólalás volt, mégpedig a személyes megjegyzésekről szóló 145. pont értelmében. Titley úr kérése, miszerint szót kér a tisztelt Ház előtt, teljes mértékben megalapozott volt.
