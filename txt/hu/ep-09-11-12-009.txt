<CHAPTER ID="009">
A szavazáshoz fűzött indokolások
<P>
- A szavazáshoz fűzött szóbeli indokolások
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Elnök úr! Szeretném megmagyarázni a nyugat-balkáni állampolgárok vízumjogaival kapcsolatban leadott szavazatomat. A baloldal szilárd meggyőződése, hogy mindenkinek joga van szabadon mozogni és utazni, ezért minden polgárnak biztosítani kell az utazáshoz és az Európai Unióba történő belépéshez való jogot.
<P>
Miközben tehát egyetértek azzal, hogy töröljük el a vízumkorlátozásokat a nyugat-balkáni állampolgárok számára, mégis az állásfoglalás ellen szavaztam, mert az a mód, ahogyan felveti a kérdést és Koszovóra utal, lényegében de facto megerősítése annak, hogy egyoldalú módon független államnak ismeri el.
<P>
Véleményem szerint ezzel megsértjük az ENSZ alapokmányát és a Biztonsági Tanács 1244-es határozatát (1999). Ez olyan irányba mutató gyakorlat, ami nem segíti elő a nézeteltérések békés megoldását és a biztonság és a stabilitás megteremtését a térségben.
<SPEAKER ID="096" NAME="Francisco José Millán Mon" AFFILIATION="PPE">
(ES) Elnök úr! A Fajon-jelentéssel kapcsolatban az Európai Néppárt Képviselőcsoport (Kereszténydemokraták) spanyol delegációjának nevében szeretnék rámutatni arra, hogy noha megszavaztuk a jelentést, nem értünk egyet a 4. módosítás által beépített (2a) preambulumbekezdéssel, amely szerint a Bizottság "vízumliberalizációról szóló párbeszédet kezd Koszovóval, és vízumliberalizációs menetrendet alakít ki a többi nyugat-balkáni országgal kialakított menetrendek mintájára”.
<P>
Küldöttségem nézetei szerint Koszovót nem lehet azonos alapra helyezni a nyugat-balkáni országokkal. Szeretném hangsúlyozni, hogy Koszovót még nem ismerték el a spanyol hatóságok és más tagországok sem.
<P>
Mivel az általam említett módosításról számos más módosítással együtt blokk szavazásban szavaztuk, nem volt lehetőségünk ellene szavazni, de szeretnénk jegyzőkönyvbe venni, hogy nem értünk egyet a tartalmával.
<SPEAKER ID="097" NAME="Anna Maria Corazza Bildt" AFFILIATION="PPE">
Elnök úr! Csak azt szeretném mondani, hogy hangsúlyoznunk kellene azt a tényt, hogy az együttes nyilatkozat valóban nagy sikert jelent. Az együttes nyilatkozat azt a határozott politikai üzenetet közvetíti, hogy támogatjuk a vízummentesség megadásának felgyorsítását a Nyugat-Balkán minden népe számára. Az Európai Néppárt Képviselőcsoport felelős magatartásának köszönhető, hogy ilyen politikai sikert tudtunk elérni, hiszen ők terelték vissza a folyamatot a helyes vágányra és a megfelelő jogi alapokra a Szerződéseknek megfelelően. A politikai nyilatkozat jogi mellékletbe történő beleerőltetése félrevezető volt és rossz üzenetet közvetített, ráadásul hamis várakozásokat keltett a régióban élő emberek körében.
<P>
Szeretném még hozzátenni, hogy én végigéltem Szarajevó másfél évig tartó ostromát és bombázását. Minden erőmmel azon leszek, hogy felgyorsítsam és a jövő nyárig megvalósítsam a vízumok megadását az ott élő barátaimnak és az ott élő embereknek.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Elnök úr! Paliadeli asszony jelentéséről szeretnék beszélni, mégpedig azért, mert úgy gondolom, hogy az Európai Ombudsmannak az Európai Unió polgárait kell képviselnie. Ezzel szemben tavaly az Ombudsman olyan dologhoz adta a nevét, ami teljes mértékben ellentétes ezzel a feladatkörrel: behódolt a gazdasági érdekeknek, és engedte, hogy azok felhasználják őt. A Bizottsághoz intézett egyik kérdésében arról panaszkodott, hogy több állam tiltásokat vezetett be vadállatok cirkuszokban történő alkalmazásával kapcsolatban. Szerintem az Ombudsmannak nem ezzel kellene foglalkoznia. Nem az ő feladata néhány cirkusztulajdonos védelme, akik még mindig vadállatokkal dolgoznak, és nem értenek egyet az emberek többségével, akik minden valószínűség szerint támogatják a cirkuszi vadállatok betiltását, és teljesen meg lennének elégedve vadállatok nélküli cirkusszal is.
<P>
Ebben az esetben tehát nem tartom szerencsésnek a tevékenységét, ezért a jelentés ellen szavaztam.
