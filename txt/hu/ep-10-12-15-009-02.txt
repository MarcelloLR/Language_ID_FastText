<CHAPTER ID="009-02">
2. A házasság felbontására és a különválásra alkalmazandó jog (
<SPEAKER ID="185" NAME="Tadeusz Zwiefka" LANGUAGE="PL">
Elnök úr! Két hónappal ezelőtt az Európai Parlament először adta beleegyezését, hogy a Tanács megerősített együttműködési eljárást léptessen életbe. Az Európai Unió történetében erre most került sor legelőször. Ez az igen fontos lépés teljesen új alapot teremt ahhoz, hogy az Európai Unió tagállamainak egy csoportja együttműködhessen egymással az olyan helyzetekben, amikor nem lehet megszerezni mind a 27 tagállam beleegyezését. Rendkívül fontos ez a döntés. Ma megmutattuk, hogy az eljárás jól működik.
<P>
Szeretném őszinte köszönetemet kifejezni a Tanácsnak, hogy az Európai Parlamenttel folytatott munkája keretében elfogadta ezt az álláspontot. Ez az intézmények közötti együttműködés kiváló példája. Az állásfoglalás kialakításával kapcsolatos munkában a Parlament mindössze konzultációs testületként vett részt, mégis az ülések gyakorisága és az, hogy a Tanács belefoglalta végleges dokumentumába az Európai Parlament által beterjesztett és a Jogi Bizottság által megszavazott valamennyi javaslatot, olyan ragyogó példa, ami csodás előjel a jövőbeli megerősített együttműködési eljárásokhoz. Szeretném megköszönni továbbá a Tanácsnak, hogy határozottan támogatta javaslatunkat a Brüsszel IIa gyors felülvizsgálatáról, ami elengedhetetlen ahhoz, hogy árnyalt választ találjunk többek között a forum necessitatis szabály szükségességére vonatkozó kérdésekre, ami egyrészt lehetővé teszi, hogy a tagállamok továbbra is biztosíthassák belső jogrendszerük működését, másrészt reményt ad az állampolgárok számára, hogy a jövőben nem csupán az alkalmazandó jogot, hanem magát a bíróságot is szabadon választhatják meg. Köszönetet szeretnék mondani továbbá árnyék jelentéstevőimnek a Jogi Bizottságtól, valamint mindazon szakbizottságok előadóinak, amely bizottságokkal konzultáltunk.
