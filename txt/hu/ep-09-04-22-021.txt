<CHAPTER ID="021">
A versenyképes árufuvarozást szolgáló európai vasúti hálózat (vita)
<SPEAKER ID="524" NAME="Elnök">
A következő napirendi pont Petr Duchoň jelentése a Közlekedési és Idegenforgalmi Bizottság nevében a versenyképes árufuvarozást szolgáló európai vasúti hálózat létrehozásáról szóló európai parlamenti és tanácsi rendeletre irányuló javaslatról - C6-0509/2008 -.
<SPEAKER ID="525" NAME="Petr Duchoň" LANGUAGE="CS">
Elnök asszony, biztos úr, hölgyeim és uraim, a bizottsági javaslat célja európai vasúti árufuvarozási folyosók létrehozása, és az e folyosók működtetéséhez és irányításához szükséges szabályok megállapítása. A Bizottság arra törekszik, hogy e javaslattal növelje a vasúti árufuvarozás versenyképességét, és ehhez gratulálni szeretnék. A Közlekedési és Idegenforgalmi Bizottság megvitatta a Bizottsággal a javaslatot, amelyre összesen 250 módosítás-tervezet érkezett. A tervezett módosításokról szóló tárgyalások során olyan kompromisszumot értünk el, amelyet a teljes politikai paletta támogatott. A kompromisszum főként abból a kísérletből ered, hogy próbáljuk meg a vasúti közlekedés egészét optimalizálni, ugyanakkor hagyjunk kellő rugalmasságot a válsághelyzetek kezelésére. A Bizottság által javasolt szöveget finomítottuk és egyszerűsítettük, és hangsúlyt fektettünk arra, hogy az egyes országok jogos érdekei is teret nyerhessenek, mind a folyosók kialakítása, mind a működtetésük és irányításuk terén. A bizottsági javaslathoz képest erősödött a vasúttársaságok helyzete az irányító szervezetekben. Nagyobb szerepet kaptak az európai vasúti árufuvarozási folyosókban érdekelt szervezetek is. A folyosóval érintett harmadik országokkal folytatott együttműködésre vonatkozó észrevételeket figyelembe vettük. Számos változás teremt nagyobb egyensúlyt a személyszállítás és a vasúti árufuvarozás érdekei között. Az átlátható döntéshozatal iránti igényt is elfogadtuk a vasútvonal-kategóriák kialakítását és a nagysebességű tehervonatokra vonatkozó elsőbbség meghatározását érintően. Zárásképpen szeretnék köszönetet mondani az árnyék-előadónak és az Európai Parlamentben dolgozóknak együttműködésükért, valamint a tisztelt képviselőtársaknak a türelmükért.
<SPEAKER ID="526" NAME="Antonio Tajani" LANGUAGE="IT">
Elnök asszony, tisztelt képviselők, Duchoň úr, a magam részéről szeretnék köszönetet mondani a Parlamentnek, hogy beleegyezett e javaslat ilyen gyors megtárgyalásába; úgy vélem, ez rendkívül fontos a vasúti árufuvarozás fejlődése szempontjából. Külön köszönetet szeretnék mondani az előadónak, Duchoň úrnak, és a Közlekedési és Idegenforgalmi Bizottságnak hajlandóságukért és minőségi munkájukért, ami segített e jogszabály-javaslat megerősítésében, amely javaslat elsődlegesen arra irányult, hogy a pályahálózat működtetői közötti szorosabb együttműködésen keresztül európai szinten jobban integrált vasúti közlekedést alakítson ki.
<P>
A vasúti közlekedés a legutolsó, hangsúlyozom, a legutolsó szállítási mód, amely nagyon is nemzeti jellegű. A vonattal történő határátlépés még most is sokszor körülményes lehet. E nehézségekért nagymértékben a pályahálózat működtetői felelősek, ezért arra kell bátorítanunk őket, hogy működjenek együtt, akár a pályahálózat működtetése, akár a befektetések tervezése és kivitelezése tekintetében.
<P>
Az árufuvarozási infrastruktúrát az európai politika körébe kell vonni, mivel már most is jelentős nemzetközi dimenzióval bír. Emlékeztetem Önöket arra, hogy az árufuvarozási szolgáltatások 50%-a most is nemzetközi, és ez csak növekedni fog a jövőben.
<P>
Másodszor, a javaslat célja a vasúti árufuvarozási szolgáltatások bővítésének lehetővé tétele. Ez az ágazat nem fejlődhet és nem versenyezhet a közúti ágazattal, illetve nem helyettesítheti azt a tehervonatok számára biztosított infrastruktúra jelentős javítása nélkül. Ma a tagállamok nagy többségében a vasúti árufuvarozásnak alkalmazkodnia kell a személyszállítás igényeihez. Sajnálatos módon ez mind a pályahálózat működtetésére, mind a befektetésre igaz.
<P>
Harmadszor, e javaslatnak köszönhetően talán jobban sikerül integrálni a vasútvonalakat az árufuvarozási rendszerbe, és módközi szállítást kialakítani Európában. Tulajdonképpen ahhoz, hogy a vasúti közlekedés jelentősen hozzájárulhasson a Közösség közlekedési céljaihoz, a vasúti infrastruktúrát jobban hozzá kell kapcsolni más szállítási módokhoz, különösen a tengeri és közúti szállításhoz.
<P>
A javaslat fő célkitűzései mellett ugyanakkor szeretnék négy lényeges elvet is megemlíteni, amelyek az általunk megvitatott szövegek alapjául szolgálnak. Az első elv a folyosók és így a hálózat meghatározása. E meghatározásnak inkább gazdasági és nem politikai tényezőkön kell alapulnia. A második elv a pályahálózat-működtetők közötti fokozott együttműködés. A harmadik elv, amelyre részletesebben ki szeretnék térni, az infrastruktúra által nyújtott szolgáltatások minőségét és megbízhatóságát érintő jobb garanciákkal kapcsolatos, amelyek az infrastruktúra működtetésében az árufuvarozás és a személyszállítás közötti nagyobb egyensúlyt teremtő rendelkezéseknek köszönhetők.
<P>
Ez nem jelenti azt, hogy rendszeresen elsőbbséget kell adni a tehervonatoknak a személyszállító vonatokkal szemben a teljes hálózaton, ellenkezőleg, és hadd tisztázzam ezt, ez árufuvarozási folyosókat jelent, azaz konkrét és egyértelműen meghatározott vonalakat. A tehervonatok ezért nem kerülnek rendszeresen hátrányba, különösen ott, ahol nagyobb szükség van gyorsaságra és/vagy pontosságra. Erre gondolunk a gyakorlatban akkor, amikor az árufuvarozási folyosók meghatározásáról vagy a versenyképes árufuvarozás előmozdításáról beszélünk.
<P>
Végül, a negyedik pillér a stratégiai terminálok valódi hálózatának meghatározása és megteremtése. Ebben az esetben a terminál szót a lehető legtágabb értelemben kell használni, és abba bele kell érteni a vasúti járműtelepeket, a kikötői terminálokat, a logisztikai vágányokat, a közutakat, vasutakat, és a többit, ami elengedhetetlen az árufuvarozási folyosók és a közlekedési rendszer egészének megfelelő működéséhez.
<P>
Ezt szerettem volna elmondani, és szeretnék ismét köszönetet mondani a Parlament gyorsaságáért és hatékonyságáért, büszke vagyok arra, hogy én magam is képviselő voltam e Házban sok-sok évig. Az előadó és a közlekedési bizottság elismerést érdemel munkájáért. Köszönöm.
<SPEAKER ID="527" NAME="Georg Jarzembowski" LANGUAGE="DE">
Elnök asszony, bizottsági alelnök úr, hölgyeim és uraim, és mindazok, akik még mindig hallgatnak minket, különösen Lübbering úr. Képviselőcsoportom támogatja a Bizottság azon alapvető megfontolását, hogy a vasúti árufuvarozást azáltal növeljük, hogy határokon átnyúló közlekedési folyosókat építünk ki, és ebből a célból konkrét rendeleteket alkotunk. Alelnök úr, köszönjük nem csak a javaslatot, köszönjük azt is, hogy ma esete majdnem éjfélig velünk maradt, mi ugyanis szeretünk dolgozni. Köszönöm.
<P>
Ezen felül, és ez talán nyelvbotlás volt az Ön részéről a bizottsági javaslat bejelentésekor, képviselőcsoportunk kiváló előadónkkal együtt határozottan meg van győződve arról, hogy a tehervonatoknak nem kell abszolút elsőbbséget biztosítani minden más vonattal szemben, csak könnyebb hozzáférést az árufuvarozás számára, mivel majdnem minden tagállamban a vasúthálózatot mind a tehervonatok, mind a nemzetközi, nemzeti, regionális és helyi vonatok használják.
<P>
Különösen üzemzavarok esetén nem hozhatunk az íróasztal mögül döntéseket, a hatáskör tehát az egyedi pályahálózat-működtetőknél és a vasúttársaságoknál marad, így a normál vonatforgalom a lehető leghamarabb és leghatékonyabban állhat helyre. Még az európai árufuvarozási vasúthálózatra vonatkozó konkrét rendelet mellett is a tagállamoknak kell felelősnek maradniuk az árufuvarozási folyosók kialakításáért és megváltoztatásáért. Az Európai Bizottságra történő hatáskör-átruházás semmilyen formája nem lenne hasznos, ebben egyet kell értenünk. Végül, a vasúttársaságokkal, fuvarozókkal és szállítmányozókkal is konzultálni kell a folyosókat szabályozó rendeletekről, mivel ők rendelkeznek azzal a gyakorlati tudással és tapasztalattal, hogy hogyan lehetne a vasúthálózatokat a leghatékonyabban felhasználni a versenyképes árufuvarozásra.
<P>
Gratulálok még egyszer az előadónak. Kiváló jelentést írt, amelyet javarészt nagy örömmel fogadtunk el a bizottságban. Köszönet az előadónak.
<SPEAKER ID="528" NAME="Lily Jacobs">
, a PSE képviselőcsoport nevében. - (NL) A nemzetközi tehervonatok átlagosan 18 km/h sebességgel gördülnek át az Európai Unión. 2007-ben a tehervonatok mindössze 60%-a ért be menetrend szerint a célállomásra. Miért is? Mert a nemzetközi vasúti árufuvarozás megszervezése még mindig nem hatékony, egyáltalán nem. Így a vasúti árufuvarozás valószínűleg soha nem versenyezhet a közúti fuvarozással. Ezzel a tempóval soha nem érjük el Európa környezetvédelmi célkitűzéseit, és nem lesz semmi abból a szándékunkból, hogy 2020-ra 20%-kal csökkentjük a CO2-kibocsátást.
<P>
Az európai bizottsági javaslat célja, hogy versenyképes vasúthálózatot teremtsen az árufuvarozás számára az Európai Unióban. Ez úgy sikerülhet, hogy határokon átnyúló folyosókat hozunk létre, hogy fokozzuk az együttműködést a pályahálózat-működtetők között, és biztosítjuk a befektetések kölcsönös összehangolását a tagállamok között, valamint, hogy késedelem esetén megfelelőbb prioritási döntéseket hozunk. Ily módon jelentősen javulhat a vasúthálózat kapacitása és versenyképessége.
<P>
A Bizottság eredeti javaslata, hogy késedelem esetén elsőbbséget ad a tehervonatoknak, mindenképpen nagyon messzire ment, de az előadó józan együttműködésének köszönhetően olyan kiváló kompromisszumot értem el, amely garantálja a rugalmasságot és a pragmatikus megközelítést. Sajnálatos módon az Albertini-javaslat ezt a fontos szakaszt is kiüresítette. Az Európai Parlament szocialista képviselőcsoportja ezért nemmel szavaz a 71. módosításra.
<P>
A javaslat azonban, amint előttünk áll, még alkalmas arra, hogy közös munkára ösztönözze az embereket, és kellően figyelembe veszi a felhasználókat és a piaci szereplőket a tervezésben és a végrehajtásban. Itt lenne az ideje, hogy végre egy valódi belső piacon dolgozzunk együtt a vasúti közlekedés területén, és így környezetbarát és fenntartható jövőbe fektessünk be.
<SPEAKER ID="529" NAME="Michael Cramer" LANGUAGE="DE">
Elnök asszony, hölgyeim és uraim, én is köszönöm az előadónak és az árnyék-előadóknak kiváló együttműködésüket. Mi, a Zöldek/ az Európai Szabad Szövetség Képviselőcsoportja is örülnénk, ha az árufuvarozás átterelődne a vasútra, de nem a személyszállítás kárára. Az utasok mobilitása közszolgáltatás Európában. A Bizottság nem veszi figyelembe Európa vasúthálózatainak valós helyzetét, hogy az árukat és az utasokat ugyanazok a vasutak szállítják. Nem kellene dogmatikus prioritást rendelni egyik szállítási típushoz sem.
<P>
Mi, a Zöldek az egyablakos rendszert szeretnénk alkalmazni, hogy egyetlen kapcsolattartó személy álljon mindazok rendelkezésére, akik tehervonatokat szeretnének Európa határain átküldeni. Ezen felül több átláthatóságot szeretnénk a vasútvonalak kiosztásakor és üzemzavarok esetén, annak érdekében, hogy elkerüljük többek között a méltánytalan versenytorzulást. A Bizottságnak és Önnek, mint a Szerződés őrének meg kell szüntetnie azt a gyakorlatot, amelyben az állami társaságok díjmentes vonalakat foglalhatnak le csak azért, hogy a versenytársakat távol tartsák.
<P>
A zajcsökkentéssel, különösen az árufuvarozásból származó zaj csökkentésével kapcsolatos indítványunkat a többségi koalíció leszavazta ebben a Házban. Mi, a Zöldek azonban továbbra is lobbizunk azért, hogy környezetbarát vasútvonalak legyenek, különösen a meglévő tehervagonok utánszerelésével.
<SPEAKER ID="530" NAME="Ulrich Stockmann" AFFILIATION="PSE">
(DE) Elnök asszony, a vasúti árufuvarozás csak akkor veheti fel a versenyt a közúti árufuvarozással, ha általánosan elfogadottá válik Európában, ezért üdvözlöm a határokon átnyúló árufuvarozási folyosók bevezetését, amely optimalizálja az árufuvarozást. Erről szól ez az egész.
<P>
Ezzel a jelentéssel eloszlattuk azokat az aggodalmakat, amelyek a személyszállítás minőségének romlását várták az árufuvarozásra vonatkozó rögzített elsőbbségi szabályoktól. A jelentésen azonban még dolgoznunk kell, mivel szalagmunkások vagyunk, és ez még csak az első olvasat. A jövőben figyelembe kell vennünk a tagállamok reakcióit is.
<P>
Más alapon kell kiszámolnunk a folyosók számát. A Parlament országonként egyre tett javaslatot. Úgy vélem, hogy nekünk Németországban észak-déli és kelet-nyugati folyosóra is szükségünk van. Másodszor át kell gondolnunk, hogy lehetnek-e kitérőfolyosók azokon a területeken, ahol a forgalom nem annyira vegyes. Harmadszor, egyértelműnek kell lennie, hogy a vasúti közlekedés összkapacitása nem csökkenhet.
<P>
Végül, de nem utolsó sorban sokan aggódnak amiatt, hogy a vasúti árufuvarozás növekedése nagyobb zajjal is jár. Ezért kell egy józan, a vasúti árufuvarozásra alkalmazandó zajcsökkentési jogszabállyal kezdenünk mindjárt a következő parlamenti ciklus elején.
<P>
Már alig várom a további munkát. Még mindig van dolgunk. Köszönetet mondok az előadónak, mert tényleg jó kompromisszumot ért el egy nagyon vitatott kérdésben.
<SPEAKER ID="531" NAME="Gabriele Albertini" AFFILIATION="PPE-DE">
(IT) Elnök úr, hölgyeim és uraim, szeretnék gratulálni Duchoň úrnak kiváló jelentéséhez. Módosítást nyújtottam be az Európai Néppárt (Kereszténydemokraták) és az Európai Demokraták Képviselőcsoportja nevében, a 14. cikk (2) bekezdését illetően. E cikk szerint forgalomáramlási nehézségek esetén a tehervonatok elsőbbséget kapnak más vonatokkal szemben az európai árufuvarozási folyosókon.
<P>
Olaszországban és Európa nagy részén az árufuvarozást és személyszállítást ugyanazokon a vonalakon végzik, jelenleg csak kevés szakaszt szentelnek az árufuvarozásnak. Ez a fajta rangsorolás hátrányosan érintené a regionális személyszállítást a fontosabb olasz központokban, például Milanóban, amely három TEN folyosón helyezkedik el.
<P>
Annak érdekében, hogy elkerüljünk egy olyan helyzetet, amelyben a személyszállítást hátrány éri az árufuvarozással szemben, azt javasoltam az említett módosítás benyújtásával, hogy tiltsuk be ezen elsőbbségi szabályok alkalmazását a csúcsforgalmi órákban, amikor a legtöbb ember dolgozni megy. A csúcsforgalmi órák tartamát maximalizálnánk, három órára reggel és három órára késő délután, és azok a munkanapokra korlátozódnának.
<P>
A pályahálózat-működtetők által átadott információk felhasználásával minden tagállam meghatározhatná a csúcsforgalmi időszakot az adott ország tekintetében, szem előtt tartva a regionális és a nagy távolságra irányuló áruforgalmat.
<SPEAKER ID="532" NAME="Antonio Tajani" LANGUAGE="IT">
Elnök úr, tisztelt képviselők, a téma ma rendkívül pozitív következtetésekkel zárult meglátásom szerint, amely következtetések segítenek abban, hogy nagyon egyértelmű üzenetet közvetítsünk a tagállamok felé, méghozzá azt, hogy az európai vasúti rendszerben olyan folyosókra van szükség, amelyeket valamiképp az árufuvarozás számára különítenek el. E folyosók létrehozását közösségi szinten kell koordinálni, és annak egységesnek kell lennie, és a vasúti ágazat valamennyi érdekeltjének részt kell vennie ebben a munkában.
<P>
Ami az előadó által javasolt kompromisszumos módosításokat illeti, azok biztosítják a kapacitás-újraelosztási és -fenntartási folyamat javítását a nemzetközi tehervonatok minőségi vasútvonalai tekintetében, valamint kapacitástartalékot hoznak létre a rövidtávú igények számára. A Bizottság elfogadja ezt a megközelítést, és elfogadja a nemzetközi tehervonatok hálózati üzemzavar esetén történő irányításával kapcsolatos kompromisszumos módosítást is. Ami a többit illeti, a Parlament független. Köszönöm.
<SPEAKER ID="533" NAME="Petr Duchoň" LANGUAGE="CS">
A vita viszonylag széles körű egyetértést mutatott a politikai palettán. Ezért szeretnék köszönetet mondani az árnyék-előadóknak, és mindazoknak, akik részt vettek a vitában. Úgy vélem, a legnagyobb félelmek a tehervonatok és a személyvonatok közötti konfliktus lehetőségéből erednek. A benyújtott szöveg figyelembe veszi ezt a veszélyt, és kellő rugalmasságot biztosít az üzemeltetők számára a válsághelyzetek kezeléséhez. Amennyiben megfelelően és zökkenőmentesen működő vasúti műveletekről van szó, ott természetesen nem lehetnek ilyen konfliktusok, és nincs értelme egyik vagy másik vasúti szállítás elsőbbségéről vitatkozni. Potenciális konfliktus tehát csak a válsághelyzetekben adódhat, de amint azt már korábban is elmondtam, itt az a legfontosabb, hogy elegendő hatáskör maradjon az üzemeltetőknél, és ez a dokumentum biztosítja ezt.
<SPEAKER ID="534" NAME="Elnök">
A vitát lezárom.
<P>
A szavazásra holnap kerül sor.
