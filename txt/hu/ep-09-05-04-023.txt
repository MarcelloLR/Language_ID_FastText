<CHAPTER ID="023">
A hajók által okozott szennyezés és a jogsértésekre alkalmazandó szankciók (vita)
<SPEAKER ID="205" NAME="Elnök">
A következő napirendi pont a Luis de Grandes Pascual által a Közlekedési és Idegenforgalmi Bizottság nevében a hajók által okozott szennyezésről és a jogsértésekre alkalmazandó szankciók bevezetéséről szóló 2005/35/EK irányelvet módosító európai parlamenti és tanácsi irányelvre irányuló javaslatról - C6-0142/2008 - készített jelentés.
<SPEAKER ID="206" NAME="Luis de Grandes Pascual">
előadó. - (ES) Elnök úr, Tajani úr, bizottsági alelnök és közlekedési biztos úr, soros elnök úr, hölgyeim és uraim! Jómagam nem is tudnék nagyszerűbb módot elképzelni e parlamenti ciklus befejezésére, mint hogy elfogadjuk a hajók által okozott szennyezésről és a szankciók, köztük a szennyezési jogsértésekre alkalmazandó szankciók bevezetéséről szóló irányelvjavaslatot, amely reményeim szerint mindannyiunk támogatását elnyeri majd.
<P>
Az elért konszenzus arra enged következtetni, hogy a javaslat széles körű támogatást élvez, és holnap első olvasatban sor kerül majd az elfogadására. A három intézmény által a tárgyalási szakaszban tett rendkívüli erőfeszítéseken túl ez elsősorban annak köszönhető, hogy a Közösségnek mindannyiunk szerint fel kell lépnie a környezettel szembeni súlyos jogsértések megfékezése ellen.
<P>
Igaz, a tagállamok kezdetben gyanakvóak voltak, hiszen az elfogadásra szánt intézkedés - vagyis hogy a Közösség nagyobb befolyásra tegyen szert a büntetőjog terén - nem a Szerződések reformjának gyümölcse lesz, hanem szabályozás révén jön létre, amely ráadásul megkérdőjelezhetetlen és rendkívüli jelentőségű.
<P>
Mindezt a tengeri szállításban széles körben tapasztalt problémák indokolják, például a hajók működéséből eredő szennyezőanyagok illegális kibocsátásának aggasztó mértékű növekedése. Jóllehet már jelenleg is létezik a helyzet enyhítését célzó nemzetközi szabályozás - a hajók által okozott szennyezés megelőzéséről szóló nemzetközi egyezmény (Marpol 73/78) -, az alkalmazás és a megfelelés tekintetében egyre több nyilvánvaló hiányosságra derül fény. A tapasztalatok azt mutatják, hogy a hajók által okozott szennyezésre vonatkozó jelenleg érvényben lévő polgári jogi felelősségi rendszerek visszatartó ereje elégtelen.
<P>
Európa egyes partmenti területein olyan gyakoriak a szabálytalanságok, hogy a tengeri szállítással foglalkozók egy része inkább választja az illegális szennyezést, mert kevesebbe kerül nekik a közigazgatási bírság kifizetése, mint a vonatkozó jogszabály betartása. Ennek a magatartásnak köszönhetően a korábbi "a szennyező fizet” elv mára inkább úgy hangzik, "fizess, hogy szennyezhess”.
<P>
A közigazgatási bírságoktól súlyosság és társadalmi megítélés szempontjából is eltérő büntetőjogi szankciók bevezetésével az Európai Unió tulajdonképpen azt szeretné elérni, hogy a potenciális szennyezőket elrettentse a jogsértések minden formájától.
<P>
A reform a cseh elnökség által képviselt Tanáccsal folytatott megbeszélések eredményeként született, amely elnökség minden dicséretet megérdemel, hiszen hivatali ideje alatt bőven volt része politikai nehézségekben; a megoldás az irányelv szerkezeti reformjait egyesíti, amely nincs hatással a Parlament alapvető jogkörére, és teljes mértékben tiszteletben tartja a szubszidiaritás elvét, hiszen az irányelv alapelve értelmében a tetteket az Európai Bíróság ítélete által meghatározott feltételeknek megfelelően kell szankcionálni, míg a bírságok típusának meghatározása a tagállamok feladata lesz.
<P>
Az irányelv továbbá megerősíti a kis mértékű kibocsátások, illetve a súlyos jogsértések közötti különbséget, valamint az ezekre kiszabható bírságokat. E tekintetben sikeresek voltunk. Egyszerűen meg kellett ismételnünk a 2005/35/EK irányelv, illetve a Tanács 2005/667/IB kerethatározatának vitája és elfogadása során elért megállapodásokat, de már az új jogalapnak megfelelően, hiszen a fent említett bírósági ítéletek lehetővé teszik a közösségi jogalkotó számára, hogy a tagállamok büntetőjogát érintő intézkedéseket is elfogadjon.
<P>
A módosító javaslat legfontosabb újítása, amelynek köszönhetően továbbléphetünk a tengeri szállítási ágazatban tapasztalható környezeti jogsértésekkel szembeni küzdelemben, az, hogy - ahogyan ahhoz az előadó az első naptól kezdve ragaszkodott - kimondja: a vízszennyezéssel járó kis mértékű kibocsátások rendszeres ismétlődése is bűncselekménynek minősülhet.
<P>
Örömömre szolgál, hogy nem egyedül vívtuk meg ezt a harcot, hiszen a Parlament a Közlekedési és Idegenforgalmi Bizottság tagjain keresztül biztosított a támogatásáról; a Bizottság és a Tanács pedig végül megértette, milyen jelentőségű és nagyságrendű az általam benyújtott javaslat.
<P>
Őszinte köszönetet mondok az árnyékelőadóknak, akik segítettek e feladat megvalósításában, és támogattak a Tanáccsal és a Bizottsággal folytatott megbeszélések során; köszönettel tartozom a Jogi Bizottság, valamint a Környezetvédelmi, Közegészségügyi és Élelmiszer-biztonsági Bizottság véleménye előadóinak is a közreműködésükért. Sikerült kompromisszumos megoldást találni az irányelv hatálybalépésének dátumára vonatkozóan, amelyre a következő 12 hónapon belül kerülhet sor.
<P>
Hölgyeim és uraim! Úgy gondolom, minden okunk megvan az elégedettségre, hiszen a jogszabály elfogadásának és a harmadik tengeri biztonsági csomag március eleji jóváhagyásának köszönhetően az Európai Unió megerősítette a tengeri biztonság terén vállalt vezető szerepét. Biztos vagyok benne, hölgyeim és uraim, hogy ezzel mások számára is követendő példát nyújtunk.
<SPEAKER ID="207" NAME="Antonio Tajani" LANGUAGE="IT">
Elnök úr, tisztelt képviselők! A Bizottság nagy örömmel fogadja a mostani eredményt, amelynek révén elfogadásra kerülhet a korábbi irányelvet módosító új jogszabály.
<P>
Ezzel betöltjük azt a jogi vákuumot, amely a Bíróságnak a 2005/667-es számú kerethatározatot megsemmisítő ítélete nyomán keletkezett; ez a kerethatározat állapította meg a szennyezőanyagok tengerben történő illegális kibocsátására vonatkozó büntetőjogi szankciók jellegét, típusát és szintjeit. Elfogadását követően az irányelv lehetővé teszi majd a tengeri szennyezés felelőseivel szembeni hatékonyabb fellépést. A Parlament elfogadására váró szöveg ezért fontos kiegészítése az előző plenáris ülésszak végén a Parlament és a Tanács elnöke által egyaránt aláírt harmadik tengeri biztonsági csomagnak.
<P>
A jelenleg tárgyalt kompromisszumos szöveg némileg eltér a Bizottság eredeti javaslatától, mindazonáltal azt mondhatom, a lényeges pontok nem módosultak: egyrészt az illegális kibocsátásokra kivetendő szankciók büntetőjogi jellege, másrészt pedig az ilyen kibocsátásokért felelősek, köztük a jogi személyek, felelősségre vonásának lehetősége.
<P>
Éppen ezért a Bizottság támogatja a szöveget, még ha az eltérő szankciókat határoz is meg a kisebb szabálysértésekkel, illetve az ismétlődő kisebb szabálysértésekkel szemben. Másfelől örömömre szolgál, hogy a Tanács és a Parlament kívánatosnak tartotta, hogy a vízminőséget nem rontó kibocsátásokat ne sújtsuk szükségszerűen büntetőjogi eljárással. Még a Parlamentnél is jobban szorgalmazom, hogy a kis mértékű kibocsátásokért is büntetőjogi szankció járjon; lehet, hogy ezek nem túl súlyosak, de éppen ismétlődő jellegük miatt ténylegesen károsíthatják a tengeri környezetet.
<P>
Az ismétlődő kisebb szabálysértések kérdésében kialakított kompromisszum pontosabban meghatározza az "ismétlődés” fogalmát, ezért a Bizottság, amely, ismétlem, nagy örömmel veszi a bizottsági munkatársak és a parlamenti képviselők munkájának köszönhetően elért eredményt, elfogadja azt. Úgy gondolom tehát, kijelenthetjük, hogy örömmel közvetítjük a nyilvánosság felé is a tengerek szennyezésének csökkentéséről szóló üzenetet.
<SPEAKER ID="208" NAME="Marios Matsakis">
a Környezetvédelmi, Közegészségügyi és Élelmiszer-biztonsági Bizottság véleményének előadója. - Elnök úr! Az Európai Bíróság vonatkozó ítélete nyomán keletkezett jogi vákuum szükségessé tette a vita tárgyát képező irányelv módosítását. Felfoghatatlan, hogy egy jogalappal kapcsolatos hiba késleltette egy ilyen fontos irányelv végrehajtását, és kétségtelenül károsította a tengeri környezetet. Az összes érintett fél levonhatja a következtetéseit, amit meg is kell tenniük annak érdekében, hogy a jövőben hasonló eset ne fordulhasson elő.
<P>
Ezen a ponton az a legfőbb feladatunk, hogy mielőbb elvégezzük a javasolt irányelv módosítását, és amint lehet, elindítsuk a végrehajtási folyamatot. Csak így nyílik lehetőség rá, hogy megfékezzük a hajók működéséből eredő szennyezőanyagok illegális kibocsátásának egyre nagyobb számú előfordulását és egyre jelentősebb mértékét, és csak ekkor remélhetjük, hogy sikeresek lehetünk a tengereink tisztán tartásáért folytatott küzdelemben.
<P>
Befejezésképp köszönetet szeretnék mondani az előadónak a tárgyalt jelentéssel kapcsolatos kiváló munkájáért.
<SPEAKER ID="209" NAME="Eva Lichtenberger" LANGUAGE="DE">
Elnök úr! A tengerek szennyezése csak akkor kerül az érdeklődés középpontjába, ha súlyos baleset történik. Ekkor komoly vitákat folytatunk arról, milyen veszélyek fenyegetik a tengereket a folyamatos szennyezés miatt. Sajnálatos módon a köztes időszakban a témát jelentős mértékben elhanyagoljuk. Komolyan kell venni az állandó és ismétlődő jogsértéseket, amelyek ugyanilyen jelentős és súlyos mértékben károsítják nem csupán a tengereket, de a partmenti területeket is.
<P>
Köszönetet szeretnék mondani a megbeszéléseken részt vevő képviselőtársaimnak, akikkel együtt következetes megközelítést alakítottunk ki a tengerek védelmére vonatkozóan. Hazámnak ugyan nincs tengerpartja, európaiként azonban úgy érzem, felelősségünk, hogy megvédjük tengereinket a kicsinyes üzleti érdekből folytatott szennyezéssel szemben, valamint hogy a Jogi Bizottság javaslatának megfelelően mielőbb beépítsük a szabályozásba a harmadik tengeri biztonsági csomag elveit.
<SPEAKER ID="210" NAME="Georg Jarzembowski" LANGUAGE="DE">
Elnök úr, bizottságalelnök úr! Az Európai Néppárt (Kereszténydemokraták) és az Európai Demokraták Képviselőcsoportja támogatja a módosító irányelvnek az előadó által a Tanáccsal folytatott tárgyalások eredményeként megszületett változatát, amely szankciókat vezet be a hajók által okozott szennyezésekkel szemben. Őszintén gratulálunk az előadónak ehhez a munkához. Gratulálni szeretnénk továbbá az alelnök úrnak, a Bizottság segítsége nélkül ugyanis nem tudtunk volna első olvasatban megállapodásra jutni a Tanáccsal. Nagy nap ez a mai számunkra, hiszen még a ciklus vége előtt lezárhatjuk ezt a fontos aktát.
<P>
Ne felejtsük el, hogy az új jogszabályokra azért volt szükség, mert az Európai Közösségek Bírósága 2005. és 2007. évi ítéleteiben végre egyértelművé tette, hogy a büntetőjog terén is lehetőség van az első pillér alapján történő szabályozásra. Szükség van e jogszabályra, hogy megvédhessük a tengereket a hajóktól, valamint a kapitányok, hajótulajdonosok és egyéb személyek viselkedésének következményeitől. A korábbi polgári jogi felelősségi rendszer egyszerűen nem bírt elegendő visszatartó erővel.
<P>
Sokkal kifizetődőbb illegálisan szennyezőanyagokat bocsátani a tengerbe. Ez így mindenképpen elfogadhatatlan, ezért hatékony szankciókra van szükségünk. Köszönetet szeretnék mondani az előadónak a három intézmény között elért háromoldalú megállapodásért. Nyilvánvaló, hogy a hajók által okozott komoly szennyezést bűncselekménnyé kell minősíteni, és ennek megfelelően kell szankcionálni, míg a hajók által okozott kisebb mértékű szennyezések ismétlődő szabálysértésnek minősülhetnek, hogy különbséget tegyünk a két cselekmény súlyossága között. Ugyanakkor - és ez a harmadik pont nagyon lényeges - a hajók által okozott kis mértékű, de ismétlődő kibocsátásokat mostantól bűncselekményként kellene kezelni, mivel az hozzájárul a tengerek általános szennyezéséhez, és nem elhanyagolható probléma.
<P>
E tekintetben egyértelmű üzenetet kell közvetítenünk, ezért felhívjuk a tagállamokat - reményeim szerint valaki továbbítja majd ezt a felhívást a Tanácsnak - az irányelv azonnali végrehajtására és alkalmazására. Csak visszatartó erejű büntetőjogi szankciók segítségével védhetjük meg a tengereket.
<SPEAKER ID="211" NAME="Silvia-Adriana Ţicău" LANGUAGE="RO">
Én is gratulálni szeretnék de Grandes Pascual úrnak. Meg szeretném jegyezni azt is, hogy a tengerek szennyezése olyan kérdés, amellyel gyakrabban kellene foglalkoznunk. Sajnálatos módon példaként említhetem a Fekete-tenger esetét is, ahol a súlyos szennyezések nyomán, egészen pontosan a rendkívül magas nitrátkoncentráció miatt, csak az elmúlt két év során négyszeresére nőtt az algamennyiség.
<P>
Egyértelmű, hogy e szennyezés egy része a tengeri szállításból származik. Az irányelv célja az, hogy fellépjen a hajók által okozott, gondatlanságból, szándékosan vagy figyelmetlenség nyomán elkövetett illegális szennyezésekkel szemben. Gyakorlati szempontból az irányelv összehangolja a magán- és jogi személyek hajói által okozott szennyezések meghatározását, az ezzel szembeni fellépés mértékét és a szankciók büntetőjogi jellegét, amelyeknek alkalmazására az egyes személyek által elkövetett, bármely hasonló jogsértés esetében lehetőség van.
<P>
Hozzátenném még, hogy európai szinten már elfogadásra került a tengeri biztonság megerősítését és a hajók által okozott szennyezés megelőzését célzó egységes jogalkotási intézkedéscsomag. Ez a jogszabály vonatkozik és érvényes a lobogó szerinti államokra, a hajótulajdonosokra és a hajóosztályozó társaságokra, valamint a kikötő szerinti és a parti államokra is.
<P>
Fontos azonban, hogy a hajókból származó illegális kibocsátásokra vonatkozó szankciók jelenlegi rendszerét a vonatkozó jogszabály kiegészítése révén szigorítsuk. Hangsúlyoznunk kell, hogy a szabályozás éppen azért vált szükségessé, mert a megelőzést célzó érvényes jogszabályok végrehajtása nem volt megfelelő. Sajnos a hajókról történő szennyezés megelőzéséről szóló nemzetközi egyezmény (MARPOL 73/78) végrehajtása szintén nem volt kielégítő. Ezért véleményem szerint nagy szükségünk van a jogszabálycsomagra. Úgy gondolom továbbá, hogy a Jogi Bizottság és a Petíciós Bizottság által benyújtott vélemények rámutatnak az ügy fontosságára.
<SPEAKER ID="212" NAME="Marusya Ivanova Lyubcheva" AFFILIATION="PSE">
(BG) Magától értetődő, hogy a jogalkotás és a végrehajtás szintjén az Európai Bizottság és az Európai Parlament adósa maradt az európai polgároknak, hiszen végső soron ők szenvedik el a tengeri területeken bekövetkezett szennyezések hatásait.
<P>
A kérdést a korábbi jogszabály, illetve annak a környezet, a tengerek és a kapcsolódó partvidékek védelmét célzó végrehajtása szempontjából közelítem meg. Ismét elmondanám, hogy a rendelet, illetve az irányelvek módosítása szükséges, de továbbra sem elégséges. A legfontosabb kérdés az, milyen hatékony a végrehajtásuk.
<P>
Nem válhat természetessé, hogy a hulladékot a tengerbe dobjuk, majd kifizetjük érte a bírságot, amely kevesebbe kerül, mintha betartanánk az irányelv előírásait. Ezért mindenekelőtt az ellenőrzést kell megerősíteni. Napjainkban számos technológiai megoldás áll rendelkezésre, amelyekkel biztosítható, hogy a vizek és a partok részesülhessenek a teljes növény- és állatvilág felhasználását és védelmét szabályozó hosszú távú politika által nyújtott védelemből.
<P>
Támogatom az irányelv módosítását célzó javaslatot, véleményem szerint ugyanis fel kell állítani egy szakértői testületet az Európai Tengerbiztonsági Ügynökség számára, amelynek feladata az irányelv végrehajtásának biztosítása lenne.
<SPEAKER ID="213" NAME="Antonio Tajani" LANGUAGE="IT">
Elnök úr, tisztelt képviselők! A vita végén hálásak lehetünk a Parlament, a Tanács és a Bizottság között megvalósult intézményközi együttműködésért, amelyet Jarzembowski úr is kiemelt beszédében. Az előadónak is köszönetet szeretnék mondani az általa végzett munkáért.
<P>
Ez alkalommal, ráadásul a parlamenti ciklus végén, az intézmények bebizonyították, hogy képesek partnerként együttműködni, és első olvasatban megoldást találni, és meggyőződésem, hogy az európai parlamenti választások előestéjén az európai polgárok felé is ezt az üzenetet közvetítjük.
<P>
Még egy üzenet a szállítás igen érzékeny területén, és mivel ez az egyik utolsó vita, amelyben a Parlament Közlekedési és Idegenforgalmi Bizottsága is részt vesz, megragadom az alkalmat, hogy köszönetet mondjak a bizottság összes tagjának az Európai Bizottsággal és jómagammal együtt végzett közös munkáért, amelynek eredményeképpen számos - néhány esetben hónapokig is elhúzódó - fontos kérdésben gyakorlati megoldás született. Mindez a parlamenti képviselők hozzáértésének, valamint a munkatársaink közötti együttműködés elősegítésére tett erőfeszítéseknek köszönhető, amellyel megmutattuk, hogy ha a bürokráciának világosan meghatározott feladata van, ha elérendő célokkal rendelkezik, akkor nem akadály a polgárok számára, hanem hatékony eszköz, amely a politikát kiegészítve segíthet a polgárok igényeinek kielégítésében.
<P>
Úgy gondolom, ma, és a szavazással természetesen holnap is, a Parlament ismét bizonyítja majd hatékonyságát, valamint azt a szándékát, hogy mindig is a polgárok érdekében folytatja tevékenységét. Ezzel a vitával és szavazással így a Bizottság, a Parlament és a Tanács egy jogi vákuumot tölt be, amellyel lehetővé teszi a tagállamok számára, hogy holnaptól hatékonyabban járhassanak el a tengereket szennyezőkkel szemben: ezzel a lépéssel az európai intézmények tovább erősítik az európai polgárok jogait és szabadságjogait.
<SPEAKER ID="214" NAME="Luis de Grandes Pascual">
előadó. - (ES) Elnök úr! Nagyon röviden szeretnék csak felszólalni, amiért a tisztelt képviselők ebben az esti órában bizonyára hálásak lesznek: Tajani úr, ismét köszönetet mondok Önnek, hiszen megmutatta, csakúgy, mint a harmadik tengeri biztonsági csomag esetében is, hogy lendületének és politikai szakértelmének köszönhetően ez alkalommal, a jelenlegi parlamenti ciklus utolsó napjaiban is megállapodásra tudott jutni a Tanáccsal, és lehetővé tette a Parlament, a Tanács, valamint a Bizottság számára, hogy egyetértésre jussanak.
<P>
Úgy gondolom, gratulálhatunk magunknak. Természetesen hálás vagyok mind a Jogi Bizottság, mind pedig a Környezetvédelmi, Közegészségügyi és Élelmiszer-biztonsági Bizottság véleménye előadójának a szoros együttműködésért.
<P>
Ismét köszönetet mondanék az árnyékelőadóknak az általuk végzett megfeszített munkáért és közreműködésért; biztos vagyok benne, hogy egy ilyen fontos jogszabállyal kapcsolatos első olvasatban történő megállapodás holnapi elfogadása, amelyre a harmadik tengeri biztonsági csomaggal kapcsolatos munka befejezéseképpen egészen biztosan sor kerül majd, a Parlament és az Európai Unió három intézménye számára is sikert jelent; ismét bebizonyítja, hogy hasznos az együttdöntési eljárás, amely lehetővé teszi számunkra, hogy az Európai Unió polgárainak érdekeit szolgáló, építő jellegű párbeszédet folytassunk.
<SPEAKER ID="215" NAME="Elnök">
Köszönöm Önnek, Biztos úr, nem csupán a biztosi, de az európai parlamenti képviselőként végzett munkáját is.
<P>
A vitát lezárom.
<P>
A szavazásra holnap, 2009. május 5-én, kedden kerül sor.
