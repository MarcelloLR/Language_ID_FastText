<CHAPTER ID="015">
Egyperces felszólalások fontos politikai kérdésekben
<SPEAKER ID="165" NAME="Elnök">
A következő napirendi pont a 150. cikknek megfelelően az egyperces felszólalásoké.
<P>
A 150. cikk kimondja, hogy erre a napirendre legfeljebb 30 percet szánhatunk. Több mint 74-en kérték, hogy felszólalhassanak e napirendi pont alatt. Ez nyilvánvalóan lehetetlen. 30 perc és 74 felszólaló egyszerűen nem összeegyeztethető.
<P>
Ezért most először egyértelmű kritériumok alapján előre kiválasztottuk azokat a képviselőket, akik szót kapnak; ez azt jelenti, hogy azoknak, akik egy másik, egyperces felszólalásokat tartalmazó vitában szót kértek, de nem kaptak erre lehetőséget, most adott esetben alkalmuk lesz felszólalni, míg a más vitákban már felszólalók nem kapnak szót.
<P>
Azokat, akik ma nem szólalhatnak fel, előzetesen, e-mailben értesítettünk erről, ezért nem kell itt lenniük és hiába várakozniuk a felszólalásra. Bízom benne, hogy ezt megértik. Ez volt az egyetlen módja a vita rendezett körülmények között történő lebonyolításának.
<P>
Az arra jogosultak ezért máris elkezdhetik a felszólalásokat.
<SPEAKER ID="166" NAME="Alf Svensson" AFFILIATION="PPE">
(SV) Elnök asszony! Április 11-én Szudán a tervek szerint elnököt és parlamentet, valamint regionális közgyűléseket választ. 24 éve ezek az első választások, mi pedig rendkívüli érdeklődéssel figyeljük az országban a fejleményeket.
<P>
A hágai Nemzetközi Büntetőbíróság emberiség elleni bűntettek miatt letartóztatási parancsot adott ki a hatalmat államcsínnyel magához ragadó szudáni elnök, Omar Haszan Ahmed el-Besír ellen. Valamennyien tudjuk, mennyit szenvedett Szudán erőszakos uralkodása során. Csupán az idei év első néhány hónapja alatt nem kevesebb mint 400 embert öltek meg Szudán déli részén. Nehéz megítélni, mennyire lesz szabad a választás. Hétfőn el-Besír a nemzetközi választási megfigyelők kiutasításával fenyegetett. Azt mondta, ha beavatkoznak Szudán ügyeibe, levágja az ujjukat.
<P>
Tudjuk, hogy Szudán szükséget szenvedő állam. A múlt vasárnapi kairói nemzetközi donorkonferencián Egyiptom képviselői elmondták, hogy a világ országainak kicsivel több mint 1,4 milliárd eurót kell összegyűjteniük Szudán dárfúri régiójának újjáépítéséhez. Abban bízom, hogy a szudáni választások megteremtik a feltételeket..
<P>
(Az elnök félbeszakítja a felszólalót)
<SPEAKER ID="167" NAME="Zigmantas Balčytis" AFFILIATION="S&amp;D">
(LT) A közelmúltban igen sokat hallani az EU gazdaságának fellendüléséről, a tagállamok többségében azonban továbbra sem ért véget a válság. A válsággal kapcsolatos nyilvános vita az államháztartások állapotára korlátozódik, jóllehet a rohamosan növekvő munkanélküliség néhány kelet-európai uniós tagállamban már így is kritikus szintet ért el. Különös azt hallani, hogy az EU és az EP magas rangú tisztviselői egyes kormányokat a nagyszerű munkájukért dicsérnek, miközben a munkanélküliek száma ezekben az országokban hónapról hónapra katasztrofális ütemben növekszik, a szociális garanciák csökkennek, és egyre többen élnek a szegénységi küszöb alatt. Az ilyen országokban élők egyre nehezebben tudják eldönteni, vajon az Európai Unió a szegénység csökkentését célzó politikát folytat, vagy tulajdonképpen fokozza a társadalom elszegényedését. Véleményem szerint azok a kormányok, amelyek képtelenek voltak megoldani a munkanélküliség stabilizálásával kapcsolatos problémákat, nem érdemelnek dicséretet. Az Európai Bizottságnak nagyobb felelősséget kell vállalnia, és felelősen felügyelnie kell a nemzeti kormányok válságkezelési terveinek végrehajtását, különösen a szociális reformok területén, valamint értékelnie kell e reformoknak a polgárokra gyakorolt hatását.
<SPEAKER ID="168" NAME="Sonia Alfano" AFFILIATION="ALDE">
(IT) Elnök asszony, hölgyeim és uraim! 16, különböző bűncselekményekért elítélt személyt választottak be az olasz parlamentbe, a legutóbbi európai választásokon pedig Olaszország három jogerősen elítélt európai uniós képviselőt delegált.
<P>
Európában nem tiltja jogszabály, hogy jogerősen elítélt személyek, illetve a további jogi eljárásra várók választáson indulhassanak; mindent a tagállamok saját belátására bíznak. Az olasz polgárok létrehozták a "Tiszta parlament” programot. Ezért felszólítjuk az Alkotmányügyi Bizottságot, hogy módosítsa az Európai Parlament tagjainak közvetlen és általános választójog alapján történő választásáról szóló okmányt annak érdekében, hogy európai parlamenti választáson csak az indulhasson, akit semmilyen, még nem jogerős bűnügyi ítélet sem terhel.
<P>
Az előző Parlament Alkotmányügyi Bizottságának elnöke, Leinen úr vállalta, hogy ezt megteszi, azonban minden utódjára, Casini úrra maradt, aki már kijelentette, hogy az Alkotmányügyi Bizottság nem folytatja az ezzel kapcsolatos munkát.
<P>
Hangsúlyoznánk, hogy ez nemcsak hogy az Alkotmányügyi Bizottság kötelessége, de az Európai Unió működéséről szóló szerződés 223. cikke (korábbi 190. cikk) ténylegesen előírja, hogy az Európai Parlamentnek az Európai Unió egészében egységes választási eljárást kell alkalmaznia.
<SPEAKER ID="169" NAME="Catherine Grèze" AFFILIATION="Verts/ALE">
(FR) Elnök asszony! A Hondarribia repülőteret a polgári repülési hatóság az ország egyik legveszélyesebb repülőterének minősítette. Kifutópályái Hendaye és Irún városközpontjai felett találhatók, és az engedélyezett járatok számát meghatározó francia-spanyol szerződést semmibe veszik. Mégis a repülőtér bővítését tervezik, a folyóparton élő lakosok és a határ mindkét oldalán megválasztott képviselők tanácsa ellenére, akik már a forgalom jelenlegi szintjének fenntartását is ellenezték.
<P>
Egyetért-e az Európai Bizottság a Chingoudy-öböl védett természeti területeinek, a Ramsari Egyezmény által védett Natura 2000 területnek a pusztításával, amelynek helyreállítását maga finanszírozta?
<P>
Továbbá a Bayonne-San Sebastián baszk eurovárosban már található egy alacsony kihasználtságú nemzetközi repülőtér, messze minden sérülékeny természeti területtől. Nem lenne-e hasznosabb szennyezésmentes közlekedési formák bevezetésével javítani a Biarritz-ban nyújtott szolgáltatásokat? Tudni szeretném, milyen intézkedéseket kíván hozni az elnök e bővítést illetően.
<SPEAKER ID="170" NAME="Marek Henryk Migalski" AFFILIATION="ECR">
(PL) Elnök asszony! Maxim Zujev orosz újságíró meggyilkolásának kérdéséről szeretnék beszélni. Zujev urat körülbelül egy héttel ezelőtt ölték meg Kalinyingrádban. Jól ismert újságíró és blogíró volt. Nem ez az első eset, hogy Oroszországban újságírót ölnek meg. 2000 óta legalább egy tucat ilyen ügy történt. Aggasztó ez a jelenség, tudjuk ugyanis, hogy ha nincs szólásszabadság, és ha az újságírók nem dolgozhatnak, akkor egyáltalán nincs szabadság, és nincs demokrácia. Oroszországgal folytatott párbeszédünkben minden alkalommal fel kell hívni erre a figyelmet.
<P>
Az idén reményeim szerint szemináriumot fogok rendezni az Európai Parlamentben, feltéve, hogy elnyerem az orosz ügyekért felelős küldöttség és Külügyi Bizottság jóváhagyását. Úgy gondolom, orosz partnereinkkel folytatott különböző szintű megbeszéléseink során valamennyiünknek hangsúlyoznunk kell, hogy a médiaszabadság és az újságírók munkavégzéshez való joga a párbeszéd és a szabadság alapja mind Oroszországban, mind pedig az Európai Unióban.
<SPEAKER ID="171" NAME="Nikolaos Chountis" AFFILIATION="GUE/NGL">
(EL) Elnök asszony! Arról szeretnék beszámolni önöknek, hogy néhány friss újságcikk szerint az Egyesült Államok államügyészei pert indítottak a német Daimler vállalat ellen, amely állítólag kormányzati szerződések elnyerése és aláírása reményében külföldi tisztviselőket vesztegetett meg. A vádirat szerint a vállalat hosszú ideje részt vesz a megvesztegetési folyamatban. Ugyanez a probléma merült fel a Siemens esetében is, amely ugyanezt a gyakorlatot alkalmazva 30 országban vesztegette meg a kormányt annak érdekében, hogy állami vállalatoktól szerződéseket nyerjen el; a botrány még mindig tombol Görögországban.
<P>
Ennek eredményeképpen a pénzügyi válságon kívül erkölcsi válsággal is küzdünk. A közelmúltig a német kormány saját határain kívül nem üldözte a megvesztegetést, és úgy tett, mintha mit sem tudna ezekről az eseményekről. Végül pedig ahelyett, hogy cselekedne és mozgósítaná a Csalás Elleni Hivatalt, az Európai Bizottság nem védelmezi a jogszerűséget, és számos esetben nem biztosítja az európai polgárok pénzét.
<SPEAKER ID="172" NAME="Nikolaos Salavrakos" AFFILIATION="EFD">
(EL) Elnök asszony! Közölnöm kell az Európai Parlamenttel, hogy ma hajnalban 2 óra 15 perckor a Bafra nevű török naszád megsértette a görög felségvizeket, amikor csupán 18 mérföldre megközelítette az athéni partokat, tagjai pedig még arra is engedélyt kértek, hogy felszállhassanak egy itt közlekedő görög kereskedelmi hajóra és azt átkutassák.
<P>
Ez azt bizonyítja, hogy mindaz, ami a vita elején Görögország úgynevezett gazdasági problémájáról elhangzott, nem felel meg teljesen az igazságnak. Görögország problémája elsősorban politikai jellegű. Abból fakad, hogy ez a szomszédos ország casus bellivel fenyegeti Görögországot, és szisztematikusan provokálja a görög fegyveres erőket, nem csupán az ország vizeinek, hanem légterének megsértésével is.
<P>
(Az elnök jelzi, hogy probléma van a mikrofonnal.)
<P>
..El kell mondanom önöknek, hogy Görögország szigorú intézkedéseket hozott, amelyek a végkövetkeztetés szerint szó szerint megfojtják a görög háztartásokat, és a görögök ereje fogytán van. Mindez aláásta a görög társadalom ellenálló képességét és a görögök gazdasági erejét.
<P>
Ahogyan mondtam, a probléma elsősorban politikai. Nem kérjük az európai polgárok pénzét. Az Európai Unió mint közösség támogatását kérjük azért, hogy leküzdhessük ezeket a piaci szabálytalanságokat, amelyek támadást jelentenek az euróra nézve.
<SPEAKER ID="173" NAME="Franz Obermayr" AFFILIATION="NI">
(DE) Elnök asszony! Hozzávetőleg tíz évvel ezelőtt az akkor 14 EU-tagállam úgynevezett "szankciókkal” sújtotta hazámat, Ausztriát. Hét hónapon keresztül "jégkorszak” volt. Az osztrák miniszterek nem vehettek részt többé az informális tanácsi üléseken, ám az ország nettó befizetőként továbbra is fizethette a hozzájárulásokat. A szankcióktól eltekintve ez eredménnyel is járt. A bölcsek független jelentése egyértelműen megállapította, hogy a Szabadság Pártnak a kormányban való részvétele semmilyen módon nem veszélyeztette a demokráciát és az emberi jogokat. Következtetésük értelmében a kétoldalú intézkedéseknek álcázott uniós szankcióknak nem volt érvényes jogalapja. Jogtalanul megsértették az osztrák szuverenitást. Úgy gondolom azonban, hogy az EU ebből megtanulta tiszteletben tartani mások politikai véleményét és a tagállamok, valamint polgáraik nemzeti szuverenitását, ami mindenképpen üdvözlendő. A keleti béke fényében pedig bízom abban, hogy az egyik főinkvizítor, a jelenlegi európai parlamenti képviselő, Louis Michel úr úgy érzi majd, tíz év után ismét üdülhet Ausztriában.
<SPEAKER ID="174" NAME="Véronique Mathieu" AFFILIATION="PPE">
(FR) Elnök asszony! Tegnap Franciaország tisztelettel adózott egyik rendőrtisztje, Jean-Serge Nérin francia dandár emlékének, akit egy párizsi régióban történt tűzharc során március 16-án az ETA a leggyalázatosabb módon gyilkolt meg.
<P>
Noha a terrorista szervezet 40 év alatt közel 830 ember halálát okozta, ez az első alkalom, hogy francia rendőrtisztet támadtak meg. Nérin úr halála emlékeztetett bennünket arra, hogy kötelességünk együttműködni a terrorizmus elleni küzdelemben.
<P>
A francia-spanyol együttműködés a saját nemében a kezdetektől fogva példaként szolgált az Európai Unióban. Franciaország és Spanyolország volt az első két olyan tagállam, amely közös vizsgálati csoportokat hozott létre az európai igazságszolgáltatás területén. Az európai elfogatóparancsok bevezetése is hatékonynak bizonyult.
<P>
Sajnálatos módon a rendőrök és bírák közötti ilyen jellegű együttműködés nem tudta megakadályozni Nérin úr halálát. Éppen ezért fokoznunk kell az együttműködést, hogy hatékonyan szállhassunk szembe a terrorizmussal.
<SPEAKER ID="175" NAME="Joe Higgins" AFFILIATION="GUE/NGL">
Elnök asszony! Az északnyugat-olaszországi Susa-völgyben jelentős néphatalmi kampány folyik, amelynek célja a TAV néven ismert nagysebességű vasúti projekt megépítésének megakadályozása.
<P>
A francia határ és Torino között fekvő gyönyörű Susa-völgy csupán egy-két kilométer széles, ám már egy nagy autópálya, egy további főút és egy vasút szeli át.
<P>
A "NEM KELL TAV” kampány egyértelműen bebizonyította, hogy a TAV építése nem indokolt. A jelenlegi vasút 38%-os kapacitással működik. A TAV súlyosan károsítaná a környezetet, mivel tönkretenné és beszennyezné a víztározókat, az alagútfeltárások során pedig veszélyes mennyiségű azbesztet és urániumot szabadítana fel.
<P>
Mindez csak a nagyvállalatok és az építési ágazat főbb szereplőinek érdekeit szolgálja. Tízezer ember vett részt a tiltakozásban, és felháborító módon rendőri erőszakkal próbálják ellehetetleníteni a kampányt.
<P>
Felszólítom az EU-t, hogy vonja vissza a TAV projektnek nyújtott valamennyi támogatást, és szüntesse meg a projektet. A "NEM KELL TAV” kampány mottója "Sarà dura”. A polgárok nem fognak meghátrálni. A néphatalom győzelme a Susa-völgyben a józan ész és a környezet győzelme lenne.
<SPEAKER ID="176" NAME="Paul Nuttall" AFFILIATION="EFD">
Elnök asszony! Rendkívül aggaszt az a mód, ahogyan északnyugat-angliai választókerületemben a városi tanácsok a parkolási díjakból növelik bevételeiket.
<P>
Vegyük például Congleton kisvárost, amely egy részben vidéki helyi közösség. A gépjármű-parkolási díjak bevezetése súlyos csapást jelent majd a helyi iparra, a csökkenő kereskedelem pedig bevételveszteséget okoz, csődbe juttatva és esetlegesen megszűnésre kényszerítve ezzel a már így is jelentős nyomás alatt álló kkv-kat.
<P>
Vannak, akik a brit kormányt hibáztatják, vannak, akik az Egységes Tanácsot, míg mások ujjal mutogatnak a városi tanácsra, ám mint mindig, a háttérben most is az Európai Unió keze van a dologban, mivel valamennyien az EU 2010-es európai közlekedési politikájában ismertetett keret megvalósítására törekednek.
<P>
Tudják, ez az EU zsenialitása: mindig elérhetetlen marad. Legyen szó a postahivatalok bezárásáról vagy a kéthetenkénti szemétgyűjtésről, a gyanú árnyéka mindig másra vetül, Brüsszel bomlasztó hatása pedig nem válik nyilvánvalóvá.
<SPEAKER ID="177" NAME="Nicole Sinclaire" AFFILIATION="NI">
Elnök asszony! West Midlands-ből származom, amelynek 20%-a zöldövezeti besorolás alatt áll.
<P>
A zöldövezet sikeresen megóvta a vidéki táj szépségeit és megakadályozta az önkényes városi terjeszkedést. Az Európai Unió ösztönzésére azonban az Egyesült Királyság kormánya fokozta a lakásépítést, veszélybe sodorva ezzel a zöldövezetet, amely, mivel a Meriden Gap-i otthonom közelében található, különösen közel áll a szívemhez.
<P>
Ez a kultúránk és hagyományaink iránti tisztelet hiányáról tanúskodik, de mit is törődnek önök ezzel? Mivel az Egyesült Királyság csatlakozott az Európai Unióhoz - vagyis korábban a közös európai piachoz - nyilvánvalóan semmibe vették kultúránkat és hagyományainkat, és nem is várhatunk önöktől mást.
<SPEAKER ID="178" NAME="Elena Oana Antonescu" AFFILIATION="PPE">
(RO) Azért szólalok fel ma ön és képviselőtársaim előtt, hogy hangot adjak véleményemnek, miszerint Európának új és sokkal integráltabb stratégiára van szüksége a nők elleni erőszak problémájának megoldása érdekében.
<P>
A kérdéssel egyre több európai államban foglalkoznak kétoldalú kereteken belül olyan felek, akiknek társadalomfelfogása általában véve igen eltérő. A javaslatot az indokolja, hogy a házasságon belüli erőszak túllép az ideológiai kereteken, és egy igazságosabb és kiegyensúlyozottabb társadalomra irányuló emberi és politikai elképzelés közvetlen és szerves részét képezi.
<P>
Hangsúlyozni szeretném, hogy a nők elleni lelki erőszak megelőzése érdekében is cselekednünk kell. Naprakész tanulmányok arra utalnak, hogy az effajta erőszakot minden esetben fizikai bántalmazás követi.
<P>
Üdvözlöm, hogy a spanyol elnökség az Európai Unió politikai prioritásai révén felvette a harcot a nők elleni erőszak különböző formáival szemben. Ezeket az intézkedéseket azonban folytatni kell. A nemek közötti erőszak európai megfigyelőközpontjának létrehozásával, valamint a védelmi intézkedések és egy segélyhívó telefonszám bevezetésével a célunk az, hogy csökkentsük e jelenség előfordulását az Európai Unióban, mindeközben pedig az EU-n kívül is támogatást nyújtsunk az erőszak elleni küzdelemhez.
<SPEAKER ID="179" NAME="Vilija Blinkevičiūt" AFFILIATION="S&amp;D">
(LT) Örömömre szolgál, hogy az Európai Unió és a tagállamok azzal, hogy 2010-et a szegénység elleni küzdelem évének nyilvánították, elkötelezték magukat a szegénység elleni küzdelem mellett, mivel közel 80 millió európai lakos él a szegénységi küszöb alatt. Számos európai polgár, még a foglalkoztatásban állók is nap mint nap küzdenek a szegénységgel, és nincs lehetőségük arra, hogy méltó életet éljenek. 17 millió eurót különítettünk el a 2010-re tervezett európai fellépés végrehajtására, e költségvetést pedig tájékoztató szemináriumok, munkacsoportok és nyilvános konzultációk szervezésére fogjuk fordítani, amelyek célja a szegénységgel kapcsolatos sztereotípiák leküzdése. A kezdeményezés kiváló, hogyan biztosítjuk azonban, hogy a támogatásokat hatékonyan és átlátható módon használják majd fel, és azok közvetlenül a leginkább rászoruló polgárokat segítsék? Hangsúlyozni kívánom, hogy a szegénységet képtelenség egy év alatt visszaszorítani. Ezért arra kérném az EU szervezeteit és a tagállamokat, hogy valamennyi igazgatási szinten tegyenek konkrét intézkedéseket és hosszú távú vállalásokat, és ezáltal gondoskodjanak a közvetlenül a szegénységgel küzdő polgárok megsegítésére szánt összegek átlátható és célzott elosztásáról.
<SPEAKER ID="180" NAME="Georgios Toussas" AFFILIATION="GUE/NGL">
(EL) Az izraeli kormány azon döntése, amelynek értelmében Kelet-Jeruzsálemben végrehajtják az 1600 új otthon építésére vonatkozó terveket, tovább bővítik a ciszjordániai településeket, fenntartják a Gázai övezet elszigeteltségét és az elfoglalt palesztin területeken általában véve fokozni fogják az izraeli hadsereg támadásait, még a legkonokabb hitetlenkedő számára is nyilvánvalóvá teszi Izraelnek és általában véve az imperialistáknak a palesztin nép és a terület egészének lakosai ellen irányuló jogellenes terveit.
<P>
Izrael újabb gyilkos támadássorozatot indít a palesztin nép ellen, és ehhez az imperialista kvartett tagjai között folyó súlyosbodó belharcokkal jellemzett körülmények között megszerezte az Európai Unió, az Egyesült Államok és a NATO támogatását, valamint szorosabbra fűzte a velük való kapcsolatait. Az izraeli miniszterelnök közelmúltbeli amerikai látogatása alkalmával az Amerikai Egyesült Államok különös nyomatékkal és buzgósággal erősítette meg ezt a támogatást, és hangsúlyozta, hogy az Egyesült Államoknak a térség egészét érintő imperialista geostratégiai tervei szempontjából Izrael több mint elsődleges prioritás.
<P>
Valamennyi munkással együtt azért harcolunk, hogy..
<P>
(Az elnök félbeszakítja a felszólalót)
<SPEAKER ID="181" NAME="Jaroslav Paška" AFFILIATION="EFD">
(SK) A második világháború után hozzávetőleg 400 000 szlovák rekedt Magyarországon, hasonló számú magyar pedig Szlovákiában.
<P>
A szlovákiai magyar kisebbség a mai napig ennyi lakost számlál, a magyarországi helyzet azonban más. A szlovák kisebbség megtizedelődött, és az eredeti 400 000 helyett ma kevesebb mint 33 000-en, tehát eredeti számuk tíz százalékánál is kevesebben vannak. Ennek az az oka, hogy a szlovák kormány több mint 700 iskolában biztosít anyanyelvi oktatást a magyar kisebbségnek, míg a magyar kormány Magyarországon csupán egyetlen általános iskolát tart fenn a szlovákok számára.
<P>
Éppen ezért Sólyom elnök úrnak a magyar kisebbségek szomszédos országokban folyó oktatásával kapcsolatos közelmúltbeli bírálata, aki maga előzékenyen és tétlenül szemlélődik, miközben kormánya saját országában megfojtja az etnikai kisebbségeket, visszataszító, képmutató és rosszindulatú provokáció a szerbek, románok és szlovákok felé, akik a magyarokkal ellentétben őszintén gondoskodnak a saját területükön élő etnikai kisebbségekről. Végeredményben a magyarországi kisebbségi ombudsman szintén arra figyelmeztet, hogy Magyarország továbbra is a nemzeti kisebbségek teljes beolvasztására törekszik.
<SPEAKER ID="182" NAME="Rareş-Lucian Niculescu" AFFILIATION="PPE">
(RO) Az Európai Unió rendkívül szigorú élelmiszer-biztonsági szabályozással rendelkezik, és a gyártóknak hatalmas összegű beruházásokat kell megvalósítaniuk e jogszabályoknak való megfelelés érdekében.
<P>
Mindazonáltal, az Európai Élelmiszer-biztonsági Hatóság által nemrég készített felmérés szerint az Európai Unióban leölt csirkék több mint 75%-a baktériummal fertőzött.
<P>
Az európai gazdaságokban nevelt csirkék háromnegyedének hasított testében megtalálható a Salmonella és a Campylobacter, két súlyosan mérgező baktérium.
<P>
Amint az ilyen jellegű felmérések megjelennek a médiában, természetesen aggodalmat keltenek a fogyasztókban. Ilyen körülmények között két kérdést kell feltennünk magunknak. Először is mit tehetünk a jövőben annak biztosítása érdekében, hogy az európaiak biztonságos, jó minőségű élelmiszerhez juthassanak? Másodszor pedig lehetséges-e, hogy a jelenleg hatályos szabályok szigorú és történetesen rendkívül bürokratikus jellegük ellenére nem megfelelőek?
<SPEAKER ID="183" NAME="Csaba Sándor Tabajdi" AFFILIATION="S&amp;D">
(HU) A 2007-es uniós borpiaci rendtartást az új tagállamok most hajtják végre. Ennek során az Európai Bizottság jogsértő módon járt el - sajnálatos, hogy nincs itt senki-, amikor szabályellenesen, Szlovákia kérésére a Tokaj jelzést, mind oltalom alatt álló eredetjelölésként, mind pedig oltalom alatt álló földrajzi jelzésként bejegyezte. Ez ellentétes az uniós szabályozással, mert vagy az egyik kategóriába, vagy a másik kategóriába tartozhat ez a bor. E közösségi Bacchus-adatbázisban ma már nem szerepel az oltalom alatt álló földrajzi jelzések között a szlovák kérelem. A Bizottság ezzel megszüntette a jogellenes helyzetet, ezt köszönöm. De van egy másik jogellenes helyzet, mert a szlovák nemzeti törvény, amire alapozzák a bejegyzést, az nem létezik, mert azt már Szlovákia hatályon kívül helyezte. Ezért kérem a Bizottságot, hogy orvosolja ezt a jogellenes állapotot.
<SPEAKER ID="184" NAME="Zbigniew Ziobro" AFFILIATION="ECR">
(PL) Elnök asszony! Az Európai Külügyi Szolgálat lesz az a diplomáciai testület, amely képviseli az Uniót és segíti az Unió külügyi főképviselőjét. E szolgálat munkája során figyelembe kell venni az Unióban meglévő kulturális és nemzeti különbségeket. Minden országnak éreznie kell, hogy saját érdekei, saját kultúrája és saját tapasztalatai megfelelően képviseltetnek a szolgálaton belül.
<P>
E cél elérése érdekében egyenlő alapokon nyugvó megosztásra, vagyis részvételre van szükség. Mindeközben hogyan szerveződik az Európai Külügyi Szolgálat testülete? Munkatársai a Tanács és a Bizottság Általános Titkárságának megfelelő szolgálataiból, valamint a nemzeti diplomáciai szolgálatok által delegált személyek közül kerülnek majd ki. A tagállamok által küldött diplomaták csupán a teljes személyzet egyharmadát teszik majd ki. Az alkalmazottak hátterétől és a szolgálatig vezető útjuktól függetlenül azonban el kellene fogadni a tagállamok valamennyi polgárának arányos képviseletére vonatkozó elvet. Végeredményben az Unió intézményeinek személyi állományáról is ennek az elvnek megfelelően gondoskodnak. Nem látok okot arra, hogy ebben az esetben másképp járjunk el.
<SPEAKER ID="185" NAME="Nuno Teixeira" AFFILIATION="PPE">
(PT) A közelmúltban az Európai Unió megállapodást kötött Latin-Amerikával a Kereskedelmi Világszervezet védnöksége alatt, amelyben vállalta, hogy jelentős mértékben és fokozatosan csökkenti az ezekből az országokból származó banánra kivetett importvámot. Fel szeretném hívni a figyelmüket, hogy a megállapodás hátrányosan érinti az európai banántermelőket, különösen a portugáliai Madeirán. A spanyol Kanári-szigetek banántermelőire még ennél is súlyosabb csapást jelent majd.
<P>
Emlékeztetném önöket, hogy az e régiókban tevékenykedő termelők helyzetét már most is komolyan nehezítik a szigetek fizikai jellemzői és hegyvidékes felszíne, valamint saját gazdaságuk mérete, ami azt jelenti, hogy folyamatos nehézségekkel küzdenek, amelyek akadályozzák a fejlődésüket.
<P>
Sürgős fellépésre van tehát szükség a Madeira és a Kanári-szigetek banántermelőinek segítésére, tekintve, hogy milyen komoly és azonnali következménnyel jár majd az új genfi megállapodás az európai importpiacra és következésképpen e legkülső régiókból származó banán termelésére és forgalmazására.
<SPEAKER ID="186" NAME="Nessa Childers" AFFILIATION="S&amp;D">
Elnök asszony! Több mint egy év telt el azóta, hogy a repülőgép-karbantartással foglalkozó SR Technics vállalat bejelentette, bezárja a dublini repülőtéren működő létesítményét, aminek nyomán több mint ezer munkahely szűnt meg. E veszteségek ellensúlyozása érdekében az SR Technics munkavállalói 2009 októberében kérelmet nyújtottak be az Európai Globalizációs Alkalmazkodási Alaphoz (EGAA). Ezt a dokumentumot azonban "hiányos” volta miatt a Bizottság elutasította, és megerősíthetem, hogy közel öt hónappal később az ír kormány még mindig nem nyújtotta be a teljes kérelmet.
<P>
Míg az ír kormány figyelmét az elmúlt hónapok során a saját tevékenysége által okozott gazdasági összeomlás és miniszteri lemondások sora kötötte le, egy pályázati űrlap, amely több százak életét változtathatná meg, egy miniszter íróasztalán fekszik.
<P>
A tisztelt Ház tisztában van vele, hogy az ír kassza kiürült. Egy cinikusnak talán megbocsátható, ha azt feltételezi, a kormány talán azért tétlenkedik, mert az EGAA-kifizetések odaítélését követően nehezen tudná biztosítani az önrészt. Hajlandó lenne az ír kormány tenni valamit ebben az ügyben?
<SPEAKER ID="187" NAME="Artur Zasada" AFFILIATION="PPE">
(PL) Elnök asszony, hölgyeim és uraim! Valamennyiükhöz szólok, és különösképpen Potočnik úrhoz egy olyan kérdésben, amely komoly problémát jelent a salakmotorozást, ezt a számos uniós tagállamban népszerű sportot űzők számára. Az ügy a környezeti zaj értékeléséről és kezeléséről szóló 2002/49/EK irányelv végrehajtásával kapcsolatos.
<P>
Az irányelv végrehajtása azt jelenti, hogy a motorosoknak hangcsillapítót kell szerelniük motorbiciklijükre. Ezek a hangcsillapító eszközök egyrészt csökkenthetik a mutatvány élvezeti értékét, hiszen a zaj e sport szerves része. Más részről fokozottabb veszélyt jelenthetnek magukra a motorosokra, akik így egészségüket és életüket is kockáztatják. Ezzel kapcsolatban azt kérném Potočnik úrtól, hogy mérlegelje egy módosításra irányuló javaslat előterjesztését, amely mentesítené a salakmotorozást a 2002/49/EK irányelv hatálya alól.
<SPEAKER ID="188" NAME="László Tőkés" AFFILIATION="PPE">
(HU) Elnök Asszony! Milošević országában a szerbiai Vajdaságban tovább folynak a magyarverések. A tetteseket vagy felmentik, vagy vádat sem emelnek ellenük. A Vajdaságban évtizedekkel ezelőtt mintegy 400 000 magyar élt és a lakosság egyharmad részét tették ki. A kényszerű elvándorlás és a masszív többségi betelepítés miatt számuk azóta 290 000-re, számarányuk pedig 13%-ra csökkent. A kisebbségek tömeges megveretésének módszerét a hírhedt szerb titkosszolgálat, az UDBA vetette be, különösképpen az albánok ellen. Ennek a spontán hagyománya folytatódik a jelenben a magyarokkal szemben. Tisztelt elnök asszony! Az Európai Parlament határozottan lépjen fel a délvidéki magyarellenes terrorizmus leállítása érdekében. Szerbia EU-csatlakozásának képezze előfeltételét a világháború utáni tömeggyilkosságok több tízezernyi áldozatért kijáró igazságtétel, valamint a mindmáig folytatódó magyarellenes erőszak beszüntetése.
<SPEAKER ID="189" NAME="Joanna Senyszyn" AFFILIATION="S&amp;D">
(PL) Elnök asszony! A nők a tudomány és a tudományos kutatás területén alulreprezentáltak. Európában a kutatók 30%-a, az egyetemi tanároknak pedig csupán 18%-a nő. A tudományos vezetésben tevékenykedők között ez az arány 27%. Lengyelország, ahol a felsőoktatási és tudományos intézményekben a női igazgatósági tagok aránya 7%, az utolsó előtti helyet foglalja el az Unió 27 tagállama között.
<P>
Éppen ezért bír akkora jelentőséggel a lengyelországi székhelyű Tudományos Vállalkozási Alapítvány (Academci Enterprise Foundation) által lebonyolított "Nők a tudományban” című kutatási projekt. A projekt a hátrányos megkülönböztetés okait vizsgálja és hatékony megkülönböztetésellenes intézkedések után kutat. A legnagyobb sikerrel a polgári kezdeményezésű és a polgárokat célzó polgári projektek kecsegtetnek. Arra kérem az Európai Bizottságot, hogy nyújtson rendkívüli támogatást és gyakorlati segítséget az ilyen kérdésekkel foglalkozó társadalmi intézmények számára. Amikor az Unió polgárai levélben keresik meg a Bizottságot, e levelek nem maradhatnak válasz nélkül.
<SPEAKER ID="190" NAME="Jim Higgins" AFFILIATION="PPE">
(GA) Elnök asszony! Ahogyan már mondtam, nagy örömmel hallottam Kuneva volt biztos asszony azon kijelentését, miszerint a 90/314/EGK tanácsi irányelvet felül kell vizsgálni. Miért van ez? Azért, mert az irányelv számos hiányossággal bír.
<P>
Nem veszi figyelembe azokat a személyeket, akik utazási iroda közbenjárása nélkül maguk foglalják le utazásukat az interneten. Az irányelv nem nyújt védelmet azoknak a fogyasztóknak, akik lakóhelyükről az Európai Unión kívüli országban vásárolnak terméket, repülőjegyet vagy szállást.
<P>
Ehhez hasonlóan az irányelv nem említi a menetrendszerinti járatokat. Számos hibája van, ezért rendkívül nagy örömmel állíthatom, hogy Kuneva volt biztos asszonynak igaza volt, amikor azt állította, hogy ténylegesen szükség van egy új irányelvre.
<SPEAKER ID="191" NAME="Ioan Mircea Paşcu" AFFILIATION="S&amp;D">
Elnök asszony! 20 évvel ezelőtt a románok meghaltak a szabadságért, ideértve az oktatás szabadságát is, amelyet azelőtt szigorú politikai ellenőrzésnek vetettek alá. Áldozatvállalásuknak köszönhetően az egyetemek is elnyerték szabadságukat, amelyet azóta is élveznek.
<P>
Éppen ezért szomorú és ironikus lenne, ha sikerrel járna a román oktatásügyi miniszter jelenlegi arra irányuló kísérlete, hogy gyorsan elfogadtasson egy új jogszabályt, amely gyakorlatilag megszünteti ezt a szabadságot és utat nyit a rendszer újrapolitizálása előtt.
<P>
A tervezetben például a megválasztott rektorokat a miniszternek kellene jóváhagynia, aki maga politikai kinevezést kapott, és az egyetemeknek önkényes kritériumok alapján egyesülniük kellene, vagy akár be is zárhatják őket, vagyonukat pedig kisajátíthatják.
<P>
Egyetemi tanárként és európai parlamenti képviselőként a Parlamentben tevékenykedő professzortársaim iránti kötelességemnek tekintem az ilyen demokráciaellenes tervezett intézkedések feltárását, amelyek nyíltan szemben állnak az oktatással kapcsolatos lisszaboni stratégiával, és egy EU-tagállamban elfogadhatatlanok.
<SPEAKER ID="192" NAME="Elnök">
A napirendi pontot ezzel lezárom.
<P>
Köszönöm valamennyiüknek a megértést és a fegyelmezett eljárást. Bízom benne, hogy azoknak, akik most nem szólalhattak fel, legközelebb alkalmuk nyílik erre.
