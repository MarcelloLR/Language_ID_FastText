<CHAPTER ID="008">
Az elnökség nyilatkozata
<SPEAKER ID="905" NAME="Elnök">
Válaszul a Közel-keleti Munkacsoport javaslatára, az Elnökök Értekezlete megkért, hogy tegyek egy Libanonról szóló nyilatkozatot.
<P>
Az Európai Parlament mélységes aggodalommal figyeli a legfrissebb politikai fejleményeket Libanonban, ahol az előrehaladás megakadni látszik, és az erőszak és a vérontás egyre inkább elterjed.
<P>
Ezért nagy megkönnyebbüléssel és optimizmussal üdvözöljük az átfogó és alapvető megállapodást, amelyet a libanoni politikai vezetők kötöttek Dohában, egy olyan időpontban, amikor az Európai Parlament éppen egy állásfoglalást készül elfogadni Libanonról. Elkészült a kompromisszumos szöveg, amelyet hamarosan - Onesta úr elnöklésével - szavazásra bocsátanak.
<P>
Ez a jelentős politikai áttörés, amelyet az Arab Liga - és különösen a katari kormány - ügyes és hatékony közvetítése mellett sikerült elérni, kikövezi az utat azelőtt, hogy Michel Suleiman tábornokot az elkövetkező napokban a Libanoni Köztársaság elnökévé válasszák meg, valamint hogy megalakítsák a nemzeti egységkormányt és elfogadják a továbbfejlesztett választási törvényt.
<P>
A szomszédos államok és egyéb érdekelt országok kedvező reakciójára figyelemmel az Európai Parlament felhívja a feleket, hogy teljes körben hajtsák végre a megállapodást. Ismét hangsúlyozzuk, hogy lankadatlanul támogatjuk Libanon legitim, alkotmányosan létrehozott politikai intézményeit és a libanoni hadsereget, valamint Libanon stabilitásának, szuverenitásának és területi egységének biztosítására tett erőfeszítéseiket.
<P>
Örömmel várjuk a parlamentek közötti rendes kapcsolatok újbóli felvételét libanoni partnereinkkel, a rendszeresen ülésező libanoni parlamenttel, amely gyakorolja demokratikus jogait és teljesíti demokratikus kötelezettségeit.
<P>
(Taps)
