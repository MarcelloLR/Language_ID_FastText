<CHAPTER ID="021">
A belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól szóló 2005/29/EK irányelv, valamint a megtévesztő és összehasonlító reklámról szóló 2006/114/EK irányelv átültetése, alkalmazása és végrehajtása (rövid ismertetés)
<SPEAKER ID="200" NAME="Elnök">
Következő napirendi pontunk a Weiler asszony által a Belső Piaci és Fogyasztóvédelmi Bizottság nevében benyújtott, "A belső piacon az üzleti vállalkozások fogyasztókkal szemben folytatott tisztességtelen kereskedelmi gyakorlatairól szóló 2005/29/EK irányelv, valamint a megtévesztő és összehasonlító reklámról szóló 2006/114/EK irányelv átültetése, alkalmazása és végrehajtása” című jelentése.
<SPEAKER ID="201" NAME="Barbara Weiler">
előadó. - (DE) Elnök úr, biztos asszony, hölgyeim és uraim! Mielőtt jelentésemre térnék, szeretném elmondani, hogy nem járunk el helyesen, amikor úgy döntünk, hogy saját kezdeményezésű jelentéseinket magunk vitatjuk meg. Amikor azt látom, hogy vitáink párbeszéd, ellentmondások, konfliktusok nélkül zajlanak, az az érzésem támad, hogy ez nem felel meg a tényleges parlamenti vita követelményének. Remélem, hogy e kérdés rögtön az európai választásokat követően napirendre kerül.
<P>
Ezzel együtt, szeretném köszönetemet kifejezni a most jelen nem lévő képviselőtársaknak. Kiválóan együtt tudtunk működni a jelentés elkészítésének folyamatában. Szeretném ugyancsak köszönetemet nyilvánítani a Bizottságnak és a bizottsági titkárságnak.
<P>
A bizottsági viták során számos új, közös felismerést tettünk. A Belső Piaci és Fogyasztóvédelmi Bizottság tudatosan, igen korán napirendre tűzte a végrehajtás vitáját, mivel a tagállamokban a végrehajtás határideje 2007 közepe és vége közé esett, ezzel nem hagyva túl sok időt egy olyan irányelv átvételére, amellyel összefüggésben rendkívül sok és jelentős elemre kellett a harmonizációt kiterjeszteni. Néhány tagállam nem is végezte el az átültetést. Ez bizonyára magyarázható a bonyolult eljárással is, de az érdekes, hogy ezek között három alapító tagállamot is találunk. Aligha feltételezhetjük azt, hogy ők ne rendelkeznének elegendő ismeretekkel a közösségi jog terén. Három tagállam nem ültette át az irányelvet, négy hiányosan és elégtelenül, és három tagállam bizottsági figyelmeztetésben részesült, sőt, előfordulhat, hogy ez az Európai Bíróság előtti eljáráshoz vezet. Igen nagy az elégtelen átültetéssel kapcsolatos ügyek száma. A meghallgatás során megállapítást nyert, hogy két ország - az Egyesült Királyság és Ausztria - nagy elkötelezettséggel és kreativitással ültette át az irányelvet. E szerint tehát ez lehetséges.
<P>
A belső piac előnyeinek a tagállamok érdekeivel kell egybeesnie. Ettől az irányelvtől azt kell elvárnunk, hogy egyértelművé tegye a fogyasztók jogait, egyszerűsítse a határon átnyúló kereskedelmet, megbízható és tisztességes szabályozást vezessen be, és - természetesen - erősítse a jogbiztonságot.
<P>
Igen fontos kérdés volt számunkra, parlamenti képviselők számára, a polgárok és fogyasztók védelme a csalárd gyakorlatokkal szemben. Ez nemcsak a fogyasztókat, de a kisebb vállalkozásokat és kiskereskedőket is érinti. biztos asszony, talán arra kellene törekednünk, hogy középtávon e két irányelvet összevonjuk, mert rendkívül sok kisvállalkozás kerül szembe a belső piacon fogyasztóként ugyanazon bosszantásokkal. Sok olyan példát ismerünk, mint a bosszantó reklámok, a megtévesztő és agresszív üzleti praktikák. Mindannyian ismerjük a címjegyzékekkel elkövetett csalásokat, amelyek Európa-szerte gondot okoznak. Tudunk a szerencsejátékokkal elkövetett csalásokról, és egy sor másról.
<P>
Szeretném megköszönni a Bizottságnak azt a határozottságot is, amellyel a légitársaságok és a csengőhang-hirdetések esetében az új "sweep and search” rendszert alkalmazta. Bízunk abban, hogy továbbra is foglalkozik e kérdéssel. Elvárjuk, hogy a Bizottság határozottabban folytassa a nemzeti hivatalokkal való hálózatépítést, továbbá garantálja azt, hogy a feketelistákat senki sem gyengíti meg, és a szankciók ténylegesen elrettentésül szolgálnak, ami igen fontos kérdés számunkra, parlamenti képviselők számára.
<P>
Végül szeretném elmondani, hogy a sikeres átültetés igényli a tagállamok közötti, valamint a nemzeti és az európai parlamenti képviselők közötti együttműködést, továbbá teljes mértékben a már említett Lisszaboni Szerződéssel összhangban, szeretnék amellett érvelni, hogy a nemzeti parlamentek képviselői gyakoroljanak szigorúbb felügyeletet nemzeti kormányaik felett. Ehhez e két jogszabály jó kiindulópontot jelent.
<SPEAKER ID="202" NAME="Androulla Vassiliou">
a Bizottság tagja. - Elnök úr! Mindenekelőtt, szeretném megköszönni az előadónak, Weiler asszonynak a jelentést, amelynek tartalmát - természetesen - a Bizottság igen gondosan tanulmányozza majd, köszönöm továbbá az eljárást érintő észrevételét is.
<P>
A Bizottság teljes mértékben egyetért azzal, hogy igen fontos az, hogy a tagállamok megfelelően ültessék át jogrendjükbe a tisztességtelen kereskedelmi praktikákról szóló irányelvben foglalt új elgondolásokat, a nemzeti hatóságok pedig szintén működjenek közre az irányelv EU-szerte azonos módon történő végrehajtásában.
<P>
Ami az átültetést illeti, két tagállam még késedelemben van: Luxemburg és Spanyolország. A Bizottság ezekez az ügyeket múlt júniusban a Bíróság elé terjesztette.
<P>
A Bizottság összehangolta az átültetéssel kapcsolatos együttműködést, hogy elejét vegye a helytelen átültetésnek. Ennek ellenére a tagállamok egy szűk csoportjánál bizonyos problémák fennmaradtak, főként azért, mert vonakodtak a teljes átültetést megvalósítani. Ilyen esetekben a Bizottság nem habozik a jogsértési eljárást megindítani.
<P>
A jelentés megemlíti, hogy nemcsak a fogyasztókat, de a KKV-ket is meg kell védeni a tisztességtelen kereskedelmi gyakorlatokkal szemben. E tekintetben a Bizottság emlékezteti a Parlamentet arra, hogy az üzleti-fogyasztói viszonylatban alkalmazott tisztességtelen gyakorlatok terén teljes körű átültetést előíró, igen ambiciózus irányelv kudarcba fulladt volna, ha annak hatályát kiterjesztettük volna a vállalkozások közötti viszonylatok tisztességtelen versenyjogi gyakorlataira.
<P>
A javaslat kidolgozásához vezető konzultációk, továbbá a Tanácsban folytatott meghallgatások során megállapítást nyert, hogy csekély támogatásra talált az irányelv hatálya vállalkozások közötti viszonylatokban előforduló tisztességtelen kereskedelmi gyakorlatokra történő kiterjesztésének gondolata.
<P>
Ami - az uniós szinten, a tisztességtelen kereskedelmi gyakorlatról szóló irányelv révén most először szabályozott - túlságosan rámenős gyakorlatokat illeti, az volt a meglátás, hogy ez a gyakorlat szinte kizárólag az üzleti-fogyasztói kapcsolatokban fordul elő. A vállalkozások közötti kapcsolatokban megmutatkozó, megtévesztő gyakorlatot már lefedi a megtévesztő és összehasonlító reklámozásról szóló irányelv. Az ilyen gyakorlatokat a továbbiakban is ennek az irányelvnek kell szabályoznia.
<P>
Ami a fogyasztóvédelmi jogok végrehajtatását illeti, a Bizottság - a fogyasztóvédelmi együttműködési hálózaton keresztül - a jövőben is összehangolja a jogérvényesítési lépéseket.
<P>
Ebben az összefüggésben a Bizottság észleli azt a támogatást, amelyet a Parlament a "sweeps”, a söprés, mint a jogérvényesítés eszköze iránt mutat. A Bizottság törekszik e mechanizmus továbbfejlesztésére, és újabb "söprést” ütemezett be az év későbbi szakaszára. A Parlament kérése mellett a Bizottság ugyancsak örömmel közli, hogy a fogyasztásvédelmi eredményjelző tábla rövidesen megjelenő második változata az eddig végrehajtott söprések során összegyűjtött adatokat is tartalmazza majd.
<P>
Miután a jelentés megemlíti a tájékoztató kampányok szükségességét a fogyasztói jogok tudatosítása érdekében, a Bizottság szeretné a képviselőket tájékoztatni legutóbbi, "Tisztességes ez?” elnevezésű weboldaláról, amely például oktatási anyagokat is tartalmaz a betiltott gyakorlatok feketelistájáról.
<P>
Végezetül, a Bizottság biztosítani kívánja a Parlamentet arról, hogy a továbbiakban is szorosan együttműködik a tagállamokkal a tisztességtelen kereskedelmi gyakorlatokkal és a megtévesztő összehasonlító hirdetésekkel foglalkozó irányelvek megfelelő és hatékony kikényszerítésének biztosítása érdekében.
<P>
A nemzeti átültetési intézkedésekre és esetjogra vonatkozó adatbank idén megszületik, és hasznos eszköznek bizonyulhat e tekintetben.
<SPEAKER ID="203" NAME="Elnök">
A vitát berekesztem.
<P>
A szavazásra kedden, 12.00 órakor kerül sor.
<P>
(Weiler asszony hozzászólását követően az elnök felolvassa az eljárási szabályzat 45. cikke (2) bekezdésének rendelkezéseit.)
<P>
Írásbeli nyilatkozat (142. cikk)
<SPEAKER ID="204" NAME="Zita Pleštinská  " AFFILIATION="PPE-DE">
írásban. - (SK) Az európai fogyasztók gyakran esnek tisztességtelen kereskedelmi gyakorlatok és csalárd, megtévesztő reklámok áldozatául. A gyermekeket és az idősebb korosztály tagjait is magában foglaló, sebezhető fogyasztók kategóriája van leginkább a csalásnak kitéve.
<P>
Üdvözlöm a Bizottságnak a tagállamok megsegítésére irányuló erőfeszítéseit egy olyan irányelv átültetése kapcsán, amely mind a fogyasztók, mind a határon átnyúló kereskedelmet folytatók körében növeli majd a bizalmat. Nagyobb mértékű jogbiztonságot fog biztosítani a fogyasztók számára, és egyidejűleg védi majd a kis- és középvállalkozásokat az agresszív, tisztességtelen kereskedelmi gyakorlatokkal szemben.
<P>
Ez az irányelv létfontosságú a fogyasztóvédelmi jogok jövőbeni, uniós fejlesztése és a belső piac lehetőségei teljes körű kibontakoztatása tekintetében. Miután az irányelv átvételével összefüggésben bizonyos kérdések még tisztázatlanok, üdvözlöm Weiler asszony jelentését, amely ráirányítja a figyelmet az irányelv nemzeti jogba való ültetése során keletkező gondokra.
<P>
Hogy sikeresek lehessünk, ahhoz az igazságszolgáltatási hatóságoknak meg kell erősíteniük a határon átnyúló együttműködést a megtévesztő adatbázisokhoz kapcsolódó szolgáltatások terén. Nagy fontosságot tulajdonítok a fogyasztók körében a jogaikkal kapcsolatos tudatosságot mélyítő tájékoztató kampányoknak, mivel ezek kulcselemei egy erőteljesebb fogyasztóvédelemnek. Kizárólag a jól informált fogyasztó képes a megtévesztő reklámokat felismerni, és az azok által kelthető csalódást elkerülni.
<P>
Úgy vélem, a "feketelisták” segítenek bennünket a tisztességtelen kereskedelmi gyakorlatok feltárásában, és teljesen kizárni a megtévesztő reklámozást.
