<CHAPTER ID="018">
Ügyrend
<SPEAKER ID="025" NAME="Elnök">
Kiosztásra került a napirendtervezet végső változata, amelyet az eljárási szabályzat 130. és 131. cikke alapján az Elnökök Értekezletének 2008. május 15-i, csütörtöki ülése készített el.
<SPEAKER ID="026" NAME="Hartmut Nassauer" AFFILIATION="PPE-DE">
(DE) Elnök úr, évente egyszer - valami megmagyarázhatatlan oknál fogva éppen májusban - szokás, hogy az összes bizottság Strasbourgban találkozzon. Úgy tűnik, hogy ennek semmilyen logikus indoka nincs. Ennek következtében ma este bizottsági ülések zajlanak azzal egy időben, hogy a tagoknak saját felelősségi körükben meg kell jelenniük a plenáris ülésen.
<P>
Tarthatatlan ez a helyzet. Tényleg az lenne az egyetlen lehetséges megoldás, ha a bizottságok a jövőben Strasbourgban ülnének össze, mi pedig átvinnénk a plenáris ülést Brüsszelbe, hogy feloldjuk a konfliktust! Komolyan, az itt, Strasbourgban tartott bizottsági üléseknek a továbbiakban nem szabad ütközniük a plenáris ülésekkel és a képviselőcsoportok üléseivel, mint ahogy eddig, különösen az elmúlt két évben, mindazon nyilatkozatok ellenére, miszerint az ilyen ütközéseket kerülni kell. Most még egy "cooling-off” periódusunk is van. Nincs semmilyen gyakorlati oka annak, hogy az itt, Strasbourgban tartott bizottsági üléseknek miért kell ütközniük a plenáris tevékenységekkel. Hálás lennék, ha minden Önöktől telhetőt megtennének e helyzet megoldására.
<P>
(Taps)
<SPEAKER ID="027" NAME="Elnök">
Köszönjük szépen, Nassauer úr. Az Elnökök Értekezletét tájékoztatni fogom az Ön által vázolt helyzetről, és bízom benne, hogy megfelelő megoldást találunk.
<P>
A napirendben a következő módosításokat javasolták:
<P>
Hétfő:
<P>
Nincs módosítás.
<P>
Kedd:
<P>
A szocialista képviselőcsoport kérte, hogy a keddi napirendbe vegyük fel az olaszországi romák helyzetéről szóló bizottsági nyilatkozatot, állásfoglalásra irányuló indítványok nélkül.
<SPEAKER ID="028" NAME="Martin Schulz">
a PSE képviselőcsoport nevében. - (DE) Elnök úr, hölgyeim és uraim, engedjék meg, hogy némi magyarázattal szolgáljak az indítványunk jellegét illetően. A Bizottságtól nemcsak az olaszországi romák helyzetéről szóló nyilatkozatot kérünk, hanem az ottani és az általában vett európai helyzetükről szólót. A mai csoportülésünkön megvitattuk azt a tényt, hogy Olaszországban ebben a pillanatban igen nehéz a helyzet. Ezzel azonban nem szeretnénk azt mondani, hogy ez a helyzet kizárólag Olaszországra korlátozódik, vagy hogy a kisebbségek védelme és a romák társadalmi integrációja specifikusan olasz probléma lenne. Pusztán azért hivatkoztunk Olaszországra, mert a probléma jelenleg itt mutatkozik meg nagymértékben.
<P>
Azt szeretnénk megtudni a Bizottságtól, hogy az elmúlt években mire használta azokat a jelentős összegeket, amelyeket arra különítettünk el, hogy hatékonyan támogassa belőle a helyi projekteket, az Olaszországban most tapasztaltakhoz hasonló forgatókönyvek elkerülése érdekében.
<P>
Amit kérünk ezért, az egy általános vita. A kiindulópontja az olaszországi helyzet lenne, de hadd jelentsem ki kategorikusan: nem szeretném, ha ennek során kizárólag Olaszországgal foglalkoznánk. Számos más tényezőt is figyelembe kell vennünk, nem csak az olaszországi helyzetet. Mindenekelőtt azt szeretnénk megtudni a Bizottságtól, hogy eddig mit tett, és eztán mit szándékozik tenni. Ezért hálásak lennénk, ha a Bizottság kedden sort tudna keríteni egy ilyen nyilatkozatra.
<SPEAKER ID="029" NAME="Monica Frassoni">
a Verts/ALE képviselőcsoport nevében. - (IT) Elnök úr, hölgyeim és uraim, a Verts/ALE képviselőcsoport támogatja ezt a javaslatot, mégpedig két okból is támogatja: egyrészt mivel fontosnak érezzük annak megvitatását, hogy mi történik a romákkal az Európai Unióban mint ilyenben - túlzottan jól ismerve a közelmúlt olaszországi eseményeit -, és azért is, mert mindnyájan tisztában vagyunk azzal, hogy az Európai Uniónak megvannak az eszközei a beavatkozáshoz, de ezek az eszközök kevéssé ismertek, és jellemzően nem fordulnak elő a vitákban.
<P>
Mindkét szempontból tökéletesen meg vagyunk elégedve e vita megrendezésével, de attól tartunk, hogy esetleg nem ez lesz az utolsó ilyen, legalábbis ami Olaszországot illeti.
<SPEAKER ID="030" NAME="Joseph Daul">
a PPE-DE képviselőcsoport nevében. - (FR) Elnök úr, az Elnökök Értekezlete ezt ugyan nem irányozta elő, de nyilvánvalóan ott a helye a napirenden. 2007. szeptemberben volt egy vitánk. A romák problémája nagyon is valós, általában Európa számára és Románia számára ugyancsak, és erről akkor is értesültünk, amikor Romániába látogattunk. Úgy vélem, ennek a kérdésnek a megvitatása szeptemberre van beütemezve. Nem lenne jobb - ahogyan a képviselőcsoportunk javasolja -, ha az olaszországi problémát előbb az Állampolgári Jogi Bizottság tárgyalná, és itt a Házban mindaddig tartózkodnánk a hivatalos vitától, amíg nem készültünk fel rá? A PPE-DE képviselőcsoportnak ez az álláspontja.
<P>
(A Parlament elfogadta az indítványt.)
<P>
Szerda, csütörtök:
<P>
Nincs módosítás.
<P>
(Ezt követően megállapítják az ügyrendet.)
<SPEAKER ID="032" NAME="Hannes Swoboda" AFFILIATION="PSE">
(DE) Elnök úr, a rend kedvéért szeretném bejelenteni, hogy indítványozni fogjuk a pihenőidőkkel és a buszvezetők kérdésével foglalkozó Grosch-jelentésről szóló szavazás elhalasztását. A munkáltatói és a munkavállalói oldal között elvben megegyezés van, és szeretnénk, ha a Grosch-jelentés ezt tükrözné. Csak figyelmeztetni akartam a többi képviselőcsoportot, hogy ilyenformán a szavazás elhalasztását fogjuk kérni.
