<CHAPTER ID="018">
Egyperces felszólalások fontos politikai kérdésekben
<SPEAKER ID="204" NAME="Elnök">
A következő napirendi pont az egyperces felszólalások fontos politikai kérdésekben.
<P>
Nagyon szigorú leszek és pontosan egy perc letelte után félbeszakítom a felszólalót. 31 parlamenti képviselő szerepel a listán, bár közülük sokan, legalábbis többen nincsenek jelen. Ez nem spontán jelentkezés alapján történő szólítás (catch-the-eye procedure), hanem van egy listánk azokról a felszólalókról, akik egyperces felszólalásra kértek lehetőséget.
<SPEAKER ID="205" NAME="Dragoş Florin David" AFFILIATION="PPE-DE">
(RO) Az Európai Bizottság novemberben benyújtotta 2008. évi jelentését a Macedón Köztársaságról. Ez a jelentés kihangsúlyozza az elmúlt évben elért előrehaladást, de nem határoz meg konkrét dátumot a csatlakozási tárgyalások megkezdéséhez.
<P>
Meggyőződésem, hogy a gazdaság, a közigazgatási és igazságszolgáltatási reform területén elért eredmények, valamint a Nyugat-Balkán jelenlegi helyzete feljogosítja a Macedón Köztársaságot arra a reménységre, hogy 2009-ben meghatározzák a csatlakozási tárgyalások megkezdésének dátumát. Ennek az a feltétele, hogy a Macedón Köztársaság Parlamentjének és kormányának tartósabb és felelősebb erőfeszítéseket kell vállalnia a demokrácia légkörének kialakítására, átlátható, demokratikus feltételek biztosítása érdekében a helyhatósági és az elnöki választásokhoz, amelyekre 2009 márciusában kerül sor.
<P>
Ugyanakkor szeretném felszólítani az Európai Bizottságot arra, hogy tartsa szem előtt azt az előrehaladást, amelyet a Macedón Köztársaság az elmúlt évek során elért, valamint a Macedón Köztársaság Parlamentje és kormánya által vállalt felelősséget. Cselekvési tervet kell összeállítani a Macedón Köztársaság polgáraira vonatkozó vízumkövetelmények feloldására...
<P>
(Az elnök félbeszakítja a felszólalót)
<SPEAKER ID="206" NAME="Marusya Ivanova Lyubcheva" AFFILIATION="PSE">
(BG) Szeretném felhívni a figyelmet azokra a szankciókra, amelyeket a Bővítési Főigazgatóság két ügynökség akkreditációjának visszavonásával Bulgáriára kivetett, amelyek jogosultak voltak arra, hogy lehívjanak forrásokat az EU előcsatlakozási alapjaiból. A bolgár kormány erőfeszítéseit az EU által előírt feltételek feltétel nélküli elfogadásának kell tekinteni. A törvények magas szintű összehangolása, a pályázati eljárásokra vonatkozó törvények megváltoztatása, a büntető törvénykönyv, az érdekellentéteket szabályozó új törvény, a személyi változások és az összes nemzeti erőforrás részvétele az EU-pénzalapok kezelési és megfigyelési rendszerének fejlesztésében garantálja a kormány valós elkötelezettségét. Az akkreditáció visszavonása távolról sem a legjobb megoldás volt, bár figyelmeztetésként értelmezhető az EU következő bővítésére nézve. Az EU-kritériumok teljesítési kötelezettségének meg kell felelnie az összes országra vonatkozó egyenlő bánásmód, valamint a problémák megoldása során alkalmazott együttműködés elvének. A bolgár kormány szilárd politikát folytat a harchoz...
<P>
(Az elnök félbeszakítja a felszólalót)
<SPEAKER ID="207" NAME="Marco Cappato" AFFILIATION="ALDE">
- (IT) Elnök úr, hölgyeim és uraim! A száműzött tibeti kormány hatóságai kibocsátották nyilatkozatukat, egy dokumentumot és javaslatokat Tibet valós autonómiájáról, amelyet a tárgyalások során átadtak a kínai hatóságoknak. Ez élő bizonyíték arra nézve, ha ugyan valaha is szükség volt ilyen bizonyítékokra, hogy a kínai hatóságok hazudtak és folyamatosan hazudnak, amikor kitartóan azt állítják, hogy a dalai láma és a tibeti hatóságok valódi célja a függetlenség kivívása. A dalai láma holnap a vendégünk lesz, és beszédet mond a Parlament előtt. Harmincöt munkatársa ma éjféltől, tehát nagyon hamar, 24-órás éhségsztrájkba, böjtölésbe kezd, hogy támogassa a dalai lámát. Őszentsége ma arról tájékoztatott minket, hogy ő maga is részt vesz ebben a böjtben. Ezzel kapcsolatban meggyőződésem, hogy ez a leginkább kézzelfogható mód arra, ahogyan a Parlament elnökségének támogatnia kell és...
<P>
(Az elnök félbeszakítja a felszólalót)
<SPEAKER ID="208" NAME="Ewa Tomaszewska" AFFILIATION="UEN">
(PL) Elnök úr! Az Európai Parlament nem tartja be a megkülönböztetésmentesség elvét. A Parlament többnyelvűségét sem tartják tiszteletben. Előfordultak nyelvi diszkriminációk a parlamenti bizottságok és delegációk ülésein. Különösen nyomasztó a tolmácsolás előre be nem jelentett korlátozása meghallgatások vagy szavazások során, amikor szóbeli módosításokat vitatunk meg. Mindaddig, amíg az eljárási szabályzat nem tiltja meg az ülések megkezdését az összes tolmácsolási igény biztosítása nélkül, ezek az események folytatódni fognak.
<P>
Ezenkívül a pénzügyi szolgálatok nem annak a parlamenti képviselőnek a nyelvén adják ki az információkat, akinek az információk szólnak. Az ebből fakadó félreértések pénzügyi következményeit a képviselőknek kell viselniük. Szándékos nyelvi diszkriminációkra is sor kerül a EuroNews-nál. Ezért azt szeretném javasolni, hogy a EuroNews csak akkor részesüljön társfinanszírozásban azoknak az államoknak a hozzájárulásaiból, amelyeknek nyelvén közvetít...
<P>
(Az elnök félbeszakítja a felszólalót)
<SPEAKER ID="209" NAME="Pedro Guerreiro" AFFILIATION="GUE/NGL">
(PT) Elnök úr! Szeretném megragadni a lehetőséget, hogy feljelentést tegyek és folyamodvánnyal éljek a termékek védelme és a foglalkoztatottak jogai érdekében folytatott harc keretében, a textilipari és ruházati ágazatban.
<P>
Feljelentem azokat a társaságokat, amelyek egyre nagyobb számban bezárják és áttelepítik gyáraikat, és feljelentem a munkanélküliséget és a munkavállalók brutálisan felerősödött kizsákmányolását, amely ennek a fontos ágazatnak a liberalizálását jellemzi.
<P>
Az Európai Parlamenthez folyamodon, hogy sürgősen tűzze napirendre a textilipari és ruházati ágazat különféle tagállamokban tapasztalható helyzetének megvitatását. A vitának különösen ki kell terjednie az Európai Unió és Kína közötti közös megfigyelési rendszerre, amely 2008. december 31-én lejár, valamint annak felmérésére, hogy mennyire tartják be az EP által közel egy évvel ezelőtt elfogadott ajánlásokat.
<SPEAKER ID="210" NAME="Urszula Krupa" AFFILIATION="IND/DEM">
(PL) Elnök úr! Szeretném felhasználni az Európai Parlament által felkínált platformot arra, hogy kérelmezzem a lengyel hazafias körök azon kezdeményezésének támogatását, hogy május 25-ét, tehát azt a napot, amikor Pilecki kapitányt lelőtték, nevezzék el az európai hősök napjának a totalitarizmus elleni harcban.
<P>
Michael Foot professzor, brit történész, Pilecki kapitányt a második világháború alatti ellenállási mozgalom hat legbátrabb résztvevője egyikének nevezte. Witold Pilecki, a lengyel hadsereg tisztje, aki Lengyelország német megszállása alatt részt vett szeptemberi hadjáratban, ellenállási mozgalmat szervezett Auschwitzban, miután önként vállalta a fogolysorsot.
<P>
Miután megszökött a náci táborból, harcolt a varsói felkelésben és a második lengyel hadtestben Olaszországban, és amikor visszatért a kommunista Lengyelországba, a kommunista titkosszolgálat letartóztatta és börtönbe vetette, ahol megkínozták, halálra ítélték és 1948. május 25-én lelőtték.
<P>
Pilecki kapitány a 20. századi bűnös diktatúrák elleni harcnak szentelte életét.
<SPEAKER ID="211" NAME="Jim Allister" AFFILIATION="NI">
Elnök úr! Múlt hétfőn, belfasti látogatása során Pöttering elnök úr lelkesen beszélt az EU támogatásáról, amelyet eufémisztikus módon "konfliktus-átalakítási központnak” nevezett a volt Maze börtön helyén, ahol a legalávalóbb és leggonoszabb terroristákat megfelelő módon bebörtönözték. Ez az a hely, ahol az IRA tíz elítélt terroristája öngyilkosságot követett el, miközben éhségsztrájkot folytatott. Az elnök úr azt viszont talán nem méltányolta, hogy a történelmi múlt miatt az ír republikánusok - akik szeretnek dagonyázni az önsajnálatban - eltökélték, hogy véghezviszik saját átalakításukat egy ilyen központtá és átformálják azt generációnk néhány leggonoszabb terroristájának kegyhelyévé. Ezért az EU butasága, amellyel beleesett egy ilyen ocsmány törekvés finanszírozásának csapdájába és az elnök úr ostobasága...
<P>
(Az elnök félbeszakítja a felszólalót)
<SPEAKER ID="212" NAME="Nicolae Vlad Popa" AFFILIATION="PPE-DE">
(RO) November 30-án, vasárnap, történelmi eseményre került sor Romániában, mert a baloldal vereséget szenvedett az általános választásokon, ahol első alkalommal alkalmazták az egyéni képviselők megválasztásának rendszerét.
<P>
A Liberális Demokrata Párt szerezte meg a legtöbb helyet a Parlamentben, és a többi jobbközép párttal, a Nemzeti Liberálisokkal és az RMDSZ-szel, az etnikai magyar párttal együtt kényelmes többséget alkot a Liberális Demokrata Párt miniszterelnöke által vezetett kormány támogatásához.
<P>
Sajnálatos módon Románia szocialistái idő előtt bejelentették, hogy megnyerték a választásokat. A helyzet az, hogy az Európai Parlament egyes szocialista vezetőit, de még kormányfőket is megtévesztett ez az információ. Ezért nyilvánvaló, hogy ezeknek a vezetőknek az álláspontja meg fog változni, a romániai választások tényleges eredményének figyelembevételével.
<SPEAKER ID="213" NAME="Neena Gill" AFFILIATION="PSE">
Elnök úr! Az Indiával ápolt kapcsolatok delegációja nevében először is szeretném őszinte részvétemet nyilvánítani mindazok családjának és barátainak, akik meghaltak a múlt héten Mumbaiban elkövetett szörnyű terrorista atrocitások során, és szeretnék gyors felépülést kívánni a sebesülteknek. Együtt érzek továbbá munkatársaimmal és az Európai Parlament tisztviselőivel, akiket elfogtak ezeknek a szörnyű és felháborító támadásoknak a során. Levelet írtam az indiai miniszterelnöknek és Maharashtra főminiszternek, amelyben kifejeztem együttérzésemet.
<P>
Az ehhez hasonló összehangolt támadásokat azért tervezik meg, hogy félelmet és bizalmatlanságot gerjesszenek a polgárokban, és hogy teszteljék a demokrácia által nagyra tartott értékek melletti elkötelezettséget. Ezért határozott válaszra van szükség mindenkitől, aki nagy becsben tartja a demokráciát, és a nemzetközi jog részéről. Ezért üdvözlöm Pöttering elnök úr Indiát támogató erőteljes nyilatkozatait. Parlamentként túl kell lépnünk a szavakon és konkrét lépéseket kell tennünk, amelyekkel támogathatjuk India szükségleteit.
<SPEAKER ID="214" NAME="Marco Pannella" AFFILIATION="ALDE">
- (IT) Elnök úr, hölgyeim és uraim! Meggyőződésem, hogy ebben a pillanatban még inkább a tudatában kell lennünk annak a ténynek, hogy amikor Tibetről és a dalai lámáról beszélünk, akkor valójában alapvetően saját magunkról beszélünk. Néhány nappal ezelőtt egyszerűen bejelentették, hogy Sárközy elnöknek az a vakmerő szándéka, hogy Lengyelországban találkozik a dalai lámával. Velünk azonban senki sem foglalkozott, oda se figyelt ránk senki, egyszerűen figyelmen kívül hagytak minket, és nem kaptunk lehetőséget a találkozásra. A szélesebb európai közösségnek megengedték, hogy üdvözölje a dalai lámát, beszéljen hozzá, fogadja és meghallgassa őt. Mi ennek az oka, elnök úr? Szerintem a válasz meglehetősen egyszerű. Tudjuk, hogy az európaiak 80%-a, ha egyetlen emberként konzultálnának velük, támogatná a dalai lámát...
<P>
(Az elnök félbeszakítja a felszólalót)
<SPEAKER ID="215" NAME="László Tőkés" AFFILIATION="Verts/ALE">
(HU) Elnök úr, Szent István magyar király 1009-ben, ezelőtt ezer évvel alapította az erdélyi gyulafehérvári püspökséget. Ez a nagy horderejű egyháztörténelmi esemény a keresztény hitre tért Magyarországnak a korabeli Európához való csatlakozását jelképezi. A 16-17. században Gyulafehérvár az önálló erdélyi fejedelemség fővárosa volt, a tolerancia és a vallásszabadság szimbólumává vált Erdély. 1918-ban a gyulafehérvári román nemzeti gyűlés határozatban mondta ki az utóbb Romániához csatolt Erdély magyarságának a kollektív önrendelkezéshez való jogát. Európa előtt Románia ma is adós ezzel a határozattal. Gyulafehérvár szellemében javasolom, hogy főegyházmegyéje millenium ...
<P>
(Az elnök félbeszakítja a felszólalót)
<SPEAKER ID="216" NAME="Marcin Libicki" AFFILIATION="UEN">
(PL) December 27-én ünnepeljük a Wielkopolskai Felkelés 90. évfordulóját. A felkelés győzelmének köszönhetően Wielkopolska, vagyis Nagyobb Lengyelország, a régi lengyel tartomány, az újonnan megalakuló Lengyelország részévé vált. Ezért a sikerért drága árat kellett fizetnünk. Több mint 2000 halálos áldozat és 20 000 sebesült ontotta a vérét. Tisztelettel adózunk emlékük előtt.
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Egyre nagyobb számban fordul elő a munkavállalók megzsarolása - ennek során olyan feltételeket kényszerítenek rájuk, amelyek megszerzett jogaik elvesztéséhez vezetnek - a kapitalizmus válságának örve alatt. A komolyabb példák között említést érdemel a mangualde-i Peugeot/Citroen Gyártási Központ és a Renault Ipari Egység az aveiroi Caciában; mindkettő a portugál gépjárműgyártás része.
<P>
Mindkét esetben jelentős pénzügyi segítséget nyújtott mind a kormány, mind pedig az EU a munkahelyek megőrzésének támogatására, azzal a feltétellel, hogy létrehoznak további állásokat. A Peugeot/Citroen mangualde-i vezetősége jelenleg azoknak a jogoknak a szétzúzására törekszik, amelyeket harcban kivívtunk és amelyeket munkaügyi törvényekbe foglaltunk, és nyomást gyakorolnak a munkavállalókra, hogy fogadjanak el az életüket veszélyeztető káros feltételeket. A Renault caciai Ipari Egységében a menedzsment úgy döntött, hogy csökkenti az ez évi termelést és arra készülnek, hogy nem újítják meg a határozott idejű szerződéseket, annak ellenére, hogy kötelezettséget vállaltak a bővítésre...
<P>
(Az elnök félbeszakítja a felszólalót)
<SPEAKER ID="218" NAME="Desislav Chukolov" AFFILIATION="NI">
(BG) Ez év november 27-én volt 89 éve annak, amikor Bulgáriát megalázták a Neuilly Szerződés aláírásával, amely anyaországunkról levágott olyan területeket, ahol mind a mai napig bolgár öntudattal rendelkező emberek élnek. Ezeket a területeket, amelyek a jelenlegi Szerbia és Macedónia határain belül fekszenek, vissza kell helyezni Bulgária joghatósága alá, mert ezek az országok nem tekinthetők a szerb-horvát-szlovén állam utódának. Szerbiát az ENSZ és a nemzetközi közösség nem ismerte el Jugoszlávia utódállamának, míg a Macedónia Volt Jugoszláv Köztársaságot még alkotmányos neve szerint sem ismerték el. Mi, atakai hazafiak ragaszkodunk ahhoz, hogy a nyugati területek visszatérésének kérdését még a Szerbia EU-tagságáról szóló tárgyalások megkezdése előtt rendezzük, míg Macedónia EU-csatlakozására kizárólag azt követően kerülhet sor, miután a Strumica régió bolgár államhoz történő visszatérésének kérdése rendeződött.
<SPEAKER ID="219" NAME="Romana Jordan Cizelj" AFFILIATION="PPE-DE">
(SL) Szeretnék egy szót szólni a Bizottság tervezett intézkedéseiről, amelyekről a tömegtájékoztatási eszközökből szereztem tudomást, és amelyekre néhány választóm is felhívta a figyelmemet. Ezek az intézkedések állítólag finanszírozásról gondoskodnak a polgárok számára új gépjármű vásárlásához. Az ilyen jellegű intézkedések a valóságban a fogyasztói társadalmat támogatják; közvetlen segítséget nyújtanak a gépjárműiparnak, és homlokegyenest ellentétesek környezetvédelmi politikáinkkal. Amiatt is aggódom, hogy ki viseli majd a felelősséget ezeknek az autóknak a szétszereléséért és újrahasznosításáért.
<P>
Ezért felszólítom a Bizottságot, hogy amint ezt a múltban tette, kezdje a környezetbarát gépjárművek fejlesztésének és gyártásának a roncsprémiummal történő promócióját a környezetvédelmi kritériumok fokozatos bevezetése alapján, ugyanakkor gondoskodjon egyértelmű információkról a polgárok számára arról, hogy a gazdaságélénkítési tervek hogyan illeszkednek környezet- és éghajlatvédelmi politikáinkhoz.
<SPEAKER ID="220" NAME="Proinsias De Rossa" AFFILIATION="PSE">
Elnök úr! Azért akartam ma este egyperces hozzászólást mondani, mert aggódom amiatt, hogy Írországban a Ryanair ajánlatot akar tenni a nemzeti légitársaság, az Aer Lingus megvásárlására. Sikeressége esetén ez az ajánlat a légitársaságok magánmonopóliumát hozná létre az ír piacon.
<P>
A Bizottság egy korábbi alkalommal elutasította ezt a javaslatot, és arra ösztönzöm Neelie Kroes biztos asszonyt, hogy újból utasítsa el ezt az ajánlatot. Véleményem szerint ez egy zsákmányszerzési célú ajánlat, és nem lenne hasznos Írország gazdaságára nézve, ha ez a légitársaság a Ryanair kezébe kerülne, amely semmiféle lojalitást nem tanúsít az ír gazdasággal szemben.
<SPEAKER ID="221" NAME="Sylwester Chruszcz" AFFILIATION="NI">
(PL) Elnök úr! Szeretném felhívni a Parlament figyelmét egy rendkívüli eseményre, amelyre tavaly júliusban került sor az ukrajnai Brodiban. Leleplezték ott a gyilkos Waffen SS Galíciai Hadosztálya katonáinak emlékművét. Hihetetlenül botrányosnak tekintem azt, hogy a 21. században, a nemzetek közötti megbékélés időszakában egy nyíltan nacionalista és fasiszta-szimpatizáns csoport dicsőíthet egy gyilkos egységet, amely sok millió európai haláláért felelős, ide számítva saját honfitársaimat is, akik 1943-1945-ben elpusztultak a tervezett nyugat-ukrajnai népirtás során.
<P>
Semmi kétségem sincs afelől, hogy a legtöbb ukrajnai ember osztja az ezzel kapcsolatos aggodalmamat. Ezenkívül úgy vélem, hogy az ukrán hatóságok nem maradhatnak közömbösek a történelem átírására irányuló ezen botrányos kísérlet láttán. Továbbá a Parlamenthez és az EU intézményeihez folyamodom...
<P>
(Az elnök félbeszakítja a felszólalót)
<SPEAKER ID="222" NAME="Anna Záborská" AFFILIATION="PPE-DE">
(SK) December 10-én, az emberi jogok egyetemes nyilatkozata kiadásának 60. évfordulóját ünnepeljük szerte a világon. Őszentsége, a dalai láma holnap látogatást tesz Parlamentünkben. Kína is azok közé az országok közé tartozik, amelyek aláírták a Nyilatkozatot, mégis megsértik nők, férfiak és gyermekek jogait.
<P>
A Nőjogi és Esélyegyenlőségi Bizottság elnökeként szeretném emlékeztetni Önöket az egy-gyermek politikájára, amely a kínai rendszer totalitárius és antidemokratikus jellegének egyértelmű bizonyítéka. Ez a politika egyértelműen megsért számos emberi jogot. Hadd említsek meg néhányat ezek közül: a gyermek nemének megválasztása kapcsán a nem kívánt leánygyermekek megölése, emberkereskedelem és szexuális rabszolgaság, gyermekek elrablása, a jogszerű létezés megtagadása a második és további terhességekből származó gyermekektől, elhagyott gyermekek, terhes nők elleni erőszakos cselekmények, kikényszerített abortuszok, abortusz utáni problémák és nők öngyilkossága. A demokratikus világnak egyértelműen ki kell fejeznie fenntartását Kína politikájával szemben és figyelemmel kell követnie...
<SPEAKER ID="223" NAME="Silvia-Adriana Ţicău" AFFILIATION="PSE">
(RO) Romániában a baloldal megnyerte a választásokat, mert a legtöbb szavazatot és a legnagyobb százalékot szerezte meg a vasárnapi választásokon. Ezt a tényt nem lehet letagadni vagy eltorzítani.
<P>
December 3-a a fogyatékkal élő emberek nemzetközi napja. Minden negyedik családban van egy fogyatékkal élő személy a család tagjai között. A jelenlegi gazdasági és pénzügyi válság hátterében szinte minden nap hallunk a tagállamokban végrehajtott sok ezres létszámleépítésekről. A jelenlegi nehéz időkben a fogyatékkal élő emberek helyzete még rosszabbra fordult.
<P>
Hogyan fognak a fogyatékkal élő emberek olyan munkát találni, amely biztosítja számukra az emberhez méltó életet, amikor egészséges emberek ezrei elveszítik munkájukat? Felszólítom a Bizottságot, hogy sürgősen fogadjon el a fogyatékkal élő emberek támogatását célzó speciális intézkedéseket.
<P>
Különös figyelmet kell fordítani a testi vagy mentális munkaképtelenséget előidéző ritka betegségekre. Remélem, hogy 2009-ben, az innováció évében többet fordítunk majd az annak azonosítását célzó kutatásokra...
<P>
(Az elnök félbeszakítja a felszólalót)
<SPEAKER ID="224" NAME="Colm Burke" AFFILIATION="PPE-DE">
Elnök úr! Az összes európai uniós országban léteznie kell hatályos törvényeknek, amelyek bűncselekménnyé nyilvánítják a női nemi szervek megcsonkítását. Ezenkívül intézkedéseket kell életbe léptetni az új bevándorló közösségekhez tartozó nők és lányok szükségleteinek kielégítésére, akik ki vannak téve a női nemi szervek megcsonkítása veszélyének.
<P>
Üdvözlöm, hogy Írország a közelmúltban a 15 tagállam egyikeként kötelezettséget vállalt egy cselekvési terv elindítására a női nemi szervek megcsonkítása ellen. A becslések szerint több mint 2500 olyan nő él Írországban, akik más országokban átestek a női nemi szervek megcsonkításán. Az ír terv rámutat arra, hogy a női nemi szervek megcsonkítása milyen kockázatoknak teszi ki a nőket és a lányokat, és felállít politikai célokat a jelenség hátrányos következményeinek kezelésére.
<P>
A számadatok azt is leleplezik, hogy abból a 9624 nőből, aki most Írországban él, és aki olyan országból származik, ahol gyakorolják a női nemi szervek megcsonkítását, 26,9% átesett a női nemi szervek megcsonkításának valamilyen formáján. Kritikus szükség van egy olyan törvény életbe léptetésére, amely egyszer s mindenkorra véget vet a női nemi szervek megcsonkításának.
<SPEAKER ID="225" NAME="Csaba Sógor" AFFILIATION="PPE-DE">
(HU) Akkor van igazi párbeszéd kultúrák, népek között, ha mindenki szabadon használhatja anyanyelvét és gyakorolhatja egyéni, illetve közösségi jogait. Ma és holnap az Európai Parlamentben a tibeti néppel szolidarizálunk. Több mint 500-an csatlakoztak ahhoz az akcióhoz, amelyben csendben azért tüntetünk, hogy a tibetiek szabadon használhassák anyanyelvüket, gyakorolhassák vallásukat, legyen valós autonómiájuk.
<P>
Az EU területén is vannak olyan hagyományos nemzeti kisebbségek, akik nem tanulhatják és nem használhatják szabadon anyanyelvüket, nincs kulturális vagy területi autonómiájuk. Sőt, vannak országok, ahol a II. világháborúra emlékeztető kollektív bűnösséget újra bevezették, vagy vannak országok, ahol a hagyományos nemzeti kisebbségek jogait még mindig az 1940-es évek kommunista törvényei szerint akarják biztosítani.
<P>
Az EU akkor tud hatékonyan fellépni a Kína területén élő kisebbségek jogaiért, ha ...
<P>
(Az elnök félbeszakítja a felszólalót)
<SPEAKER ID="226" NAME="Zita Pleštinská" AFFILIATION="PPE-DE">
(SK) Nagy lehetőségek, ugyanakkor nagy fenyegetések időszakában élünk. Az ember sokkal gyorsabban tud pusztítani, mint építeni. Az indiai Mumbaiban végrehajtott terrortámadások, amelyek kétszáz ártatlan polgári személy életét követelték, újból megmutatták, hogy az ember pusztítási képességeinek nincsenek határai. A terrorizmus egy újfajta, határok és frontok nélküli háború, tehát a nukleáris és a biológiai fegyverektől való félelem nem megalapozatlan.
<P>
Európa a különféle kultúrájú és vallású népek együttélésének modellje. A keresztény örökség felelősséggel ruházza fel Európát a világ békéjéért, és esélyt ad arra, hogy a békés egymás mellett élés és a kölcsönös tisztelet reménységének forrásává váljon. Ezért XVI. Benedek pápa "Európa a kultúrák válságában” című könyvében ajánlások egész sorát kínálja fel Európának. Meggyőződésem szerint Európa nem hagyja figyelmen kívül, hanem teljesíti ezeket az ajánlásokat.
<SPEAKER ID="227" NAME="Avril Doyle" AFFILIATION="PPE-DE">
Elnök úr! Az Európai Unió újrahasznosító ágazatának forgalma 24 milliárd euró, és körülbelül 500 000 embert foglalkoztat. 60 000 társaságból áll, és az EU körülbelül 50%-kal részesedik a világ hulladék és újrahasznosító ágazatában.
<P>
Ez az ágazat azonban most súlyos válságban van, mert a világpiacon összeomlott az újrahasznosított anyagok ára, és gazdasági szempontból kezd életképtelenné válni a hulladéküzlet további működtetése.
<P>
Figyelembe véve, hogy ez az ágazat mennyire fontos a fenntartható fogyasztás és termelés szempontjából az EU-ban, arra szeretném buzdítani a Bizottságot, hogy haladéktalanul hajtsa végre a saját Újrahasznosítási Munkacsoportjának jelentésében szereplő ajánlásokat, amelyet az "Európai vezető piaci kezdeményezés” című közlemény előkészítése során állítottak össze.
<SPEAKER ID="228" NAME="Elnök">
Ennek a napirendi pontnak vége.
