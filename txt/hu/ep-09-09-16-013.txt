<CHAPTER ID="013">
EK/Tadzsikisztán partnerségi és együttműködési megállapodás (vita) 
<SPEAKER ID="156" NAME="Elnök">
A következő napirendi pont a következők együttes tárgyalása:
<P>
A Tanács és a Bizottság nyilatkozata az EK és a Tádzsik Köztársaság közötti partnerségi és együttműködési megállapodás megkötéséről, valamint
<P>
Alojz Peterle ajánlása a Külügyi Bizottság nevében az egyrészről az Európai Közösségek és tagállamaik, másrészről a Tádzsik Köztársaság közötti partnerségi és együttműködési megállapodás megkötéséről szóló tanácsi és bizottsági határozatra irányuló javaslatról
<P>
(12475/2004 - 11803/2004 - C6-0118/2005 -.
<SPEAKER ID="157" NAME="Cecilia Malmström">
a Tanács soros elnöke. - (SV) Elnök asszony, tisztelt képviselők, biztos asszony, Peterle úr, boldog vagyok, hogy ma délután lehetőségünk nyílik megvitatni az EU Tádzsikisztánhoz fűződő kapcsolatait, és különösen az annak tulajdonított jelentőséget, hogy új alapokra kívánjuk helyezni az országhoz fűződő kapcsolatainkat a partnerségi és együttműködési megállapodás megkötése révén.
<P>
Tudom, hogy a Parlament komolyan érdekelt e kérdésben. Az EU Közép-Ázsiára vonatkozó stratégiájáról szóló állásfoglalásában már 2008 februárjában felszólította a tagállamokat, hogy sürgősen ratifikálják a partnerségi és együttműködési megállapodást - ezzel megerősítve a Parlament azon szándékát, hogy a közeljövőben jóváhagyja a megállapodást.
<P>
Mostanra a megállapodást ratifikálták, és jelentős igény mutatkozik a hátralévő további lépések minél gyorsabb megtételére, annak érdekében, hogy a partnerségi és együttműködési megállapodás minél hamarabb hatályba léphessen - remélhetően még az év vége előtt. Így egyértelmű jelzést küldenénk arról, hogy új fejezetet nyitunk az Európai Unió és Tádzsikisztán közötti kapcsolatainkban.
<P>
Tádzsikisztán fontos része a Közép-Ázsiára vonatkozó átfogó stratégiánknak. Ez az alig megközelíthető ország az egyik legszegényebb a világon. Gyengén ellenőrzött határ választja el Afganisztántól, ezáltal a kábítószer-csempészet fő útvonalává és a radikális iszlamisták régiójának kapujává vált. Következésképpen valós érdekünk fűződik Tádzsikisztán támogatásához, mind az ő érdekükben, mind azért, hogy megoldjuk a közös problémáinkat. Számos kapcsolat formájában már ez történik. A svéd elnökség júliusban magas szintű munkacsoportot küldött a régióba, tegnap pedig miniszteri konferenciát tartottak Közép-Ázsia országainak részvételével Brüsszelben.
<P>
Tádzsikisztán ugyanakkor az EU keleti szomszédai között azon kevés országok közé tartozik, amellyel még nem kötöttünk átfogó megállapodást a hidegháború vége óta. Amennyiben komolyan szeretnénk kezelni az általam említett kérdéseket, úgy megfelelő keretrendszert kell alkotnunk a jövőbeli kapcsolatainknak. A Tádzsikisztánnal folytatott politikai párbeszéd és gyakorlati együttműködés kereteit úgy kell fejlesztenünk, hogy jobban tükrözzék a régió előtt álló közös kihívásokat. Partnerségi és együttműködési megállapodás révén strukturáltabb módon vitathatnánk meg a közös érdekkörünkbe tartozó kérdéseket: emberi jogok, jogállamiság, kábítószer-kereskedelem és szervezett bűnözés, valamint terrorizmus és vallási szervezetek.
<P>
Ugyanakkor előrelépésre van szükségünk a demokráciával, a megfelelő társadalomirányítással és az emberi jogokkal kapcsolatos ügyek területén. Tisztában vagyunk azzal, hogy ez nem könnyű feladat. Ezért nagy örömmel fogadom a Tádzsikisztánnal az emberi jogokról folytatott strukturált párbeszédet, amely lehetőséget nyújt a megfelelő vitára. E párbeszéd második fordulóját szeptember 23-án tartják Dusanbéban.
<P>
Folytatnunk kell Tádzsikisztán ösztönzését a reformprogram elindítására. A fejlemények gyakran nagyon aggasztóak. Demokratikusabb szemléletmódot szeretnénk látni az országban a szerveződés szabadságát, a vallásszabadságot, a média szabadságát és a civil társadalmak fejlődését illetően. Minden tőlünk telhetőt meg kell tennünk azért, hogy meggyőzzük Tádzsikisztánt arról, hogy az illegális tevékenységek, a kábítószer-kereskedelem és a terrorizmus elleni harcban a jogállamiság szabályait be kell tartani. Hangsúlyoznunk kell, hogy az emberi jogokat és az alapvető szabadságokat tiszteletben kell tartani az etnikai és kulturális konfliktusok megelőzésének eszközeként.
<P>
Nagyon aggódunk az országban tapasztalható kiterjedt korrupció miatt is. Ez nem csupán a tádzsikisztáni fejlődést akadályozza, hanem az adományozók eredményes hozzájárulásait is. Minden rendelkezésre álló csatornát fel kellene használnunk arra, hogy a tádzsik hatóságoknál elérjük e probléma lehető leggyorsabb kezelését. Nem hagyhatjuk figyelmen kívül, hogy a kábítószer-kereskedelem összes tranzitútvonala - vagy legalábbis nagy többségük - áthalad Tádzsikisztánon. Az ország ki van téve a radikális mozgalmaknak és a nemzetközi szervezett bűnözésnek. Fokoznunk kell Tádzsikisztán támogatását annak érdekében, hogy szembeszálljunk ezzel a tevékenységgel, ugyanakkor gondoskodjunk az alternatív bevételi forrásokról is. Ez a stratégia összhangban áll afganisztáni kötelezettségvállalásunkkal és az ország stabilizálásáért folytatott munkánkkal. Üdvözöljük Tádzsikisztán együttműködésben mutatott érdeklődését, és támogatjuk az erőfeszítéseit.
<P>
Tádzsikisztán nyitott, konstruktív hozzáállást mutatott közös kihívásaink megtárgyalása során. Ez örvendetes. Ez a párbeszéd fontos eleme támogatásunknak, amelyet a szomszédaival folytatott együttműködés fejlesztése és olyan sürgős, összetett regionális problémák, mint az éghajlatváltozás, a vízkészletek és a határok ellenőrzésének megoldása érdekében nyújtunk Tádzsikisztánnak. Tekintettel arra, hogy erős érdekünk fűződik ahhoz, hogy e problémákat hatékonyabban kezeljük, üdvözlöm a Tádzsikisztánnal való kapcsolataink új alapokra helyezésének lehetőségét. A partnerségi és együttműködési megállapodás olyan keretet nyújt számunkra, amelyben továbbfejleszthetjük kétoldalú kapcsolatainkat, és ezáltal hozzájárulhatunk az egész Közép-Ázsiára vonatkozó stratégiánk átfogó célkitűzéseinek eléréséhez. Ezért felkérem a Parlamentet, hogy a megállapodás mellett szavazzon annak mihamarabbi hatálybalépése érdekében.
<SPEAKER ID="158" NAME="Benita Ferrero-Waldner">
a Bizottság tagja. - Elnök asszony, először is szeretnék köszönetet mondani Peterle úrnak a kiváló jelentéséért, valamint az állásfoglalásért, amely nagyon jó elemzést nyújt a tádzsikisztáni helyzetről, és olyan ajánlásokat tesz, amelyeket magam is csak támogatni tudok.
<P>
Mióta az EU Közép-Ázsiára vonatkozó stratégiája 2007 júniusában elfogadásra került, Közép-Ázsia összes országával mélyültek kapcsolataink - kölcsönös hasznunkra. A közöttünk lévő kapcsolatok ritmusa felgyorsult, és mára kölcsönösen egyértelműek mindkét fél számára a biztonsági ügyekben, a határigazgatásban és -ellenőrzésben, az oktatásban, a kormányzásban és az energia diverzifikálásában folytatott együttműködés előnyei. A stratégiának sikerült új típusú partnerséget kovácsolnia az öt közép-ázsiai köztársasággal.
<P>
Nyilvánvaló azonban, hogy ezt az átfogó stratégiát az érintett országok változó törekvéseit és orientációit tükröző, egyéni és differenciált kétoldalú kapcsolatok erősítették meg. Ahogy mindannyian tudják, a Tádzsikisztánnal folytatott együttműködésünket még mindig a Szovjetunióval 1989-ben kötött kereskedelmi és együttműködési megállapodás irányítja, amelyet 1994-ben Tádzsikisztán is jóváhagyott. Ez a megállapodás már nem teljesen tükrözi a közép-ázsiai stratégiában megfogalmazott ambícióinkat, és nem nyújt támogatást ahhoz a fajta kapcsolathoz sem, amelyre most Tádzsikisztánnal törekszünk.
<P>
Az EU és Tádzsikisztán közötti új partnerségi és együttműködési megállapodáshoz való, ma megvitatandó hozzájárulásuk ezért jelentős lépést jelentene, amely révén kiterjeszthetnénk és elmélyíthetnénk az országgal folytatott együttműködésünket.
<P>
Ahogy az elnök asszony már elmondta, Tádzsikisztánnak ma jelentős gazdasági és társadalmi kihívásokkal kell szembenéznie. Fontos - és az európaiak saját érdeke is -, hogy Tádzsikisztán sikeresen kezelje a nehézségeit. Ez az ország közel 1500 km-es szakaszon határos Afganisztánnal és közel fekszik a pakisztáni Swat-völgyhöz. Továbbá olyan terület ez, amely sebezhető e konfliktussal sújtott területekről begyűrűző hatásokkal és az iszlám harcosok beszivárgásával szemben.
<P>
Tádzsikisztán szintén kulcsfontosságú szerepet játszik az Afganisztánból származó illegális kábítószerek Európába történő beáramlásának megakadályozására tett erőfeszítésekben. Az Európai Unióval folytatott nagyobb fokú együttműködés így segíthet az instabilitás elterjedésének megakadályozásában.
<P>
Tádzsikisztán sérülékenységének egyik fő eleme a gyenge gazdasága. A közép-ázsiai köztársaságok legszegényebbikét súlyosan érintette az alumínium- és gyapotpiacon történt jelentős áresés, amely a globális visszaesésnek tudható be. Ez - a hazautalásokban 2009 első felében mutatkozott 34%-os zuhanással együtt - aggodalomra ad okot azt illetően, hogy a szegénység növekedhet, a bizonytalan társadalmi-gazdasági helyzet pedig társadalmi zavarokat kelthet.
<P>
Hiszek abban, hogy az elengedhetetlen reformokhoz nyújtott támogatásunkkal és bátorításunkkal jó úton haladunk Tádzsikisztánnal kapcsolatban. Ez állt az EU különleges képviselője, Morel úr rendszeres látogatásainak és az én 2008 tavaszán tett látogatásom központjában is. Történt előrelépés, de nyilvánvalóan ennél többet kell tenni. A kormány világossá tette, hogy az élénkebb kereskedelmen és együttműködésen felül hajlandó intézkedéseket tenni a társadalmi jólét, az egészségügy, az oktatás, a korrupció megfelelő kezelése és az emberi jogok helyzetének javítása érdekében.
<P>
Örvendetesnek tartom, hogy Rahmon elnök úr létrehozta az ombudsman intézményét. Az ombudsman fontos tárgyalópartner lesz számunkra az EU és Tádzsikisztán között az emberi jogokról szeptember 23-án folytatandó, ön által már említett párbeszéd második körében. Az igazságügyi reform jelenleg még lassú fejlődést mutat, de reméljük, hogy a nemrég Dusanbéban az emberi jogokról tartott civil társadalmi szeminárium ajánlásait a kormány figyelembe fogja venni -különösen a jogászszakma és a tádzsikisztáni új büntetőeljárási kódex reformja során.
<P>
Természetesen teljes mértékben tudatában vagyok a tádzsikisztáni demokráciával és emberi jogokkal kapcsolatos aggályaiknak, éppen ezért biztosítom önöket, hogy a Bizottság teljes mértékben figyelembe fogja venni ezeket az aggodalmakat az országgal folytatott párbeszédeink során.
<P>
Ami a gazdasági reformokat illeti, fejlődést látunk például a gyapotültetvényeket terhelő tartozások rendezési mechanizmusának megtervezésében, amely remélhetően útját egyengeti majd az országban uralkodó szegénység leküzdéséhez elengedhetetlen, szélesebb körű mezőgazdasági reformoknak és a "gazdálkodás szabadsága” megvalósításának.
<P>
Az Európai Parlamentnek a partnerségi és együttműködési megállapodáshoz való mai hozzájárulása segít nekünk folytatni a politikai és gazdasági reformok egész soráért végzett munkánkat Tádzsikisztánnal, különösen a demokráciára és emberi jogokra összpontosítva, valamint biztosítva azok teljes végrehajtását. A reformtörekvést a Bizottság viszonylag nagy összegű kétoldalú támogatása már alátámasztotta. Ez a támogatás a 2007 és 2010 közötti időszakban 66 millió euró, amely tovább fog emelkedni 70 millió euróra a 2011 és 2013 közötti hároméves időszakban.
<P>
Támogatásunk a szociális védelem és egészségügy ágazati támogatására, az államháztartási reformra, valamint a magánszektor fejlesztésének technikai támogatására fog összpontosítani. A dusanbei küldöttségünk ezt a folyamatot fogja segíteni. A célom az, hogy ez év vége előtt a regionális irodánk teljesen felkészült küldöttséggé váljon a reformfolyamat bátorítása és a partnerségi és együttműködési megállapodás teljes végrehajtásának megkönnyítése érdekében. Különösen remélem, hogy segít majd az általam előbb említett kulcsfontosságú területeken elért fejlődés átfogó értékelésében, amelyeket később világos referenciaértékekhez fogunk mérni.
<SPEAKER ID="159" NAME="Alojz Peterle" LANGUAGE="SL">
Az Európai Közösségek, a tagállamai és Tádzsikisztán közötti partnerségi és együttműködési megállapodás megkötéséről szóló határozat összhangban áll az Európai Tanács Közép-Ázsiával kötött új partnerségi stratégiájával, valamint Tádzsikisztán azon nyilvánvaló szándékával, hogy az Európai Unióval a kereskedelemben és számos más területen szélesebb együttműködést alakítson ki.
<P>
Örömmel látom, hogy az összes tagállam ratifikálta ezt a megállapodást, továbbá bízom benne, hogy hozzájárulásunkat tudjuk majd adni a Tádzsikisztánnal kötendő megállapodáshoz, ahogy korábban ezt már megtettük Kazahsztánnal, Kirgizisztánnal és Üzbegisztánnal kapcsolatban. Ez az Európai Unió és az egykori Szovjetunió között létrejött kereskedelmi és együttműködési megállapodás végét fogja jelenteni.
<P>
Az Európai Unió alapértékei és alapelvei alapján ezzel a megállapodással kifejezi a világ e részén nagyon fontos partnernek tekintett Tádzsikisztánnal folytatott együttműködéshez fűződő stratégiai érdekeit. Az EU szeretné továbbá elmélyíteni a kapcsolatait Tádzsikisztánnal, ily módon hozzájárulva az ország biztonságához, stabilitásához és gazdasági fejlődéséhez, valamint demokratikus intézményeinek fejlesztéséhez és megerősítéséhez, illetve az emberi jogok és a jogállamiság védelméhez.
<P>
Az európai politika Tádzsikisztánra vonatkozó körvonalazottabb céljai közé tartozik elsősorban a szegénység elleni küzdelem, a felelősségteljes kormányzás és reform, valamint a kábítószer-kereskedelem és a szervezett bűnözés elleni hatékony harc támogatása. Ez a jelentés kritikusan közelít a tádzsikisztáni demokrácia állapotához, hangot adva a korrupcióval és a civil társadalom helyzetével kapcsolatos aggodalomnak, ugyanakkor felkéri a tádzsik kormányt, hogy a lehető leghamarabb kezelje a problémákat az oktatás és képzés területén.
<P>
A jelentés továbbá indokolt aggodalmaknak ad hangot az emberi jogok megsértésével kapcsolatban, különösen a nők jogait, a vallásszabadságot, a bíróság függetlenségét és a civil társadalmi szervezetek munkáját meghatározó körülményeket illetően. A jelentés üdvözli az emberi jogokról folytatott párbeszéd megkezdését is, amelynek előrehaladása létfontosságú a kétoldalú kapcsolatok fejlődéséhez.
<P>
E megállapodás azon meggyőződésünket tükrözi, hogy Tádzsikisztán létre tud hozni egy modern, működő államot, amely képes sikeresen betölteni regionális szerepét, különösen az Afganisztánból és a régió más területeiről átgyűrűző szélsőségességek elleni harcban. A jelentés egyebek között emlékeztet bennünket az energia és a víz jelentőségére is, hiszen e kérdések érintik a Közép-Ázsián belüli államközi kapcsolatokat, és közös fellépést igényelnek.
<P>
Befejezésül hadd köszönjem meg munkatársaimnak a konstruktív együttműködésüket, a Bizottságnak pedig az értékes segítséget. Legfőképpen szeretnék köszönetet mondani a Tádzsik Köztársaság nagykövetségének az együttműködéséért.
<P>
Szilárdan hiszek abban, hogy ezzel a megállapodással az Európai Unió képes lesz felépíteni és megerősíteni a Tádzsikisztánnal a mai napig folytatott együttműködést, és bízom benne, hogy ez a megállapodás ebben a szellemben lesz végrehajtva a közeljövőben. Teljes szívvel ajánlom a Tádzsikisztánnal kötendő megállapodás elfogadását.
<SPEAKER ID="160" NAME="Filip Kaczmarek">
a PPE képviselőcsoport nevében. - (PL) Szeretnék gratulálni az előadónak, Alojz Peterle úrnak az Európai Közösségek és Tádzsikisztán közötti partnerségi és együttműködési megállapodásról szóló rendkívül tényszerű és - hangsúlyoznám - igen kiegyensúlyozott jelentéséhez.
<P>
Tádzsikisztánt gyakran bírálták a demokrácia hiányosságai miatt. Mi legtöbbször a sajtószabadság és a vallásszabadság hiányát, valamint a korrupciót kifogásoltuk. Nem kívánom itt megvitatni ezeket a vádakat. Azonban figyelembe kell vennünk azt, hogy Tádzsikisztán az utóbbi időben fejlődést mutatott a korrupció elleni küzdelemben, valamint az emberi jogok helyzetének és számos egyéb kényes területnek a javításában. Ezenfelül viszonylag stabil ország, ami fontos, tekintettel a stratégiai helyzetére. Azonban ezt ma már megtárgyaltuk.
<P>
Az, hogy Afganisztán szomszédja, és ehhez olyan problémák társulnak, mint a nagyarányú kábítószer-termelés és -eladás, a terrorizmus és az egyre növekvő extrémizmus, valamint az, hogy egy másik egyre instabilabb szomszédja van, Pakisztán, Tádzsikisztán az Európai Unió természetes szövetségese lehet. Az EU-nak tehát érdeke az ország demokratikus folyamatainak folyamatos támogatása és politikai, gazdasági és társadalmi képességeinek megerősítése.
<P>
Ne felejtsük el, hogy Tádzsikisztán a legszegényebb ország az egykori szovjet tagköztársaságok közül. A tavalyi évben szerepelt az élelmiszerválság által legsúlyosabban érintett 12 országot tartalmazó ENSZ-listán. Ebben a tekintetben örülök, hogy a jelentés a millenniumi fejlesztési célokat is megemlíti. Hadd emlékeztessük Tádzsikisztánt minderre.
<P>
Az Európai Unió Tádzsikisztán elsődleges kereskedelmi partnere. Mindkét oldalnak erőfeszítéseket kell tenni azért, hogy minél gyorsabban végrehajtsák a megállapodást, ily módon támogatva az ország gazdasági helyzetének fejlődését és stabilizálását. A Tádzsikisztánnal kapcsolatos negatívumok egyszerű bírálása révén nem fogjuk ezt megvalósítani. Pozitív jelet kell küldenünk arról, hogy törődünk az országhoz fűződő kapcsolataink fejlesztéséve, és véleményem szerint Peterle úr jelentése az egész Parlamenttel együtt éppen egy ilyen jelzést küldött.
<SPEAKER ID="161" NAME="Niccolò Rinaldi">
az ALDE képviselőcsoport nevében. - (IT) Elnök asszony, biztos asszony, hölgyeim és uraim, Tádzsikisztán ritkán kerül említésre ebben a Házban, ezért - a Liberálisok és Demokraták Szövetsége Európáért Képviselőcsoport nevében, valamint a Nemzetközi Kereskedelmi Bizottság és a Közép-Ázsiával fenntartott kapcsolatokért felelős küldöttség tagjaként szólva - üdvözöljük ezt a megállapodást. Ugyancsak üdvözlöm a biztos asszony által imént említett, a régióban működő képviseleti irodáink megsegítésére irányuló gyors intézkedésekkel kapcsolatos döntést.
<P>
Ezenfelül Tádzsikisztán, amely képes meglepni minket, de amelyet ugyanakkor gyakran Európa előőrseként emlegetnek, nem szorult a világ perifériájára - ahogy a többi közép-ázsiai ország sem, amelyek közül Afganisztán a legjelentősebb. Ebben az országban fontos csatákat vívnak meg a kábítószer-kereskedelemmel szemben, az autoritarizmus és a fundamentalizmus ellen, valamint a sajnos még mindig nagyon törékeny jogállamiság és demokrácia megerősítéséért.
<P>
E jogalkotási eszköz révén képesek leszünk majd előrelépést tenni, nem csak a kereskedelem szemszögéből, hanem - bízom benne - a politika és kultúra jövőjét illetően is.
<SPEAKER ID="162" NAME="Heidi Hautala">
a Verts/ALE képviselőcsoport nevében. - (FI) Elnök asszony, a körülmények jóval kedvezőbbek ahhoz, hogy belevágjunk a Tádzsikisztánnal kötendő partnerségi és együttműködési megállapodásba, mint például Üzbegisztánban vagy Türkmenisztánban, ahol totális diktatúra uralkodik. Tádzsikisztán azonban jobb úton halad, és ez a megállapodás lehetővé teszi majd az Európai Unió számára, hogy némi hatással legyen az ottani helyzetre. Kellemes volt hallani, hogy a Tanács és Bizottság nevében az együttműködési megállapodás az emberi jogokra és a demokráciára fog összpontosítani, továbbá megpróbálja majd előrelendíteni a jogállamiság fejlődését. Fantasztikus volt hallani azt is, hogy ombudsmani intézményt hoztak létre Tádzsikisztánban. Ez rendkívül jelentős eszköz sok országban, és az Európai Uniónak teljes támogatást kell nyújtania ehhez az új intézményhez.
<P>
Szeretnék kiemelni egy másik, a vízforrásokat érintő kérdést. Ez a régió gazdag vízkészlettel rendelkezik, és az Európai Unió segíthetne Tádzsikisztánnak ésszerűen és demokratikusan hasznosítani ezeket az erőforrásokat, figyelembe véve azon országok érdekeit is, amelyek területe az alsó folyamszakaszokon fekszik, valamint amelyeknél fennállhat a veszélye annak, hogy a hatalmas vízerőművek által okozott hatások sújtják őket. Bárhogy is legyen, a Zöldek/az Európai Szabad Szövetség Képviselőcsoportja szeretné hangsúlyozni a regionális együttműködés jelentőségét, hogy a közép-ázsiai helyi gazdaság talpra állhasson.
<SPEAKER ID="163" NAME="Charles Tannock">
az ECR képviselőcsoport nevében. - Elnök asszony, Tádzsikisztánnak nincs úgy megáldva energia- és ásványkincsforrásokkal, mint a többi közép-ázsiai ország. Mindez nem szolgálhat indokul ahhoz, hogy marginalizálják Tádzsikisztánt a gazdagabb és nagyobb szomszédaival szemben.
<P>
Közép-Ázsia kulcsfontosságú régió az EU politikai és energiabiztonsága számára. Az EU kapcsolatainak megerősítése szempontjából a régión belüli néhány ország gyorsabban fog fejlődni, mint a többi - ez elkerülhetetlen. De meg kell őriznünk a kollektív együttműködést ahhoz, hogy folytatni tudjuk a kapcsolatok építését e mostanáig diplomáciailag elszigetelt és - különösen az Európai Unió által - jelentősen elhanyagolt régióval. Kockázatos egyes közép-ázsiai országokat előnyben részesíteni másokkal szemben, ugyanis ez a régión belül viszálykodáshoz és megosztottsághoz vezet. Különösen a régió iszlamista terroristák mutattak eltökéltséget a szegénység és a nem megfelelő kormányzás kihasználására, hogy ezzel radikalizálják az embereket és terjesszék a gyűlöletről szóló üzenetüket.
<P>
Tádzsikisztán kormánya elutasította az szélsőségességet és a nemzetközi közösség segítségével igyekszik megerősíteni a demokrácia helyzetét országában. Tádzsikisztán még mindig a világi és dzsihádista erők közötti brutális polgárháború sebeit viseli, amely a Szovjetunió összeomlását követően tört ki a 90-es évek elején. A tádzsik emberek nem szeretnék visszatérni látni a vérontást, ezért bátran támogatják a tálibok elleni NATO-hadműveleteket Afganisztánban. Az ISAF misszió Afganisztánban létfontosságú Tádzsikisztán hosszú távú jövője és arra irányuló törekvése szempontjából, hogy biztonsági kapaszkodót találjon nyugaton.
<P>
Igazság szerint Tádzsikisztán előélete a demokratizálódás és az emberi jogok szempontjából nem tökéletes, de meg vagyok győződve arról, hogy az EU részéről elindított párbeszéd és kötelezettségvállalás a pozitív irányba mutató változások felé fogja bátorítani Tádzsikisztánt. Bizonyára úgy tűnik, hogy ez az Európai Unió véleménye Belarusszal és Üzbegisztánnal kapcsolatban, tehát Tádzsikisztán is megérdemli, hogy hasonló bánásmódban részesüljön. Az ECR képviselőcsoport ezért támogatja a mélyebb stratégiai politikai és gazdasági partnerséget Tádzsikisztánnal, amely azon a kötelezettségvállaláson alapul, hogy az ország elindul a nyitottság, a demokrácia és magasabb szintű emberi jogi normák felé.
<SPEAKER ID="164" NAME="Sabine Lösing">
a GUE/NGL képviselőcsoport nevében. - (DE) Elnök asszony, köszönöm a jelentést. A Külügyi Bizottság tagjaként az egyik vitában e megállapodásnak az európai uniós bevándorláskezelésben betöltött szerepéről kérdeztem a Bizottság illetékes képviselőjét. Ő egyértelműen kijelentette, hogy hatálybalépése esetén a megállapodás a határbiztonsági ügynökséggel (Frontex) folytatott együttműködés és számos bevándorlásügyi rendelet útját fogja kikövezni, a visszafogadási megállapodások és az afgán határ biztosításának keretében. A Tádzsikisztán és Afganisztán között húzódó 1200 km hosszú határ ügyét már tárgyaltuk itt. Így aztán ez az EU elnyomó politikájának újabb célkitűzése lesz a menekültek távoltartására.
<P>
Az EU következésképpen külső határaitól messze el akarja zárni magát a menekültektől. Megint csak láthatjuk, hogy ez az EU külpolitikájának alapeleme. Az ilyen partnerségi megállapodások eredményeképpen a menekülteket táborokba internálják, ahol - mindannyian tudjuk - embertelen körülmények uralkodnak, ahogy jelenleg Ukrajnában is. A problémát korábban már vázoltuk általánosan. A bevándorlás úgynevezett nemzetközi kezelésének ez a formája súlyosan sérti a menekültek jogállásáról szóló genfi egyezményt és a nemzetközi emberi jogokat.
<P>
Ezért felszólítom az EU-t, hogy a menekülést kiváltó okok ellen kezdjen el küzdeni, ne a menekültek ellen. Az európai szomszédságpolitika az egyik eszköze annak, hogy Európát még áthatolhatatlanabb erőddé tegyék, amire ezért is tekintünk nagyon szkeptikusan mi, a GUE/NGL képviselőcsoport.
<SPEAKER ID="165" NAME="Bastiaan Belder">
az EFD képviselőcsoport nevében. - (NL) Elnök asszony, őszintén szólva vegyes érzelmeket kelt bennem ez a vita. Egyfelől üdvözlöm, hogy Peterle úr állásfoglalása világosan rámutat a tádzsik gazdaságon és társadalmon belüli megannyi problémás területre. Másfelől azonban érthetetlennek találom, hogy Tádzsikisztánt lényegi kérdésekben viszonylag stabil országként ábrázolják. Épp most hallottam ezt a vitában újból, és egyáltalán nem értem, honnan jön ez a gondolat. Az Európai Unió olyan benyomást kelt, mintha ezt a megállapodást muszáj lenne megkötni, akármi is történjék. Ez kétségbevonhatatlan következménnyel lesz a később megfogalmazandó, hatalmas mennyiségű kritikák hitelességére.
<P>
Amit a 2. bekezdésben olvastam a tádzsik kormány csalódottságáról, teljesen megdöbbentőnek találtam. Hölgyeim és uraim, a vallási életüket mélyen befolyásoló vallási törvénnyel szembekerült protestáns kisebbség vagy muzulmánok csalódottságát kell megvitatnunk. E teljes mértékben nem helyén való csalódottság helyett a tádzsik kormánynak az otthon megoldandó számos feladatával kellene foglalkoznia. Remélem, biztos asszony, hogy ezt is lelkiismeretesen nyomon fogjuk követni.
<SPEAKER ID="166" NAME="Pino Arlacchi" AFFILIATION="ALDE">
Elnök asszony, én nagyon pártolom ezt a megállapodást. Hiszem, hogy nagy lépés ez az Európai Unió és a számos okból nagyon fontos Tádzsikisztán közötti együttműködés felé.
<P>
Csak egy olyan példát szeretnék felidézni, amely hozzájárult az európai kontinens stabilitásához és biztonságához. Tádzsikisztán az Afganisztánból Európába és Oroszországba tartó drogútvonalak kereszteződésében fekszik. Az Afganisztánban termelt heroin legalább 30%-a Tádzsikisztánon keresztül jut el Európába és Oroszországba. Tíz évvel ezelőtt a nemzetközi közösség átfogó műveletet indított Tádzsikisztánban, amely megerősítette az összes kábítószer-ellenőrző apparátust, és nagy örömmel látom, hogy tíz évvel később mindez működik és nagyon jól halad előre. E megállapodás közvetlen hozzájárulás Európa stabilitásához és biztonságához.
<P>
Tudom, hogy még mindig sok korlátozó tényező van, a kollégák pedig kiemelték Tádzsikisztán emberi jogokkal, szegénységgel stb. kapcsolatos problémáit, de hiszek abban, hogy ez a megállapodás a lehető legjobb formáját mutató Európát jelenti, jómagam pedig nagyon pártolom ezt.
<SPEAKER ID="167" NAME="Pier Antonio Panzeri" AFFILIATION="S&amp;D">
(IT) Elnök asszony, hölgyeim és uraim, én is úgy gondolom, hogy e Tádzsikisztánnal kötendő megállapodás valóban nagyon pozitív és segíthet néhány általam fontosnak tartott és konkrét célkitűzés elérésében.
<P>
Az első célkitűzés az ország stratégiai pozícióját érinti, amely valóban hasznos lehet a béke, biztonság és stabilitás térségének előmozdításához. A második célkitűzés, úgy hiszem, az és az kell legyen, hogy gazdasági és szociális szempontból bátorítsuk az ország növekedését, mert tudjuk, hogy ez a régió egyik legszegényebb országa.
<P>
Végül biztosítanunk kell, hogy a szabadság, a demokrácia és a jogérvényesülés a megállapodás alkalmazását meghatározó alapelemek legyenek. A látható korlátokat félretéve, úgy hiszem, üdvözölnünk kell a jelentést, amelyről itt ma szavazunk.
<SPEAKER ID="168" NAME="Jelko Kacin" AFFILIATION="ALDE">
(SL) Szeretnék gratulálni Peterle úrnak a nagyszerű jelentéshez. A "sztán” utótag "államot” jelent, és Tádzsikisztán az utolsó, általunk államként elismerendő, "sztán”-nal végződő nevű ország. Mostanáig mindig átnéztünk rajta, ami nagy igazságtalanság volt.
<P>
Ugyanakkor Közép-Ázsia stabilitása mag a régió és a mi érdekünk is, ahogy az egész világ stratégiai érdeke is. A világ valamennyi országa összeköttetésben áll, mint a vérerek hálózata, ezért is fontos, hogy érettségünkről tegyünk tanúbizonyságot azzal, hogy biztosítjuk: e régió összes országa egyenlő figyelemben részesül, függetlenül méretétől, fejlettségi fokától vagy energiaforrásainak mennyiségétől.
<P>
Számomra úgy tűnik, hogy ezt most jóvá tettük, és pótoltuk az elvesztegetett időt. Ennél fogva gratulálni szeretnék mind az előadónak és a Bizottságnak, mind Ferrero-Waldner biztos asszonynak és a svéd elnökségnek, amiért végre múlt időbe tette ezt a késlekedést. Mától a dolgok jobbra fordulnak.
<SPEAKER ID="169" NAME="Janusz Władysław Zemke" AFFILIATION="S&amp;D">
(PL) Köszönöm szépen, hogy lehetőséget kaptam feltenni egy kérdést. Úgy hiszem, e megállapodás megkötése jó gondolat, mivel jó irányba tett lépés lesz majd.
<P>
Ugyanakkor felvetődik bennem a kérdés és ezt szeretném feltenni Malmström miniszter asszonynak is: az Európai Unió által tervezett számos tevékenység közül nem lenne inkább kívánatos nagyobb hangsúlyt helyezni arra, hogy Tádzsikisztánt az Afganisztánnal közös határ biztonságáért felelősek képzésében segítsük? Mindannyian tisztában vagyunk vele, hogy ez egy rendkívül lényeges kérdés. A határ 1500 kilométer hosszan terül el. Tádzsikisztán számára embert próbáló feladat a határ védelme, különösen mert nagyszámú tádzsik kisebbség él az afgán oldalon. Ezért úgy gondolom, hogy az Európai Unió különböző kezdeményezései közül meg kellene fontolnunk a tádzsik erők és a határbiztonságért felelős személyek képzéséhez nyújtandó segítséget.
<SPEAKER ID="170" NAME="Bernd Posselt" AFFILIATION="PPE">
(DE) Elnök asszony, én is szeretném elmondani, hogy Peterle úr nagyszerű jelentést készített. Egy dolgot tisztáznunk kell: Közép-Ázsia szabadságszerető népei legfontosabb partnereink közé tartoznak. Ezt a régiót gyakran idegen erők uralták. Régóta - századok óta - először szabad újra. Ki kellene használnunk ezt a lehetőséget a szabad országok valódi partnerségének kialakítására.
<P>
Korábban a bűnözésről hallottam szólni. Természetesen együtt kell dolgoznunk a bűnözés leküzdéséért, de először ezen országok kultúrájára kell pillantást vetnünk és meglátnunk: ősi kereskedő nemzetekről van szó. Nem csak kábítószerrel kereskednek, hanem olyan termékekkel is, amelyek Európa és a világ számára mindig is fontosak voltak. Ezért azt kell mondanunk, hogy partnerségről van szó, nem paternalizmusról.
<SPEAKER ID="171" NAME="Athanasios Plevris" AFFILIATION="EFD">
(EL) Elnök asszony, én is a már említett bűnözés és az illegális bevándorlás kérdését szeretném érinteni. Tény, hogy Tádzsikisztán geopolitikai idegpont, és Európának meg kell vizsgálnia, hogy miként csökkenthető mind az Afganisztánból érkező kábítószerhez kapcsolódó bűnözés, mind - mindenek előtt - a migrációs mozgás.
<P>
Tény, hogy Európa már nem bírja el ezt a Tádzsikisztánon keresztül, Afganisztánból és más országokból kiáramló migrációs hullámot, amelyet elsősorban a mediterrán országok, Málta, Ciprus, Görögország és Olaszország fizetnek meg, és amelyért később - matematikai pontossággal megmondható - Észak-Európa összes országa fizetni fog.
<P>
Természetesen tiszteletben kell tartanunk az ezekből az országokból érkező összes ember jogait, de egy bizonyos ponton Európának már magát kell megvédenie, és fel kell fognia, hogy nem tudja elbírni az Ázsiából érkező migrációs tömeget.
<SPEAKER ID="172" NAME="Cecilia Malmström">
a Tanács soros elnöke. - (SV) Elnök asszony, ahogy Peterle úr kiváló jelentésében is elmondta, a partnerségi és együttműködési megállapodás a Közép-Ázsia nagyobb regionális stabilitását célzó átfogóbb stratégia része. Helyesen cselekszünk, ha megtesszük ezt a jelentős lépést, hiszen olyan sok probléma van, amelyek nagyon kiterjedtek, és nagyon sok országot érintenek, különösen Afganisztánt és Pakisztánt, de valamennyi országnak saját, egyedi problémái is vannak. Peterle úr mindezt nagyon módszeresen elemezte jelentésében.
<P>
Örömmel tölt el, hogy az Európai Parlament még mindig magasan tartja a lécet az emberi jogok tekintetében. Az emberi jogokkal probléma van Tádzsikisztánban. Még mindig sok a tennivaló az országban a demokrácia, az emberi jogok és a jogállamiság tiszteletben tartása terén. Ezért olyan fontos, ahogy a biztos asszony is mondta, hogy párbeszédet folytassunk az emberi jogokról. Biztos vagyok benne, hogy a Bizottság a jövő héten tartandó ülésen tisztában lesz azzal, hogy mik az európai értékek, és milyen elvárásaink vannak Tádzsikisztánnal szemben.
<P>
Idén nyáron az EU támogatott egy konferenciát, amely pontosan a tádzsikisztáni jogállamiság megerősítésével foglalkozott, és amelyen a kutató közösség, a civil társadalom, a nem kormányzati szervek képviselői és külföldi szakértők, valamint Tádzsikisztán saját hatóságainak képviselői vettek részt. A jogi hatóságok függetlenségének javításáról és a jogállamiság megerősítéséről van szó.
<P>
Hautala asszony felvetette a víz kérdését. Ez nagyon fontos ügy a régióban. Az EU számos fenntartható fejlesztési projektet támogat a vízerőműves áramfejlesztés területén. E projekteknek tudományos kutatásokon kell alapulniuk, regionális perspektívával kell rendelkezniük, és figyelembe kell venniük a meglévő egyedi igényeket.
<P>
Zemke úr említette a határigazgatás kérdését, ami nagyon fontos. Az EU 2010-ig 66 millió euróval támogatja a régiót, majd 70 millió euróval az azt követő 3 éves időszakban. Ez minden bizonnyal nem csupán a határigazgatás és -ellenőrzés megerősítésére ad lehetőséget, hanem a vám- és rendőrtisztek képzésének támogatására is. Biztos vagyok abban, hogy a Bizottság erre később vissza fog térni.
<P>
Összefoglalásképpen túl sok bonyolult és összetett probléma áll fenn Tádzsikisztánban és szerte a régióban. Látunk némi fényt az alagút végén, de nem szabad lebecsülnünk a problémákat. Nagyon örülök, hogy a Ház egyhangú a tekintetben, hogy a partnerségi és együttműködési megállapodás e lépését fontos megtenni. Ennek révén hatékonyabb eszközünk lesz a stabilitás erősítésére és e problémák megoldására irányuló munkánkban, ennek segítségével pedig aktív párbeszédet folytathatunk az országgal az emberi jogok és a demokrácia kérdéseiről. Ez fontos előrelépés, és betölti a regionális stratégiánkban eddig meglévő űrt.
<SPEAKER ID="173" NAME="Benita Ferrero-Waldner">
a Bizottság tagja. - Elnök asszony, régóta szilárdan hiszünk abban, hogy az EU-Közép-Ázsia stratégia életbevágóan fontos és pozitív hatással lesz a közép-ázsiai országok biztonságára, stabilitására és fellendülésére. Ahogy Tannock úr helyesen elmondta, nem marginalizálhatjuk Tádzsikisztánt. Ellenkezőleg, kapcsolatban kell állnunk Közép-Ázsia legszegényebb országával.
<P>
Ezt kimondva, igen, természetesen teljes mértékben tisztában vagyunk azzal, hogy az ország előtt hatalmas kihívások állnak. Azt hiszem, Arlacchi úr említette, hogy Afganisztán továbbra is a világ elsőszámú ópiát- és herointermelő országa, és természetesen az egész szállítás Tádzsikisztánon és más közép-ázsiai országokon keresztül történik. Az afgán ópiumot és heroint főleg Iránon és Pakisztánon keresztül szállítják ki az országból déli irányban, Türkmenisztánon, Üzbegisztánon, Tádzsikisztánon és Kazahsztánon át pedig észak felé. Tudjuk tehát, hogy ez rendkívül fontos kérdés. De azt is látjuk, hogy a drogtermelés csökkent Afganisztánban, és ma már csak közös munka kérdése a további csökkentés.
<P>
E célból elindítottuk a BOMKA elnevezésű határigazgatási programot, amely kiváló, hiszen a csempészet ellen működik. Segít a térség országainak a legális kereskedelemben, de különösen hatékony a kábítószer-előállítás ellen. Magam is meglátogattam az intézményeket, és elmondhatom, nagyon jól működnek. Képzéseket is szervezünk európai uniós programok keretében.
<P>
Hadd mondjak még valamit az emberi jogokkal kapcsolatban. Az új partnerségi és együttműködési megállapodás olyan eszközt ad majd a kezünkbe, amellyel mélyíthető a Tádzsikisztánnal e kérdésben folytatott párbeszéd, és ott van az emberi jogi záradék is, amely lehetőséget és eszközt nyújt számunkra, hogy a tádzsik hatóságokkal megvitassunk valamennyi idevágó kérdést, így például a gyermekmunkát, a nők jogait, a gyülekezési szabadságot és a vallásszabadságot, különösen azért, Belder úr, mert még mindig vannak problémák.
<P>
A víz is említésre került. E problémákról hosszú évek óta tudomásom van. Megpróbáltunk segíteni a tádzsikoknak, és most közvetítő és egyeztető szerepet játszunk a közép-ázsiai országok között. Meg vagyunk győződve arról, hogy ezt a kérdést regionális szinten kell kezelni, figyelembe véve az országok érdekeit és igényeit - úgy a felső szakaszoknál, értsd Tádzsikisztán és Kurdisztán, mint az alsó szakaszoknál, azaz Üzbegisztánban, Türkmenisztánban és Kazahsztánban. Úgy gondolom, hogy csak így lehet tartós megoldást találni. Ezért valamennyi országgal együtt dolgozunk, és ennek keretében nemzeti politikai párbeszédet irányoztunk elő a vízről 2010-re - azaz jövőre -, amelyen belül e kérdésék napirendre kerülnek. Aztán természetesen megpróbálunk megállapodásra jutni.
<P>
Záró megjegyzés gyanánt: megfelelő az idő arra, hogy támogassuk a partnerségi és együttműködési megállapodás ratifikációs folyamatának végső fázisát. A Tádzsikisztánnal folytatott, az önök, a Parlament által támogatott intenzívebb együttműködés polgáraink érdekeit szolgálja. Megszavazása erőteljes jelzést küld majd arról, hogy az Európai Unió nagyra tartja az ország közép-ázsiai stratégia melletti elkötelezettségét. Olyan partnerség útját fogja kikövezni, amelyre szükség van saját biztonságunkhoz, és amely segít bátorítanunk a Közép-Ázsia stabilitásához oly fontos, nagyobb regionális együttműködést.
<SPEAKER ID="174" NAME="Alojz Peterle" LANGUAGE="SL">
Szeretnék mindannyiuknak köszönetet mondani figyelmes szavaikért, új meglátásaikért és lényeges új gondolataikért. Örömmel látom, hogy a Parlament újra egységet alkot e vitában, és hogy szándékában áll erősebb és szorosabb partnerséget kovácsolni Tádzsikisztánnal. Örömmel tölt el az is, hogy tudatában vagyunk Tádzsikisztán identitásának és a régióban betöltött sajátos szerepének.
<P>
A magam részéről boldog lennék, ha e megállapodás végrehajtásának nyomon követésére hasonló mértékű figyelmet szentelnénk, és erre hamarosan lehetőségünk is lesz. Ugyanakkor hadd emlékeztessek a Parlament által az ilyen együttműködésben betöltött szerep fontosságára, amelynek egyik eszköze épp a közép-ázsiai küldöttségünk lesz.
<P>
Szilárdan hiszek abban, hogy holnap nagy többséggel véglegesíteni tudjuk ezt a megállapodást. Hatályba lépésekor az Európai Unió és Tádzsikisztán lehetőséget kap az együttműködésre - regionális, kétoldalú és globális szinten. Köszönöm segítségüket és együttműködésüket.
<SPEAKER ID="175" NAME="Elnök">
A Külügyi Bizottságtól indítványt kaptam, hogy az eljárási szabályzat 110. cikkének (2) bekezdése értelmében zárjuk le a vitát.
<P>
A közös vitát lezárom.
<P>
A szavazásra 2009. szeptember 17.-én, csütörtökön kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="176" NAME="Jiří Maštálka" AFFILIATION="GUE/NGL">
írásban. - (CS) Üdvözlöm az Európai Unió és a volt Szovjetunió országai közötti valamennyi megállapodást, feltéve hogy e megállapodások egyenlő jogokon és kölcsönön hasznon alapulnak. A mai plenáris ülésen ismertetett jelentés megállapítja, hogy a javasolt megállapodás segíteni fog politikai, gazdasági és kereskedelmi szempontból megerősíteni és megszilárdítani az Uniót Tádzsikisztánban és Közép-Ázsiában, ugyanakkor szeretném sürgősen felhívni a figyelmüket a következő megállapításokra, amelyet több emberrel is osztok. A megállapodásra semmilyen körülmények között nem tekinthetünk az EU említett térségben való katonai jelenlétének ugródeszkájaként. Rendkívül fontos, hogy az Európai Unió béketervet dolgozzon ki, szuperhatalmi szerep vagy katonai ambíciók nélkül. A terrorizmus ellen meghirdetett háború az említett térségben nem folytatható az Oroszországgal és más szomszédos államokkal való együttműködés nélkül. Végül, de nem utolsó sorban szeretnék rámutatni, hogy a nyersanyagok kitermelését és felhasználását a teljes egyenlőség és a kölcsönös érdek szellemében kell megközelíteni.
