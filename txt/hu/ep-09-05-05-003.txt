<CHAPTER ID="003">
Elektronikus hírközlő hálózatok és szolgáltatások, a magánélet és a fogyasztók védelme - Elektronikus hírközlő hálózatok és szolgáltatások - Az Európai Elektronikus Hírközlési Szabályozók Testülete és e testület Hivatalának létrehozása - A mobil kommunikáció számára fenntartandó frekvenciasávok (vita)
<SPEAKER ID="007" NAME="Elnök">
- A következő napirendi pont a következők együttes tárgyalása:
<P>
a Belső Piaci és Fogyasztóvédelmi Bizottság ajánlása második olvasatra a Tanács közös álláspontjáról az egyetemes szolgáltatásról, valamint az elektronikus hírközlő hálózatokhoz és elektronikus hírközlési szolgáltatásokhoz kapcsolódó felhasználói jogokról szóló 2002/22/EK irányelv, az elektronikus hírközlési ágazatban a személyes adatok kezeléséről, feldolgozásáról és a magánélet védelméről szóló 2002/58/EK irányelv, valamint a fogyasztóvédelmi jogszabályok alkalmazásáért felelős nemzeti hatóságok közötti együttműködésről szóló 2006/2004/EK rendelet módosításáról szóló európai parlamenti és tanácsi irányelv elfogadása tekintetében (16497/1/2008 - C6-0068/2009 - (Előadó: Harbour úr),
<P>
az Ipari, Kutatási és Energiaügyi Bizottság ajánlása második olvasatra a Tanács közös álláspontjáról az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002/21/EK irányelv, az elektronikus hírközlő hálózatokhoz és kapcsolódó eszközökhöz való hozzáférésről, valamint azok összekapcsolásáról szóló 2002/19/EK, valamint az elektronikus hírközlő hálózatok és az elektronikus hírközlési szolgáltatások engedélyezéséről szóló 2002/20/EK irányelv módosításáról szóló európai parlamenti és tanácsi irányelv elfogadása tekintetében (16496/1/2008 - C6 0066/2009 - (Előadó: Trautmann asszony),
<P>
az Ipari, Kutatási és Energiaügyi Bizottság ajánlása második olvasatra a Tanács közös álláspontjáról az Európai Elektronikus Hírközlési Piacfelügyeleti Hatóság létrehozásáról szóló európai parlamenti és tanácsi rendelet elfogadása tekintetében (16498/1/2008 - C6-0067/2009 - (Előadó: del Castillo Vera asszony) és
<P>
az Ipari, Kutatási és Energiaügyi Bizottság nevében Pleguezuelos Aguilar asszony jelentése a nyilvános páneurópai digitális cellás földi mobil rádiótávközlés összehangolt közösségi bevezetése számára fenntartandó frekvenciasávokról szóló 87/372/EGK tanácsi irányelv módosításáról szóló európai parlamenti és tanácsi irányelvre irányuló javaslatról - C6-0452/2008 -.
<SPEAKER ID="008" NAME="Malcolm Harbour">
előadó. - Elnök asszony, nagy megtiszteltetés számomra, hogy ma délelőtt megnyithatom ezt a nagyon fontos vitát, és felkérem képviselőtársaimat, hogy támogassák a távközlési csomag napirenden lévő reformját.
<P>
Hangsúlyozom, hogy reformról van szó. Ahogy hallhatták, négy előadó dolgozott különböző részein. A csomag kulcsreformjával kapcsolatban tisztelettel adózom kollégáimnak, Catherine Trautmann-nak és Pilar del Castillo Verának, hiszen velük nagyon szoros együttműködésben dolgoztunk a csomag megszületéséért.
<P>
Ez egy nagyon jelentős reform, mert a hatályos jogszabályok, amelyeket annakidején 2001-ben és 2002-ben akkori képviselőtársaimmal dolgoztunk ki, nagyon jól működtek az európai gazdasági életben. Élénk és dinamikus az európai hírközlési ágazat - aktív fogyasztókkal a piacon. E reform azonban naprakésszé teszi mindezt, kollégáim pedig mindjárt ismertetik azokat a területeket, amelyeken tovább szeretnének dolgozni. A legfontosabb hatása, hogy a jogszabálycsomagot megerősíti a következő évtizedre. A Parlament jelentős javításokat eszközölt e második olvasatban.
<P>
Szeretném mindhármunk nevében köszönetünket kifejezni a francia elnökség felé a közös álláspont kialakításában nyújtott segítségért novemberben, amely lehetővé tette számunkra, hogy ma, e mandátum utolsó ülésén Önök elé tárhassuk ezt a tökéletesített csomagot, hiszen az európai fogyasztók és az európai gazdaság számára létfontosságú, hogy mai szavazáson biztos támogatásunknak adjunk hangot.
<P>
Ahogy ilyen összetett kérdésekben mindig, hatalmas segítséget nyújtott háttércsapatom: Bernadette Vergnaud, Cristian Buşoi és Heide Rühle. Ugyancsak köszönettel tartozom az Állampolgári Jogi, Bel- és Igazságügyi Bizottság Alexander Alvaro vezette csoportjának, hiszen reformjaim fontos eleme az elektronikus magánélet (e-Privacy) védelméről szóló irányelv, amellyel ők foglalkoztak.
<P>
Mai négy percemben nincs időm végigmenni valamennyi ponton és minden olyan újításon, amelyet részletesen kiviteleztünk. Számos összefoglaló készül majd erről a későbbiekben. Csupán érzékeltetni szeretném, hogy mit hoztunk létre és mit várunk.
<P>
Ebben az irányelvben jelentősen bővítettük a fogyasztókat és felhasználókat az elektronikus szférában megillető jogokat. A fogyasztók számára biztosítani kell a jogot ahhoz, hogy választhassanak az ajánlott távközlési szolgáltatások között, és ennek érdekében tájékoztatni kell őket. Igazságos szerződési feltételekre jogosultak, amelyek nem kötik őket hosszú időre egy bizonyos szolgáltatóhoz. Magas szintű vészhívó szolgáltatásra, a szociális információkhoz való internetes hozzáférésre és hangalapú telefonos kommunikációra jogosultak. Mindenekelőtt pedig jogosultak az elektronikus távközlési térben adataik védelmére. Erről majd később hallunk még. Szabályozó hatóságainkat fel kell jogosítani arra, hogy e jogokat megfelelően biztosítsák. Ez a javaslat valamennyi jogosultságot tartalmazza.
<P>
Úgy gondolom, nagyon fontos hangsúlyozni, hogy ez egy felhatalmazó és feljogosító javaslat. Egyáltalán nem az emberek internethez való jogait vagy a szolgáltatásokat korlátozó javaslat. Meg akarjuk adni a jogot a fogyasztóknak hogy választhassanak, és ez újabb szolgáltatásokat fog szülni.
<P>
Első beszédemet a következőkkel zárnám: nagyon sok ember dolgozott ezen a javaslaton és óriási erőforrások álltak mögöttünk. Mindenképpen megemlíteném Peter Traungot, a Belső Piaci és Fogyasztóvédelmi Bizottság tagját, jogtanácsosunkat, Luca Vusaggiót, valamint a csoportunk tagját, Lindsay Gilbertet, aki szoros együttműködésben dolgozott asszisztensemmel, Sheena Gooroochurnnal. Nagy segítséget kaptunk a Bizottságtól, Peter Rodfordtól, magától az európai biztostól és csoportjától, valamint az Eva Veivo vezette tanácsi titkárságtól. Azért említettem őket meg, mert úgy gondolom, hogy sok ember külső szemmel nem is látja azt a munkamennyiséget és elhivatottságot, amellyel ezen összetett szövegeket elkészítettük. Számítok az önök támogatására holnap, mert ez nagyon fontos mindannyiunk jövője szempontjából.
<SPEAKER ID="009" NAME="Catherine Trautmann" LANGUAGE="FR">
Elnök asszony, biztos asszony, hölgyeim és uraim, holnap a távközlési csomagról fogunk szavazni; a voksolás az e megegyezéshez vezető több hónapnyi munka és tárgyalás végét jelentő végső állomás, amelyet a Tanáccsal folytatott számos szóváltást követően sikerült olyan helyzetben elérni, amelyben a három intézmény nagyon eltérő álláspontokról indult.
<P>
Mindenekelőtt őszinte köszönetet mondok del Castillo Vera asszonynak, Harbour úrnak, Pleguezuelos Aguilar asszonynak, az árnyékelőadóknak, a politikai csoportoknak, a bizottsági elnököknek és titkárságaiknak, a Tanács elnökségének és az Európai Bizottságnak hosszú hónapokig tartó fáradhatatlan munkájukért, valamint mindazon képviselőtársainknak, akik támogatásukkal bizalmat szavaztak nekem.
<P>
Ez a csomag számos olyan előrelépést tartalmaz, amelyek fontosak a fogyasztók számára, hiszen jobb szolgáltatásokat nyújtanak tisztességesebb áron. A távközlési formákat a mindennapi életre gyakorolt hatásuk fémjelzi, a fejlődés és növekedés médiumaként pedig egyértelmű társadalmi szerepet játszanak.
<P>
A távközlési ágazat önmagában több mint 3,5 millió munkahelyet biztosít, és egyre növekvő részesedést tudhat magáénak az európai gazdaságból - majdnem 3,5%-ot. A jól szabályozott verseny egyensúlyt teremt a régi és új szolgáltatók között, valamint a jogbiztonság révén jelentős növekedést biztosít az ágazat számára, amely viszont ösztönzi a beruházásokat.
<P>
Ezért harcoltunk e tárgyalási körben előadóimmal és árnyékelőadóinkkal egy mindenki számára kedvező jogszabályi keretrendszerért. Áprilisban az Ipari, Kutatási és Energiaügyi Bizottság az én jelentésemmel és del Castillo Vera asszony jelentésével kapcsolatos teljes megegyezés döntő többséggel történt elfogadásával jóváhagyta a jogi folyamat utolsó előtti stádiumát.
<P>
Szilárd megegyezés alapjait raktuk le, amely, reményeim szerint, - Harbour úr és Pleguezuelos Aguilar asszony jelentéseivel egyetemben - a holnapi szavazáson teljes támogatásukat fogja élvezni.
<P>
Vissza szeretnék térni a 138/46. módosításhoz is, és tisztázni szeretném a Parlament és a Tanács "utolsó kompromisszum-esélyének” nevezett megállapodását megalapozó szöveg jelentését és hatályát. Az e módosításról első olvasatban tartott szavazás óta a Tanács továbbra is teljes egészében elutasította, közös álláspontjukból kizárta és nem említette meg a preambulumbekezdésekben vagy a cikkekben sem.
<P>
Az Európai Parlament e módosítás melletti eltökéltségéről tett tanúbizonyságot azzal, hogy a 46. módosítás kulcselemeit belefoglalta a kompromisszumba: a szabadságok védelme, bírósághoz és ítélethez való jog - a leginkább az igazságügyi hatóságok által használt kifejezés - és két további rendelkezést vezetett be az internet-felhasználók vonatkozásában: megerősítette az internetnek az alapvető jogok és szabadságok gyakorlásában játszott létfontosságú szerepét, és külön utalást tett az emberi jogok és alapvető szabadságok védelméről szóló európai egyezményre.
<P>
A 46. módosítás szellemét és szövegét tehát tiszteletben tartották és a felhasználók javára kibővítették, valamint így sikerült elkerülni azt, hogy a tagállamok e módosítást elutasítsák olyan alapon, hogy az Európai Parlament nem írhat elő módosítást saját belső igazságügyi rendszerükre - ami szükséges lett volna e módosítás végrehajtásához.
<P>
Azzal, hogy a hatályra és célkitűzésekre vonatkozó 1. cikkben szerepel, e javaslat alapvetően olyan elvvé lép elő, amely a csomagot alkotó valamennyi irányelvre vonatkozik, különösen a hozzáférésről és szolgáltatásokról szólókra. Így helyreigazítja a 46. módosításnak a nemzeti szabályozók feladatait meghatározó 8. cikkhez való kapcsolásának eredményeképp kialakult joghézagot.
<P>
Hölgyeim és uraim, válaszút előtt állunk: a 46. módosítást jelenlegi állapotában támogassuk-e, és ezáltal küldjük vissza az egész távközlési csomagot egyeztetési eljárásra, amely újra megnyitja a tárgyalások során felállított valamennyi pont feletti vitát és így a tagállamok e módosítással szembeni masszív ellenállása miatt annak megsemmisítéséhez vezet, vagy támogassuk a 46. módosítás új szövegét, amely biztosítja az alapvető szabadságok tiszteletben tartását, így megerősítve azt, amit a Parlament elfogadott a Lambrinidis-jelentésről tartott szavazás időpontjában.
<P>
Hozzátenném, hogy az 1. cikk (3) bekezdésének a) pontját és annak preambulumbekezdését figyelembe kell venni az irányelv átültetésekor, és hogy ezek lehetővé teszik a Parlament számára, hogy később jogszabályokat alkosson.
<P>
E lehetetlen választás előtt arra kérem Önöket, hölgyeim és uraim, hogy gondoljanak a következő parlamenti ciklusban végzendő közös munkánk jövőjére, amely egyebek mellett az egyetemes szolgáltatásra fog összpontosítani, de emellett a tartalomra és a szellemi tulajdonra is, ezért arra kérem Önöket, támogassák az új javaslatot, hogy ezáltal az alkalmazottak, a művészek és az internet-felhasználók jogai egyenrangúvá váljanak.
<SPEAKER ID="010" NAME="Pilar del Castillo Vera">
előadó. - (ES) Elnök asszony, ahogy előadó kollégáim, Catherine Trautmann és Malcolm Harbour, én is azzal kezdeném, hogy köszönetet mondok nekik, elsősorban a rendkívüli lehetőségért, hogy a távközlési piacok európai szabályozásának e reformján dolgozhattam, hiszen véleményem és e Parlamentben szerzett még szerény tapasztalatom szerint modellként szolgált a különböző csoportok különböző tagjai közötti együttműködésre. Köszönöm szépen Önöknek!
<P>
Természetesen a következőkben köszönetet mondok mindazoknak, akik részt vettek a munkában: az árnyékelőadóknak és különösen az Ipari, Kutatási és Energiaügyi Bizottság titkárságának, akik, úgy gondolom, alapvető szerepet játszottak e stádium elérésében; ugyancsak köszönettel tartozom a biztos asszonynak és a Bizottságnak azért, hogy megkönnyítették valamennyi nehéz háromoldalú tárgyalást.
<P>
Szintén meg kívánom említeni a cseh elnökség erőfeszítéseit - a bizonytalan legelső lépésektől egészen eddig a pontig, ahol a cseh elnökség valódi vezetői magatartást tanúsított a Tanácsban. Szeretném megköszönni az általuk tett erőfeszítéseket.
<P>
Elnök asszony, biztos asszony, hölgyeim és uraim, Európa jövőjének egyik kulcsfontosságú ágazatát irányító rendelet reformjáról van szó: kulcsfontosságú a polgárok jólétéhez és a gazdaságainkat sújtó mély válságból való kiemelkedéshez Európában és máshol, de most konkrétan az Európai Unióról beszélünk.
<P>
Ha van iparág, amely valóban meg tudja adni a válságból való kilábaláshoz szükséges megfelelő lendületet és lökést, akkor az pontosan az információtechnológiai és hírközlési ágazat, az elektronikus hírközlési és távközlési szektor. Ezért olyan rendkívül fontos, hogy megállapodásra jussunk, hiszen ez teszi majd lehetővé számunkra, hogy olyan szemlélettel lépjünk tovább, amely véleményem szerint a leginkább sorsdöntő: nyitott szemléletmód, előretekintés, valamint a protekcionizmus elutasítása helyett a verseny és a versenyképesség ösztönzése; az ágazat szerepe ebben pedig alapvető.
<P>
A csomag tekintetében - a különböző jelentések számos aspektusa már említésre került - e jelentés előadójaként csupán az elektronikus távközlő ágazat új európai szabályozó testületének létrehozását szeretném megemlíteni, amely létfontosságú eszköz annak biztosításához, hogy az új rendeletben holnap általunk elfogadandó szabályokat az egész Unióban következetesen alkalmazzák; hogy gyakorlatban is legyen belső versennyel elő valódi belső piac létrehozását és fejlesztését lehetővé tevő harmonizáció, mert ez a legjobb módja annak biztosítására, hogy az európai fogyasztók a legjobb szolgáltatásokhoz a legjobb áron juthassanak hozzá.
<P>
A verseny - és semmi más nem - garantálja a fogyasztók és gazdaságaink számára ezt a végeredményt és ezt az előnyt. Ezért mondjunk nemet a protekcionizmus minden formájára és mondjunk igent a nyitottságra és a versenyre; az elektronikus hírközlési ágazat és a távközlési piac tudja a legjobban biztosítani ezt. Van tehát okunk ünnepelni.
<SPEAKER ID="011" NAME="Francisca Pleguezuelos Aguilar">
előadó. - (ES) Elnök asszony, ahogyan az előttem szólók is tették, képviselőtársaimhoz és a biztos asszonyhoz fordulok, hogy köszönetet mondjak nekik az általuk végzett munkához, amellyel kapcsolatban, úgy érzem, gratulálhatunk magunknak.
<P>
Köszönetemet szeretném kifejezni azért a feltétel nélküli támogatásért, amelyet a GSM irányelv előadójaként kaptam, különösképpen a velem dolgozó árnyékelőadóknak és Reding biztosnak azért a rugalmasságért, melyet a Parlament szerepének visszaállításáért indított egész folyamata során tanúsított: azt igényeltük, hogy részt vehessünk a rádióspektrum használatának stratégiai tervezésében. Természetesen köszönettel tartozom a cseh elnökségnek is, amiért szilárd eltökéltséget mutatott ezen irányelvnek és a csomag többi részének még a parlamenti ciklus vége előtti átdolgozása mellett.
<P>
A GSM irányelv előadójaként úgy gondolom, hogy megtaláltuk a helyes megoldást, amely jövőbeli többéves rádióspektrum-politikai programokban közösségi szintre helyezi a stratégiai spektrumtervezést és azt a keretirányelvhez kapcsolja. Ez a helyes döntés, hiszen így elismerjük, hogy a spektrum esetében - mivel ritka közeszköz - jogi szabályozásra, valamint stratégiai tervezésre van szükség az új hálózatok - vezeték nélküli és optikai szálas hálózatok - fejlesztéséhez, amelyek - és ebben valamennyien egyetértettünk - a jövőt jelentik; olyan jövőt, amelyben jogi védelmet kell nyújtanunk a szolgáltatóknak, hogy képesek legyenek beruházni, mi pedig visszaszerezzük az irányítást, amelyet az Európai Unió egyszer magáénak tudhatott.
<P>
Hangsúlyozni szeretném, hogy az is nagyon fontos, hogy felállítottuk a hálózatra vonatkozó technológiai semlegesség elvét ebben az általános keretben, mert - mivel ez kivételt jelentett az elv alól - duplán legitimizáltuk a Parlament ilyen hatáskörű helyzetben eszközölt fellépéseit.
<P>
Ebben az összefüggésben úgy érzem, hogy ezen irányelv kitűnő példa arra, hogy adhatunk nagyobb flexibilitást a spektrumkezelésnek, ahogy e távközlési csomag reformja megkívánja.
<P>
Nem szabad megfeledkeznünk arról - és ezt néhány képviselőtársamhoz hasonlóan én is hangsúlyozni szeretném -, hogy az Európai Unióban a rádióspektrumhoz kapcsolódó szolgáltatások mintegy 300 milliárd eurós forgalmat bonyolítanak, ami a közösségi GDP 1,2%-a.
<P>
Ezért e ritka közforrás kezelésének optimalizálása kétségtelenül jelentős előnyökkel jár majd, különösen a gazdasági válság e pillanatában, és egészen biztosan segít kilábalnunk a válságból. Úgy gondolom, ez egy beruházási lehetőség az üzleti szereplők számára olyan új szolgáltatások kifejlesztésére, amelyek feléleszthetik a keresletet, valamint segíthetik polgáraink közszolgáltatásainak javítását.
<P>
Egy hatékony európai uniós spektrumpolitika kétségtelenül lehetővé tenné számunkra, hogy a legnagyobb társadalmi és gazdasági hasznot nyerjük ki ebből a forrásból, amelyet a lehető legköltséghatékonyabban kívánunk megtenni; a szolgáltatók számára pedig a legjobb üzleti lehetőséget nyújtja.
<P>
Nincs kétség afelől, hogy mindannyiunk érdeke, hogy több és jobb szolgáltatás álljon a fogyasztók rendelkezésére, amely végső soron jogi szabályozásunk célja, és hogy a polgárok számára jobb közszolgáltatásokat nyújtsunk. Más szóval tudnunk kell együttműködni annak érdekében, hogy az európai polgárok társadalmi és földrajzi értelemben vett szélesebb köre részesülhessen ebből.
<P>
Hölgyeim és uraim, úgy gondolom, gratulálhatunk ma magunknak e feladat elvégzéséért, amely óriási jelentőségű azon távközlési iparág szempontjából, amely 2008-ban 1,3%-os reálértékre nőtt, míg a teljes GDP csupán 1%-nyi reálnövekedést ért el. Felkérem Önöket, hogy holnap adják támogatásukat munkánkhoz, hogy megvalósíthassuk ezt a jogi keretet.
<SPEAKER ID="012" NAME="Viviane Reding">
a Bizottság tagja. - Elnök asszony, ez a munka az itt képviselt csoportok, az árnyékelőadók, előadók, a cseh elnökség és valamennyi munkatársunk együttműködésének valódi példája volt, és gratulálok nekik nagyszerű munkájukhoz.
<P>
Ez a nagyszerű munka annak a megállapodásnak az eredménye, amely ma az asztalunkon hever, miután a Bizottság 2007-ben benyújtotta a csomagot. Az eredmények sokrétűek: új fogyasztói jogok, mint például az egynapos szolgáltatóváltáshoz való jog, az európai távközlési hatóság felállítása, a nemzeti szabályozó hatóságok nagyobb egymástól való függése, az európai polgárok szélessávú internethez való hozzáférését biztosító intézkedések, a rádióspektrum használatra való megnyitása új vezeték nélküli szolgáltatások előtt, az új funkcionális szétválasztási eszköz, amely növeli a versenyt és szélesíti a fogyasztói választékot, világos versenyjavító szabály a nagysebességű, szélessávú hálózatokba történő beruházások vonatkozásában, erősebb jogok és új garanciák a fogyasztók számára, az adatokkal való visszaélések elleni mechanizmusok és így tovább. Ezek nagyon jelentős új intézkedések egy olyan ágazat számára, amely több mint 300 milliárd euro jövedelmet képvisel és amely biztosítja Európának a mobiltelefonok és a nagysebességű internet piacán betöltött globális vezető szerepét.
<P>
Szeretném kiemelni, hogy amennyiben a Parlament megszavazza ezt a csomagot, azt 2010-re át kell ültetni a nemzeti jogba, és az új távközlési hatóság idén nyáron létrejön. A Parlament szavazása nagyon jó hír egész Európa fogyasztói számára. A roaminggal orvosoltuk az egységes európai távközlési piac hiánya eredményezte problémákat. A reform most a probléma elevenjébe vág; a távközlési szolgáltatók és fogyasztók valódi egységes piacához vezető utat kövezi ki. Ez nagyon fontos iparágunk számára.
<P>
Ez a jogszabályi szöveg stabil jogi keretet fog nyújtani, amely támogatja a beruházást és az innovációt, valamint biztosítja azt a szabályozási következetességet, amely szükséges az ipar számára ahhoz, hogy a jövőre üzleti stratégiákat tudjon kidolgozni. Ez nagyon lényeges a gazdasági zűrzavar idején, hiszen itt és most maximalizálnunk kell ezen ágazatnak az egész gazdaság termelékenységéhez és növekedéséhez való hozzájárulását. Világosan ki kell mondanom, hogy a Parlament nem vonta ki magát a felelősség alól e kihívással szemben.
<P>
A gazdaság a fogyasztók számára is nagyon fontos. Ezért csak annyit szeretnék mondani, hogy a vészhívó szolgáltatásokhoz való hozzáférés, a szolgáltatók közötti egynapos váltás előtti kevesebb akadály, a magánélet és a személyes adatok védelme - ezek közül valamennyi megoldásra talált.
<P>
Üdvözlöm, hogy a Parlament szigorította a cookie-k és hasonló eszközök használatára vonatkozó szabályokat. Nem csupán arról van szó, hogy az internet-felhasználók jobban értesülnek majd arról, hogy személyes adataikkal mi történik, hanem könnyebben kézben tarthatják majd a személyes információik feletti ellenőrzést a gyakorlatban. Üdvözlöm a személyes adatokat érintő minden támadás kötelező bejelentésének jóváhagyását. Ez az első alkalom, hogy egy ilyen jellegű kötelezettséget európai szinten bevezettek.
<P>
Üdvözlöm - és a Parlament mindig is támogatta ezt -, hogy a fogyatékkal élők helyzete is javulni fog. Leginkább annak örülök, hogy a fogyasztók mostantól részesülnek a magánéletre, a szólásszabadságra és a tájékoztatáshoz való hozzáférésre vonatkozó garanciákból. Ez így együtt - akár harmonizációs intézkedések elfogadása révén, akár a nemzeti hatóságok által választott orvoslatok szigorúbb felügyeletén keresztül - nagyobb következetességet fog biztosítani a belső piacon és segíteni fogja az új hatóságot, amely kulcsfontosságú szerepet fog játszani ebben a folyamatban, egybegyűjtve a 27 nemzeti szabályozó hatóság szakértelmét és tapasztalatát, valamint lebontja a valóban határok nélküli Európa előtti fennmaradt akadályokat.
<P>
Nagyon boldog vagyok, hogy a Parlament jelentős szerepet játszott a többéves spektrumpolitikai programok szerepének erősítésében, amelyeket a Bizottság fog javasolni, és először az életben a Parlament is bele fog ebbe szólni. E célból - mielőtt a jobb szabályozásról szóló irányelvet átültetik a gyakorlatba - módosítani fogjuk a rádióspektrum-politikai csoportról szóló bizottsági határozatokat annak érdekében, hogy e politikai csoport számára lehetővé tegyük, hogy közvetlenül a Tanácsnak és a Parlamentnek nyújtsa be jelentéseit.
<P>
Ugyancsak üdvözlöm, hogy a Parlament támogatja a technológiai és szolgáltatási semlegesség elveit, és hogy lehetővé teszi az olyan frekvenciasávok harmonizációját, amelyek használata értékesíthető. Mindez lényeges lesz az újgenerációs hálózatokba történő beruházások és a beruházás megtérülése szempontjából, figyelembe véve a lehetséges kockázatokat. Nagyon lényeges lesz a Bizottság iránymutatójaként is, amikor az újgenerációs hálózatokhoz való hozzáférésről részletesebb jogszabályi iránymutatást kell kiadnia.
<P>
Két nyilatkozatot kell tennem a parlamenti képviselők által felvetett pontokra válaszul. Az első tisztázza, hogy a Bizottság széles körű vitát fog ösztönözni az egyetemes szolgáltatással kapcsolatban, és szükség esetén idő előtti javaslattal fog előállni. A második kijelenti, hogy a Bizottság késedelem nélkül széles körben konzultációt fog kezdeményezni és javaslatokat fog benyújtani a személyes adatokat érintő minden támadás kötelező bejelentésének más ágazatokra való kiterjesztésével kapcsolatban.
<P>
A másik előterjesztett dokumentum a GSM irányelv. Ezzel kapcsolatban a Bizottság teljes mértékben támogatja a módosító irányelvben megemlítendő frekvenciasávok tisztázását célzó változtatásokat. Csupán szeretném kiemelni, hogy ez az irányelv egyedül 1,6 milliárd eurós megtakarítást is jelenthet a mobil ágazatban, amely nagyon tisztán mutatja, hogy a Parlament sikeresen egyensúlyoz a határozatok között - határozatok a gazdaság érdekében, határozatok az iparág érdekében, határozatok a fogyasztók érdekében. Mindez így együtt egy nagyon jó csomag Európa számára.
<P>
a Bizottság tagja. - A Bizottság nyilatkozata
<P>
az egyetemes szolgáltatásról (3a. preambulumbekezdés)
<P>
A Bizottság tudomásul veszi az Európai Parlament és a Tanács által elfogadott (3a) preambulumbekezdés szövegét.
<P>
A Bizottság ebben az összefüggésben újra meg kívánja erősíteni, hogy - ahogy a 2008. szeptember 25-i COM(2008) 572 számú közleményében is kijelentette - az elektronikus távközlési hálózatok és szolgáltatások területén nyújtott egyetemes szolgáltatások hatásköre vonatkozásában 2009 során kiterjedt vitát fog indítani európai uniós szinten, amely során valamennyi érdekelt fél kifejtheti álláspontját, illetve alternatív megoldások megvitatására is sor kerülhet.
<P>
E vita eredményéről a Bizottság az Európai Parlamentnek és a Tanácsnak szóló összefoglaló közleményben számol be, és 2010. május 1-jéig az egyetemes szolgáltatásról szóló irányelvre vonatkozóan adott esetben konkrét javaslatokat is tesz.
<P>
a személyes adatokat érintő támadás bejelentéséről (2. cikk h) pontja és 4. cikk (3) bekezdése - elektronikus magánéletről szóló irányelv)
<P>
Az elektronikus hírközlésre vonatkozó szabályozási keret reformja új fogalmat vezet be az EU adatvédelmi és magánéletről szóló szabályaiba: a személyes adatokat érintő támadásoknak az elektronikus hírközlési szolgáltatások és hálózatok üzemeltetői által való kötelező bejelentése. Ez egy fontos lépés a megerősített biztonság és a magánélet védelme felé, bár ebben a stádiumban ez csupán az elektronikus hírközlési ágazatra korlátozódik.
<P>
A Bizottság tudomásul veszi az Európai Parlament azon kívánságát, hogy a személyes adatokat ért támadások kötelező bejelentése ne korlátozódjon az elektronikus hírközlési ágazatra, hanem olyan jogalanyokra is vonatkozzon, akik információs társadalmi szolgáltatásokat nyújtanak. Ez a megközelítés teljes mértékben összhangban lenne az uniós polgárok személyes adatai védelmének erősítésére és az adataik elleni támadás esetén eszközölendő fellépés biztosítására irányuló átfogó közpolitikai célkitűzéssel.
<P>
Ebben az összefüggésben a Bizottság meg kívánja erősíteni azon nézetét - ahogyan azt a szabályozási keretről folytatott tárgyalások során is kijelentette -, hogy a lakossági elektronikus távközlési szolgáltatók személyes adatok elleni támadásokra vonatkozó bejelentési kötelezettsége nyomán helyénvaló kiterjeszteni a vitát a támadásokkal kapcsolatos bejelentési követelmények általános alkalmazására.
<P>
A Bizottság ezért késedelem nélkül el fogja kezdeni a megfelelő előkészítő munkát, beleértve az érintettekkel való 2011-es konzultációt, annak érdekében, hogy e területen megfelelő javaslatokkal tudjon előállni. Ezenfelül a Bizottság konzultálni fog a 29. cikk alapján létrehozott munkacsoporttal és az adatvédelmi biztossal a 2002/58/EK irányelvben szereplő, adatok elleni támadások bejelentéséről szóló szabályok alapelvének más ágazatokban történő alkalmazásának lehetőségéről, függetlenül az ágazattól vagy az érintett adat típusától.
<SPEAKER ID="014" NAME="Angelika Niebler" LANGUAGE="DE">
Elnök asszony, biztos asszony, hölgyeim és uraim, én is azzal szeretném kezdeni, hogy köszönetet mondok mindazoknak, akik révén a nap végére sikerült kielégítő kompromisszumra jutni a távközlési csomaggal kapcsolatban. Először is köszönöm a Képviselőháznak: mindenekelőtt képviselőtársaimnak, Harbour úrnak, del Castillo Vera asszonynak és Trautmann asszonynak, és természetesen Pleguezuelos Aguilar asszonynak is. Köszönet és hála a biztos asszonynak, a Bizottsággal folytatott kiváló együttműködésért. Ön személyesen is gyakran jelen volt a háromoldalú tárgyalásokon. Ez jó jel. Valóban konstruktívan vett részt a cseh elnökséggel együtt, és segített nekünk a nap végére elérni ezt a kompromisszumot.
<P>
A kompromisszum jól sikerült, és szívből remélem, hogy a holnapi szavazáson széles körű támogatottságot szerez majd. Ahogy már említésre került, az egész távközlési ágazat az európai gazdaság egyik leghatékonyabb ágazata, és a pénzügyi és gazdasági válság kellős közepén különösen fontos általános feltételeket teremteni, hogy ez a "munkahelymotor” újra tudjon indulni és működhessen Európában. Számos munkahely kötődik a távközlési ágazathoz, és a most elfogadásra kerülő jogi kerettel megteremtettük azokat a feltételeket, amelyek lehetővé teszik, hogy ez az ágazat továbbra is szépen fejlődjön.
<P>
Miért olyan fontos a távközlési csomag? Szeretném kiemelni, hogy véleményem szerint mi a legfontosabb pont. Gyors internet-hozzáférésre van szükségünk szerte Európában, és nem csupán a városokban, hanem a vidéki régiókban is. "Mi” alatt a fiatalokat értem, akik világszerte kommunikálnak. "Mi” alatt üzleti vállalkozásainkat értem, amelyek globális méretekben működnek és nemzetközileg vannak jelen, valamint természetesen hivatalainkat és közigazgatási rendszereinket. Mit tesz ennek érdekében a távközlési csomag? Létrehozza a szükséges jogi keretet ahhoz, hogy a tagállamokban az üzleti vállalkozások beruházhassanak a szélessávú hálózatokba. Ezzel a csomaggal és a benne foglalt beruházás-védelemmel jelentős ösztönzőket hoztunk létre, de ugyanakkor e rendelet előírásai révén biztosítottuk, hogy nem új piacokat szilárdítunk meg. Az új hálózatok kiépítésében rejlő kockázatok megfelelően és igazságosan lettek elosztva.
<P>
Mi mást fog még szabályozni a távközlési csomag? Először is a frekvenciasávok hatékony használatát - ez ugyancsak fontos a szélessávú ellátás tagállami fejlesztése szempontjából. A csomagban rugalmasabb európai frekvenciapolitikát ösztönzünk. A digitális televíziózásra történő átállással felszabaduló frekvenciasávokat - az úgynevezett digitális hozadékot - elérhetővé kell tenni a mobil szélessávú szolgáltatások számára, amelyek különösen a vidéki területeken töltenék be az űrt. Ugyanakkor elismertük a műsorszórásnak a demokratikus társadalmunkban megfogalmazódó szabad vélemények garantálásában játszott különleges szerepét. Mindent egybevetve tehát jól sikerült kompromisszum ez, és remélem, széles körű támogatásnak örvend majd holnap!
<SPEAKER ID="015" NAME="Erika Mann">
a PSE képviselőcsoport nevében. - Elnök asszony, lenyűgöző követni ezt a vitát - a kollégák már kifejtették a főbb témákat, a biztos pedig megtette nyilatkozatait -, de a Tanács teljes körű távolmaradása sokat elmond arról, hogy hogy működünk néha itt, az Európai Unióban. Ez teljesen elfogadhatatlan. A valaha volt legsúlyosabb válságokat éljük meg az Európai Unióban és az egész világban, és miközben egy, a munkahelyteremtés szempontjából ilyen lényeges és aktuális témát vitatunk meg azzal a területtel kapcsolatban, amelyen még mindig nagyfokú stabilitást őriztünk meg, azt látjuk, hogy a Tanács nem elmélkedik és vitázik itt ma velünk, számomra sok mindent elmond. Remélem, hogy a következő tanácsi elnökséget gyakrabban fogjuk körünkben látni, mert így nem működhetünk tovább.
<P>
Hadd hozzak fel két érvet. Szeretnék köszönetet mondani Pilar del Castillo Vera árnyékelőadónak, aki nagyszerű munkát végzett. Nehéz volt; és nem tudtuk a legelején, hogy sikerülni fog-e és e területen nagyobb európaizációt érünk-e majd el. Úgy tűnik, elfogadható utat találtunk, amely segíteni fogja a nemzeti szabályozókat a közös munkában és az egymástól való tanulásban. Ez remek áttörés lesz, különösen az új tagállamok számára.
<P>
Hadd érintsek két pontot, amelyet a biztos asszony nagy örömömre megemlített: új infrastruktúrába való beruházás, amelynek új kerete lesz és olyan versenyjogi szabályok szerint fog működni, amelyek - bár különbözők - lehetővé fogják tenni, hogy beruházások áramoljanak e területre; valamint az iránymutatások, amelyeket az NGA-k (új generációs hozzáférés) vonatkozásában rövidesen közzé fognak tenni. Remélem, hogy ezek az iránymutatások követni fogják az ebben a Házban megalkotott filozófiát, amelytől a Bizottság reményeim szerint nem fog eltérni.
<P>
Az egyetemes szolgáltatások vonatkozásában remélem, hogy a biztos asszony megtalálja majd a módját annak biztosítására, hogy azok távközlési szolgáltatók, amelyek az új beruházási lehetőségekből profitálni fognak, be is fognak fektetni annak érdekében, hogy a jövőben minden polgár számára elérhető legyen a szélessáv. Remélem, hogy az év második felében elfogadandó, egyetemes szolgáltatásról szóló irányelv ezt szabályozni fogja.
<P>
Utolsó pontként arra biztatnám a Házat, kollégáimat és a Bizottságot - valamint remélhetőleg a Tanácsot -, hogy vizsgálja meg azokat a területeket, amelyeken kompromisszumra jutottunk, de amelyekkel nem vagyunk teljesen elégedettek. Ez érinti az internettel kapcsolatos kérdéseket, így azt, hogy a tagállamok hogyan léphetnek közbe, ha azt tapasztalják, hogy polgáraik törvénytelenül jutnak internetes tartalomhoz, amelyet németül "Internet sparen”-nek hívunk, valamint a hálózatkezelést. Remélem, módunk lesz megvizsgálni ezeket a kérdéseket az év második felében és megtalálni a helyes keretet annak érdekében, hogy nagyobb konszenzust érjünk el köztünk és a nagy mértékben tőlünk függő polgárok között.
<SPEAKER ID="016" NAME="Cristian Silviu Buşoi">
az ALDE képviselőcsoport nevében. - Elnök asszony, a Liberálisok árnyékelőadójaként szeretném megköszönni Malcolm Harbournek és a többi kollégámnak kiváló együttműködésüket. Ez az ügy kiemelkedő jelentőségű az Európai Unió minden elektronikus távközlési felhasználója számára, és a Tanáccsal végül megkötött kompromisszum -ezek egyáltalán nem egyszerű viták - kiegyensúlyozott kiegyezés volt.
<P>
A Tanáccsal folytatott tárgyalások eredményeképpen néhány fontos eredmény született. Az első olvasathoz képest az egyik legnagyobb haladás a 112-es európai vészhívó számhoz kapcsolódik, valamint a szolgáltatók azon kötelezettségéhez, hogy a hívó helymeghatározása technikai megvalósíthatóságra hivatkozva ne legyen megtagadható, legalább a vezetékes telefon és mobilszolgáltatók esetében. Nagy eredmény ez, hiszen ezáltal a mentőszolgálatok hatékonyabban tudnak reagálni, és ez javítja a polgárok védelmét, bárhol is éljenek az Európai Unióban.
<P>
A jelentésben a forgalomirányítási politikákra vonatkozó rendelkezések ellentmondásosak voltak, de erősen hiszek abban, hogy a kompromisszum megvédi a felhasználók azon jogát, hogy kedvük szerinti tartalomhoz jussanak hozzá és szolgáltatást vegyenek igénybe. Ebben a Házban soha senki nem akarta korlátozni az internet szabadságát. Célkitűzésünk az volt, hogy lehetővé tegyük, hogy a forgalomirányítási eljárások, amilyen hosszan csak szükséges és ameddig nem korlátozzák a szolgáltatók közötti versenyt, a legjobb online élményt biztosítsák a végfelhasználók számára. Úgy ítélem meg, hogy a kompromisszum teljes mértékben összhangban van ezzel a célkitűzéssel, ezért teljes mértékben támogatom.
<P>
Úgy hiszem, hogy a szolgáltatásokhoz való hozzáférésre és azok használatára vonatkozó valamennyi intézkedésnek tiszteletben kell tartania valamennyi polgár alapvető jogait és szabadságait, melyeket ugyancsak megőriz ez a jelentés. Lehetséges, hogy néhányan közülünk nem elégedettek ezzel a kompromisszummal, mégis hangsúlyozni szeretném, hogy - hiányosságai ellenére - ez a legtöbb, amit a Tanácsnál el tudtunk érni, és nyomatékosan azt tanácsolom Önöknek, hogy holnap szavazzák meg a javaslatot.
<SPEAKER ID="017" NAME="Rebecca Harms" LANGUAGE="DE">
Elnök asszony, van egy pont, amiért különösen magasztalni szeretném az előadót. Úgy gondolom, hogy bizonyos szinten nagyon jó, hogy Reding biztos elhatárolódott a javaslatától. A frekvenciasávok kérdésének megközelítése - a most elfogadandó jogi keret értelmében - sokkal kiegyensúlyozottabb, mint ami eredetileg a Bizottság javaslatában szerepelt.
<P>
Véleményem szerint - ahogy mostanra megegyeztünk - a frekvenciasávok tekintetében a közérdekeket sokkal inkább figyelembe veszik a műsorszórás érdekében. A pénzügyi piacokat övező jelenlegi vita tekintetében úgy gondolom, hogy vitánkkal tulajdonképpen megelőztük a bajt. Ez a javaslat jelenlegi, letárgyalt formájában sokkal kiegyensúlyozottabban fogja figyelembe venni a piac és a piac által létrehozott dolgok közötti viszonyt, valamint az állam feladatait. Úgy hiszem, hogy előrelépést jelent demokráciánk biztonsága szempontjából, és jelentősen hozzájárulhat a kultúrához is.
<P>
Bár állnak még előttünk viták a képviselőcsoportban, szeretném itt és most kijelenteni, hogy egyáltalán nem vagyok elégedett a kompromisszummal az internet-felhasználók jogainak olyan esetekben történő korlátozása tekintetében, ahol vélhetően jogsértés történt.
<P>
Tudom, hogy az eredeti 138. módosítás jogilag nem volt optimális formába öntve. Ugyanakkor úgy látom, hogy a most kötött kompromisszum nem garantálja, hogy mielőtt az Európai Unió valamely polgárának alapvető jogait korlátozzák, bíró is részt vesz az alapvető jogok korlátozásáról szóló döntésben. Biztos asszony, nagyon kíváncsi vagyok, hogy Ön hogyan értelmezi a kompromisszumot, és különösen arra, hogy véleménye szerint az általunk tárgyalt kompromisszum mit jelent a francia HADOPI-modell szempontjából.
<P>
Úgy hiszem, hogy két különböző helyzetet fogunk teremteni az alapjogok értelmezésére. Lehet, hogy egyik tagállamban kedvezőbbek lesznek a feltételek, mint egy másikban. Úgy gondolom, hogy ez egy nagyon rosszul megszövegezett kompromisszum. Parlamentként ennél jobbat kell alkotnunk. A művészek jogainak tekintetében, elnök asszony, egyetértek képviselőtársammal, Mann asszonnyal, abban, hogy a szerzői jogokat külön rendeletben kell szabályozni, és nem egy piaci rendelet keretében.
<SPEAKER ID="018" NAME="Eva-Britt Svensson">
a GUE/NGL képviselőcsoport nevében. - (SV) Köszönöm, Elnök asszony. Amit ma itt látunk, az egy új társadalom kifejlődése. Technológiai megújulást látunk egy régi távközlési típust használó társadalmon belül: az "egyirányú” típust, amelyben "egy személy beszél és mindenki más hallgat”, felváltott egy inkább többdimenziójú, "résztvevő” távközlési forma, és sokunk választotta a szabadság ezen új kultúráját. Ez az interaktivitásról szól, a szólásszabadságról, a kreativitásról és a kreativitás gyönyörűségéről. Olyan információcsere ez, amely gyakran független a kereskedelmi érdekektől, de sajnos a régi hatalmi struktúrák fenyegetve érzik magukat, és ezért közbe akarnak lépni, szabályozni és ellenőrizni akarják az interneten történő eseményeket.
<P>
A szervezett bűnözés és a terrorizmus leküzdésének ürügyén megpróbálják korlátozni polgári jogainkat, de ezt nem engedhetjük, hogy megtörténjen. Kollégáimmal az Egységes Európai Baloldal/az Északi Zöld Baloldal Képviselőcsoportjában ezért számos módosítást vázoltunk fel a polgári jogok interneten való védelme érdekében. Újra előterjesztem 166. módosításomat, amely az előző olvasatban elfogadásra került. A módosítás célja annak biztosítása, hogy az elektronikus távközlés végfelhasználói, azaz mi, polgárok, indokolatlan korlátozások nélkül juthatunk szolgáltatásokhoz és alkalmazásokhoz. Egyensúlyba kell hoznunk az emberek szabad véleménynyilvánításhoz és magánélethez való jogát a személyes adatok, valamint mások szabadságai és jogai védelmével, ideértve a szellemi tulajdon és a közbiztonság védelmét is.
<P>
Bizonyos országokban a kormányok új, keményebb törvényeket akarnak bevezetni, amelyek az internetszolgáltatók számára engedélyezik, hogy blokkolják emberek internet-hozzáférését. Úgy gondoljuk, hogy nem szabadna engedélyezni, hogy bármely polgár internet-hozzáférését blokkolják anélkül, hogy előzőleg bírósági tárgyalás folyt volna az ügyben. Polgárként rendelkeznem kell azzal a szabadsággal, hogy az interneten különböző oldalakon szörfölhetek és bizton tudhatom, hogy magánvállalkozások nem szereznek erről információt. Mi, akik szeretjük az internetet és az általa nyújtott lehetőségeket, azt mondjuk, hogy a felhasználói jogokat az alapján kell meghatározni, hogy mire használjuk előfizetésünket. Nem akarjuk, hogy egyszerű fogyasztókká alacsonyítsanak bennünket, akiknek a jogai csupán abból állnak, ami az előfizetői szerződésben szerepel. Sajnos mind a Tanács közös álláspontja, mind a kompromisszum szabad utat enged ennek bekövetkeztéhez, de mi akkor is internetes polgárok akarunk lenni, nem pusztán vásárlók vagy fogyasztók. Az internet találkozóhely, ingyenes információk fóruma, egyfajta közös terület. Tényleg szabályozni akarjuk ezt a fórumot és meg akarjuk nyirbálni a kereskedelmi szereplők érdekeinek megfelelően? Nem, úgy hiszem, nem. A kérdés, hogy milyen társadalomban akarunk élni. Felügyeleti társadalomban vagy olyanban, amelyben az emberek biztosak lehetnek afelől, hogy a jogszabályokat tiszteletben tartják? Olyan társadalomban, amelyben az emberek tudják, hogy magánéletük tiszteletben van tartva, és olyan társadalomban, ahol a véleménynyilvánítás szabadsága felülírja az emberek élete feletti ellenőrzést. Ilyen típusú társadalomban akarok élni és dolgozni azért, hogy ez lehetővé váljon számunkra. Ezért arra ösztönzöm Önöket, hogy támogassák az általam és a GUE/NGL képviselőcsoport által benyújtott polgári jogi módosításokat.
<SPEAKER ID="019" NAME="Kathy Sinnott">
az IND/DEM képviselőcsoport nevében. - Elnök asszony, az internet megváltoztatta a világot, ahogy ezt jól tudjuk. Olyan információk, amelyeket korábban nagyon nehéz vagy lehetetlen lett volna fellelni, ma másodpercekre vannak tőlünk, az internet meghatározó jellemzője azonban nem a sebesség vagy a technológia, hanem a szabadság: a véleménynyilvánítás szabadsága, a gondolatok kicserélésének szabadsága és az információmegosztás szabadsága.
<P>
Egyesek korlátok közötti jövőt javasolnak, olyat, amelyben az adatok szabad mozgása gátak közé van szorítva, ahol a nagytőke elfojtja az innovációt, és ahol az internetszolgáltatók portásokká lesznek. Ezzel a megközelítéssel már találkoztunk ezelőtt - Kínában.
<P>
Remélem, hogy a szabadság megőrzését választjuk, amely annyi sikert hozott és jobbá tette a világunkat. Olyan időkben, amikor gazdaságainknak minden tőlünk telhető segítségre szüksége van, a fejlődésre való nyitottságot kell választanunk - nem a rövid távú profitérdekelt protekcionizmust. Választópolgáraim nevében az információs szabadságra és jövőbeli törvényes, szabad internethasználatra fogok szavazni. Így a demokráciára és egy mindenki számára lehetőséget nyújtó gazdaságra fogok szavazni.
<SPEAKER ID="020" NAME="Bruno Gollnisch" AFFILIATION="NI">
(FR) Elnök asszony, bár a művészi alkotás védelmének legitim alapján mutatták be, a Párizsban megszövegezett úgynevezett "HADOPI-törvény” valójában szabadságromboló törvény.
<P>
Ez a szöveg valójában nem ösztönzi az alkotást. Csupán az internet-felhasználók tevékenységeinek széleskörű rendszabályozásáról rendelkezik. Nem tartalmaz külön javaslatot a kulturális cikkek jogi lehetőségeinek fejlesztésére. Szánalmasan elmaradott az IP címek elrejtése és álcázása technikai lehetőségei terén. Visszalépés a magáncélú másoláshoz való jog tekintetében, amelyért mindenki minden esetben megfizeti a digitális médiára kivetett adót. Egy tisztán igazgatási hatóság kezébe adja a vádemelés és büntetéskiszabás borzalmas hatalmát. Újra visszaállítja az internet-felhasználók dupla büntetését: a hozzáférés megtiltását és előfizetésük további fizetésének kötelezettségét. Végül gúnyt űz az ártatlanság vélelméből és a védekezéshez való jogból.
<P>
Azzal, hogy obstruálja ezt a kommunista Kínára vagy más totalitárius rendszerekre jellemző törvényt, amelyet Sarkozy úr át akar erőltetni; ez a Parlament megerősítené valamennyiünk magánélethez, tájékoztatáshoz való hozzáféréshez, a véleménynyilvánítási szabadsághoz valamint a megfelelő jogi eljáráshoz való jogát. Ez mindenképpen létfontosságú.
<SPEAKER ID="021" NAME="Bernadette Vergnaud" AFFILIATION="PSE">
(FR) Elnök asszony, biztos asszony, hölgyeim és uraim, először is köszönetet mondok és gratulálok az előadóknak és az árnyékelőadóknak. Az utóbbi néhány hónapban mindannyian nagyon keményen dolgoztunk azért, hogy kialakítsunk egy olyan csomagot, amely, úgy gondolom, hogy következetes és kiemelkedő minőségű.
<P>
A tárgyalások kétségkívül nem mentek könnyebben sem a Parlamentben, sem a Tanáccsal vagy a Bizottsággal, de a vélemények nagyot változtak a parlamenti bizottság első szavazása óta, ahol a tartalomhoz kapcsolódó kérdések teljes mértékben háttérbe szorították e csomag többi elemét.
<P>
Harbour úr jelentésében ezért gyakorlatilag említésre sem került a fogyasztók érdekében elért számos előrelépés. Remélem, hogy ez alkalommal másképp lesz, nem csupán azért, mert az alapvető szabadságokkal és a magánélet tiszteletben tartásával kapcsolatos kompromisszumok jók, hanem mert ez az ügy óriási lehetőséget rejt mind a fogyasztók, mind a távközlési ágazat és annak dolgozói számára. A keretirányelvvel és az egyetemes szolgáltatásról szóló irányelvvel kapcsolatosan elért kompromisszum világos utalást tesz a tagállamok azon kötelezettségére, hogy tiszteletben tartsák az igazságos bírósági eljáráshoz való jogot, amely minden bizonnyal megnyugtató azok számára, akik ellenzik az igazgatási szerv által kivetendő szankciók francia tervezetét. Ezek a szövegek mindent, csak nem a fokozatos válasz trójai falovát képviselik, sőt éppen ellenkezőek annak alapelvével.
<P>
A másik aggodalmat az internet semlegessége és a korlátozott hozzáférés jelenti. A végső szöveg teljesen egyértelmű ez ügyben. Bármilyen hálózatkezelési politika csupán a szolgáltatásminőség minimumszintjének fenntartása érdekében indokolt, és nem vezethet a szolgáltatások és alkalmazások közötti megkülönböztetéshez, mivel minden a nemzeti szabályozó hatóságok ellenőrzése alatt áll.
<P>
Azt is hangsúlyozni szeretném, hogy milyen eredményeket értünk el a fogyasztók érdekében az egyetemes szolgáltatásról szóló irányelv vonatkozásában. A jövőben egy szolgáltató sem tud majd a technikai megvalósíthatóság ürügyével kibújni azon kötelezettsége alól, hogy megbízható hozzáférést biztosítson a mentőszolgálatokhoz és lokalizálni tudja bármely, a 112-t tárcsázó személyt. Az európai polgárok biztonságának e lényeges problémája végre megoldásra talál; technikailag évek óta lehetséges, a hatóságok és a szolgáltatók azonban a biztonságot inkább feláldozták a beruházásokkal való takarékoskodás oltárán.
<P>
Ugyanez érvényes a kötelezően vagy rendszeresen nyújtandó, szerződéssel kapcsolatos információk átláthatóságának és minőségének javítására. A fogyasztók a fogyasztói profiljuknak megfelelő árinformációkhoz juthatnak hozzá, valamint normál árcsomaguk túllépése esetén figyelmeztető üzeneteket kapnak, ami különösen hasznos a külföldi használat során vagy a fiatalok számára, akik az emelt díjas SMS-szolgáltatás fő felhasználói. A szerződések időtartama 24 hónapban lesz maximalizálva, a szolgáltatók kötelesek lesznek 12 hónapos szerződéseket is ajánlani, a szolgáltatóváltásnak pedig egy nap alatt meg kell történnie. Teljeskörű hozzáférést értünk el a fogyatékkal élő felhasználók számára, és az egyetemes szolgáltatás hatálya felülvizsgálatra kerül annak érdekében, hogy jövő évre terjesszék ki különösen a mobiltelefonokra is.
<P>
Hölgyeim és uraim, remélem, meg fogjuk szavazni ezt a végleges szöveget, amely több hónapos tárgyalások betetőzése, és nem hagyjuk magunkat túlságosan aggodalmaskodni olyan gondok felett, amelyek bár érthetőek, de az alapvető jelentőség érdekében...
<P>
(Az elnök félbeszakítja a felszólalót)
<SPEAKER ID="022" NAME="Alexander Alvaro" AFFILIATION="ALDE">
(DE) Elnök asszony, az elektronikus távközlés területén történő adatvédelemről szóló irányelv előadójaként először is szeretnék köszönetet mondani Harbour úrnak, aki teljesen új értelmet adott a megerősített együttműködés fogalmának. Nem ez volt az első ilyen eljárás, de ebben a formában valószínűleg ez volt a leggyümölcsözőbb. Szeretnék köszönetet mondani Reding biztosnak, aki a háromoldalú tárgyalások mindegyikén jelen volt és személyesen részt vett, ami manapság nem mindegyik biztosról mondható el.
<P>
Úgy hiszem, képesek voltunk megmutatni, hogy mindenek előtt a legjobb fogyasztóvédelem a hatékony adatvédelem; hogy egy olyan korban, amikor emberek szörfölnek az interneten anélkül, hogy pontosan tudnák, mi is zajlik a háttérben, különösen fontos, hogy felvilágosítást kapjanak. Elfogadtuk a Bizottságnak a biztonság elleni támadások bejelentésének kötelezővé tételére vonatkozó javaslatát, és tökéletesítettük. Ez az eljárás szakaszosan kerül végrehajtásra és a nemzeti szabályozó hatóságokkal, távközlési szolgáltatókkal és döntéshozókkal együttműködésben került kialakításra. Örömmel tölt el a Bizottság bejelentése, miszerint 2011 végére e célból horizontális irányelvet nyújtanak be, mert nincs értelme ezt csupán az elektronikus távközlés területén bevezetni.
<P>
Ugyanakkor biztosítottuk, hogy kötelező legyen a felhasználó hozzájárulását kérni a merevlemezen tárolt programok vagy alkalmazások, valamint személyes adatok tárolásához. E tekintetben szeretném röviden megemlíteni, hogy az eredeti javaslatot az érintett iparág képviselőivel szoros együttműködésben dolgoztuk ki. Az iparág egyes szereplői esetében nem ment elég messzire vagy éppen túl messzire ment. Ezért ez gondot és zavart okozott a Tanácsban és a Bizottságban, akik végül vissza akartak térni az eredetileg indítványozottakhoz, mert nem tetszettek nekik a kompromisszum javaslatai. Történelmi lecke, hogy intézményekként hinnünk kell abban, hogy jól együtt tudunk működni, és nem szabad hallgatnunk azokra, akiknek érdekében áll éket verni közénk.
<P>
Végezetül szeretnék még egyszer utalni képviselőtársam, Trautmann asszony jelentésére. A képviselőcsoportomban néhányan és mások sem fognak egyetérteni egyfajta "három dobás” törvénnyel. Igazságügyi felülvizsgálatra van szükségünk a nethozzáférés blokkolása előtt.
<SPEAKER ID="023" NAME="David Hammerstein" AFFILIATION="Verts/ALE">
(ES) Elnök asszony, biztos asszony, köszönöm; örömömre szolgált részt venni ebben a lebilincselő folyamatban. Hadd mondjak köszönetet az előadóknak is.
<P>
Jelen pillanatban Sarkozy úr állásfoglalásra készteti az európai intézményeket az internet jövőjének kérdésében. Mi lesz a válaszunk? Némák maradunk és nem válaszolunk? Mi az Európai Unió és a Bizottság álláspontja a fokozatos válaszról szóló új HADOPI-törvénnyel (Művészeti Alkotások Terjesztésének és Internetes Jogok Védelmének Főhatósága) kapcsolatban?
<P>
Hallgatnunk kellene az európaiak döntő többségére, különösen a digitális érában felnőtt fiatalokra, hiszen ezek az emberek nem akarnak portásokat az internetre; nem akarnak nehéz lakatot tenni a tudás, a kultúra és információ interneten történő cserepiacára.
<P>
A döntő többség szabadságot akar; meg akarja őrizni magánéletét, félelem vagy aggodalom nélkül akar hozzáférni a kultúrához, meg akarja őrizni az internet semlegességét; nem akar szűrést vagy megkülönböztetést az adatátvitelkor.
<P>
A döntő többség nem akarja, hogy a szolgáltatókból digitális rendőrség, kém, egyszerre bíró és vádló váljon, akik marginalizálják a demokrácia rendes jogi eljárásait.
<P>
Ezért arra kérjük az előadót, Trautmann asszonyt, hogy változtassa meg a szavazólistát, hogy mielőtt a kompromisszumról szavaznánk - az álláspontot a Ház több mint 80%-a már elfogadta -, legalább az internetes jogok és a csupán előzetes jogi döntések esetén lehetséges közbelépés érdekében szavazhassunk.
<P>
Az internet semlegessége veszélyben van, nem csak emiatt, hanem az úgynevezett "forgalomirányítás” miatt is, és attól tartok, hogy a Harbour-jelentésnek az egyetemes szolgáltatásokra vonatkozó bizonyos elemei nem védik elég nyilvánvalóan ezt a semlegességet.
<P>
A fogyasztóknak csupán a szerződésekben nyújtott tájékoztatás nem elegendő.
<SPEAKER ID="024" NAME="Mary Lou McDonald" AFFILIATION="GUE/NGL">
Elnök asszony, ez a távközlési csomag országomban sok polgár figyelmét felkeltette, Írországban, valamint valójában az egész Európai Unióban, és ez nem véletlen. Parlamenti képviselőkként, remélem, hogy e polgárok nevében határozott üzenetet tudunk küldeni arról, hogy a szabad internet mellett állunk, ahol a felhasználók magánéletét és jogait teljes mértékben tiszteletben tartják. Ma a polgárok napirenden lévő módosításai mögé kell állnunk, mivel ez a legjobb módja annak, hogy megvédjük polgáraink jogait.
<P>
E módosítások, ha elfogadásra kerülnek, egyfajta egyensúlyt fognak visszaállítani a végfelhasználók jogai és szabadságai, valamint mások jogai és szabadságai között, beleértve a szellemi tulajdon védelméhez való jogot és tulajdonképpen a magánélethez való jogot. E javaslatnak a védelemre szorulók védelmét kell célul kitűznie, de egyben a polgárok azon jogának megerősítését is, hogy akkor és ott juthassanak törvényesen információhoz, ahogy az nekik megfelel. A szolgáltatókat arra kell kényszeríteni, hogy minden esetben átlátható módon járjanak el, és olyan rendkívül kivételes esetekben, amikor a hozzáférés korlátozása szükséges, teljes mértékben elszámoltathatóak legyenek e korlátozások indoklásával. A nemzeti hatóságoknak szerepet kell játszaniuk a szolgáltatók által kirótt bármilyen korlátozás kivizsgálásában.
<P>
Végezetül remélem, hogy ez a Parlament a polgáraink mellé áll ezen a héten a polgárok módosításait tartalmazó csomag támogatásában, ezzel kiállva az internet-felhasználók szabadsága és a polgári szabadságok Uniós védelme mellett.
<SPEAKER ID="025" NAME="Hanne Dahl" AFFILIATION="IND/DEM">
(DA) Elnök asszony, biztos asszony, nem hiszem, hogy a kompromisszum elég jó a polgárok jogainak tekintetében. Aggodalommal tölt el, hogy a francia kulturális miniszter még mindig úgy hiszi, hogy lehetővé kell tenni az internetkapcsolat igazgatási úton történő megszüntetését "három dobás” után. Következésképpen számos kollégámmal újra benyújtottunk egy módosítást, amelyet egyszer már megszavazott ez a Parlament. Ugyanakkor nem lehetséges erről szavazni a szavazások jelenlegi sorrendjében, hiszen először a kompromisszumról kell szavaznunk. Ezért arra kérem képviselőtársaimat, hogy változtassuk meg a szavazások sorrendjét annak érdekében, hogy a polgárok módosításairól tudjunk szavazni a teljes kompromisszumszövegről tartott szavazás előtt.
<SPEAKER ID="026" NAME="Luca Romagnoli" AFFILIATION="NI">
(IT) Elnök asszony, hölgyeim és uraim, úgy érzem, az internetnek nyitottnak kell maradnia. Mivel a hírközlési ágazat irányítja az adatátvitelt, de facto ellenőrzést gyakorol a demokratikus vita és a tudáshoz való hozzáférés felett. Ténylegesen ellenőrzi a kereskedelemhez való hozzáférésünket és általánosabban ellenőrzi az információáramlást.
<P>
A távközlési csomag jelenleg kialkudott szövege szerint a hálózatszolgáltatók blokkolhatják majd a honlapokhoz, tartalmakhoz, alkalmazásokhoz és minden egyébhez való hozzáférést. Ezért nemrég benyújtott kérdésemben annak kockázatára hívtam fel a figyelmet, a sajtónak, a gondolatnak, a beszédnek és az egyesülésnek az EU Alapjogi Chartájában garantált szabadságainak korlátozása van kilátásban, ha egy nemzeti kormány, ahogy ez készülőben volt Olaszországban, vagy egy kommunikációs iparág képes saját belátása szerint vállalni egy honlap blokkolását, akár törvénybeütköző a tartalma, akár nem. Ez utóbbi a fő szembeötlő tényező: egy honlap blokkolásának lehetősége még akkor is, ha nincs bűncselekmény folyamatban, feltételezve vagy nyomozás alatt.
<P>
Bizonyosan jó gondolat megőrizni a nemzeti szerepet a rádióspektrum kezelésében, hiszen garantálnunk kell és megfelelően figyelembe kell vennünk a nemzeti rendszerek egyedi vonásait, de a kompromisszum szövege, amelyet áprilisban elfogadtunk, néhány olyan elemet tartalmaz, amelyek kétségtelenül biztatóak a fogyasztóvédelem és általánosabban a magánélet védelme, a spam-ek elleni harc - rövidesen befejezem - és minden egyéb szempontjából. Ugyanakkor továbbra is meggyőződésem, hogy a 138. módosítás tartalma teljes mértékben kifogástalan és ezért...
<P>
(Az elnök félbeszakítja a felszólalót)
<SPEAKER ID="027" NAME="Gunnar Hökmark" AFFILIATION="PPE-DE">
(SV) Köszönöm, elnök asszony. A távközlési iparág Európa egyik vezető, dinamikus iparága. Beruházást, versenyt és folyamatos innovációt igényel annak érdekében, hogy a polgárok számára a legjobb lehetőségeket nyújtsa mind a gazdasági élet, mind az információ, a demokrácia és a sokszínűség tekintetében. Ebben a csomagban világosabb szabályokat találunk a verseny és az európai hatóság azon határozott szerepe vonatkozásában, hogy biztosítsa a piac versenytársak előtti nyitottságát. Olyan kérdésekkel foglalkozunk, mint a frekvenciatervezés és a digitális hozadék: a több szolgáltatás és szolgáltató megjelenését elősegítő új térrel. Mindez, elnök asszony, nagyobb szabadságot és több lehetőséget fog nyújtani a fogyasztók számára. Például hazám, Svédország esetében ez azt fogja jelenteni, hogy a régi monopóliumnak, a Teliának a háztartási szolgáltatások versenyében élvezett dominanciája megtörik, mivel a nyílt verseny egészen az emberek otthonáig el fog érni. Ez előrelépés: megnyitja az utat a választás előtt, élénkebb versenyt eredményez, meg fogja erősíteni az egyéni fogyasztó hatalmát és így az egyén internethez és a szélessávhoz kötődő szabadságát.
<P>
Elnök asszony, az internet szabadságának egész kérdése volt e Házban vita témája. Néha meglepődöm, amikor olyanok, akik ellenezték az Európai Uniót és a Lisszaboni Szerződést, a tagállamoknál magasabb szintű hatóságot kérnek, amelyet minden más helyzetben leszavaznak. Itt a baloldalon képviselőtársamat, Svensson urat hallottam ma olyan módosítást kérni, amely lehetővé teszi az EU számára, hogy közvetlenül befolyásolja a tagállamokban a jogi folyamat megközelítését. Ez eltérést jelent a ma hatályos szerződésektől és a Lisszaboni Szerződéstől, amelyről beszélünk, és egyfajta szupranacionalizmus, amit jelenleg senki nem vitat. Ugyanakkor a jogszabály bevezetőjében világos felosztásról gondoskodtunk annak tekintetében, hogy mi a joghatóságok feladata és mi az internetszolgáltatók feladata. Biztosítottuk, hogy senki ne tudja megsérteni az egyéni internetes felhasználó szabadságát az alapvető követelményeknek megfelelő jogi és bírósági eljárás lefolytatása nélkül. A 138. módosítás előírásainak tehát megfelel és a különféle veszélyeket sikerült elkerülni. Úgy gondolom, hogy ez olyan előrelépés, amellyel elégedettek lehetünk, hiszen ugyanakkor biztosítjuk, hogy az európai távközlési piac megnyíljon, hogy több szabadságot, nagyobb diverzitást és élénkebb versenyt nyújtson, így lefektetve annak alapját, hogy dinamikus és világvezető piac legyen a jövőben.
<SPEAKER ID="028" NAME="Reino Paasilinna" AFFILIATION="PSE">
(FI) Elnök asszony, természetesen szeretnék köszönetet mondani különösen Trautmann asszonynak, de a többi előadónak is. Kiemelt köszönet illeti Reding biztost az oly rég óta folytatott kitűnő együttműködésért. Sok biztosunk van, de - ahogy már említésre került - Ön határozottan az első számú a velünk való közös munkát tekintve.
<P>
Javítani szeretnénk olyan csoportok helyzetén, amelyek számára az új technológia lehetőségeket nyújt, de amely az információs társadalomhoz való hozzáférés nélkül magukra hagyja őket, kivéve ha jogaikat ellenőrzik. Ezekbe a csoportokba beletartoznak az idősek és a fogyatékkal élők. A fogyasztói jogokat is garantálni kell, hogy az igazságtalan verseny ne akadályozza őket az új szolgáltatások használatában. Végül a Tanács majdnem minden javaslatunkat elfogadta a fogyasztóvédelem vonatkozásában, ami kielégítő eredmény.
<P>
Több mint 10 éve reformáljuk az információs társadalmat és még újabban a civilizált társadalmat irányító jogszabályokat. Ma arról a nézetről döntünk, hogy az internethasználat polgári jog. Védeni kell és változatossá kell tenni. Korábban már döntöttünk arról, hogy az információ polgári jog.
<P>
Amiatt aggódunk, hogy a széles körű hallgatóságra lelt elektronikus hírközlési formák még felszínesebb természetűek lesznek és nem kevesebbek, mint értelmetlen szemét. A civilizált társadalom olyan igényeket támaszt, hogy nem mozdulhatunk el olyan forma felé, amely a mostani típusú tartalomra épül. Arra használjuk kiváló technikai eszközeinket, hogy az emberiséget a tudatlanságba vezessük az információs társadalomban és a nyárspolgárságot bevezessük a civilizált társadalomba. Egy rossz könyv rossz, akkor is, ha jó a nyomtatás minősége vagy a papír. A bűntett, bűntett az interneten is, és ugyanígy a szemét, az szemét az interneten is.
<P>
Az intelligens hálózatok a ostobaságba torkollnak tehát? Hölgyeim és uraim, így nem lehetünk igazán a világ vezető tudásalapú gazdasága vagy társadalma. A tudásunk egész egyszerűen elégtelen ehhez. Szeretném feltenni a biztos asszonynak a kérdést, hogy mit kellene tennünk most, amikor ilyen hatékony eszközök állnak rendelkezésünkre, hogy a tartalom minőségét egy civilizált társadalom szintjére hozzuk.
<SPEAKER ID="029" NAME="Fiona Hall" AFFILIATION="ALDE">
Elnök asszony, üdvözlöm a távközlési csomaggal kapcsolatban kötött megállapodást, mert ez a megállapodás egy kevésbé vitatott kérdést von maga után: a GSM irányelv visszavonását.
<P>
A mobiltelefon-iparág érthetően alig várta, hogy hozzájusson a jelenleg a GSM számára fenntartott rádióspektrum sávszélességhez, hogy fenntarthassa globális versenyképességét. Ugyanakkor a parlamenti képviselők alig várták, hogy biztosítsák, hogy a spektrumhasználat demokratikus elszámoltathatósága fennmaradjon.
<P>
A jogszabályok előző, spektrumhoz kapcsolódó részei, így a mobil műholdas szolgáltatásokról szóló határozat azt mutatta, hogy sok, a Bizottság által technikainak mondott kérdésnek valójában politikai oldala is van. Ami technikai kérdés, valójában befolyásolhatja a kohéziós elveket és a mindenki számára való hozzáférhetőséget. Ezért üdvözlöm, hogy a távközlési csomag révén az európai parlamenti képviselők fenntartják a spektrumkiosztás felügyeletét.
<P>
A távközlési csomagra fogok szavazni, de némileg vonakodva, mert úgy gondolom, a legmagasabb szinten elárulták a távközlés liberalizációjának alapelvét, amelyet ez az irányelv lett volna hivatott véghezvinni. A 8. cikk szavaira hivatkozom, amelyek garantálják az inkumbens szolgáltatókhoz való hozzáférést és azok közeledését a piachoz. Számomra úgy tűnik, e szövegezéssel kapcsolatos egyezség, amely egy Gordon Brown miniszterelnök és Merkel kancellár közötti magánbeszélgetés folyamán lett megkötve, az inkumbensek, mint a Deutsche Telekom, számára óriási előnyt adott. Nem tudom, Brown miniszterelnök mit kapott cserébe. Attól tartok, hogy a vezetők által zárt ajtók mögött kötött egyezségek nem az uniós jogalkotás eszközei. Sajnálom, hogy ilyen előfordulhat.
<SPEAKER ID="030" NAME="Godfrey Bloom" AFFILIATION="IND/DEM">
Elnök asszony, néhány megjegyzésem lenne. Nem bízom a Bizottságban; nem bízom a színfalak mögött működő, nem megválasztott bürokratákban, akiknek az üléseiről nem olvashatok jegyzőkönyvet. Nem bízom ebben a helyben, amely a demokrácia látszatát kelti, de amely javarészt törtetőkből áll.
<P>
Számomra ez politikai szerkesztői ellenőrzésnek tűnik az új médiumon, az interneten történő dolgok felett. Az ilyen dolgokat szoktuk elítélni, ha Kínában történnek. Egyáltalán nem tetszik. Nekem kicsit bűzlik. Nem tudom, mi folyik a színfalak mögött, ahogy az előző felszólaló is mondta, és milyen egyezségek köttetnek, amikről nem tudunk.
<P>
Tökéletesen jó szerzői jogi törvényeink vannak. Tökéletesen jó adatvédelmi törvényeink vannak. Ezeknek elégségesnek kellene lennie. Nem akarok több ellenőrzést a kezébe adni ezeknek a sötét és korrupt intézménynek.
<SPEAKER ID="031" NAME="Paul Rübig" AFFILIATION="PPE-DE">
(DE) Elnök asszony, hölgyeim és uraim, csak javasolni tudom képviselőtársamnak, hogy ne jelöltesse magát a következő parlamenti választásokon; ennyi lenne az egész.
<P>
Szeretnék őszinte köszönetet mondani Reding biztosnak és a cseh elnökségnek, mert az előadókkal együtt újfent nagy lépést tettek Európa polgáraiért. A belső piac fogalma a polgárok számára komoly fejlődési lehetőséget nyújt különösen a távközlési iparágban, valamint minden olyan területen, ahol előzőleg monopóliumokba ütköztünk. Ezenfelül a roaming rendelettel kapcsolatban már láttuk, hogy a háztartásokban nagy megtakarításokat lehet ezzel elérni, és a polgárok is védve vannak.
<P>
A piacra való bejutás különösen a kis- és középvállalkozások számára elég fontos előfeltétel annak biztosításához, hogy jó szolgáltatást nyújtsanak, hogy a hálózati semlegességet betartsák és hogy mi természetesen engedélyezzük a tagállami független szabályozó hatóságoknak, hogy képviseljék iparágukat és vállalkozásaikat, valamint fogyasztóikat más európai országokban.
<P>
Egy nemzet polgárai jogainak betartása egy másik tagállamban különleges jelentőségű a kis- és középvállalkozások számára, és nekünk biztosítanunk kell, hogy a jövőben a szélessávot továbbra is a lakosság érdekében használják és az árak csökkenjenek, mivel a szélessávú szolgáltatások és az internet jelenleg végbemenő dinamikus fejlődésével, különösen a telefonágazatban, teljesen új lehetőségeink vannak a szélessáv felhasználására. Ezért hálás vagyok, hogy GSM 900 frekvenciasáv is az UMTS rendelkezésére áll, és hogy először fontolóra vették a negyedik generációs hálózatot, amely remélhetőleg folyamatos támogatást fog kapni a Bizottságtól, így átfogó segítséget kap a szélessáv biztosításához, különösen a vidéki területeken.
<P>
A fogyasztóvédelmet is aránylag jól szabályozzák ebben a jogi keretben: nagy előrelépés, hogy a bíróságok annak biztosításán dolgoznak, hogy az emberi jogok védelméről szóló európai egyezményt ennek megfelelően alkalmazzák, hogy jó esélyünk legyen e területen - a frekvenciasávok kiosztása révén - a korlátlan és akadály nélküli internethasználatra, miközben biztosak lehetünk abban, hogy bíróságok fognak dönteni arról, hogy szükség van-e korlátozásokra.
<SPEAKER ID="032" NAME="Evelyne Gebhardt" AFFILIATION="PSE">
(DE) Elnök asszony, Hölgyeim és Uraim, szeretném megköszönni minden képviselőtársamnak az általuk végzett, valóban kiváló munkát. Szerettem volna a Tanácsnak is köszönetet mondani, de látom, hogy nincsenek jelen, bár a biztos asszony itt van. Úgy gondolom, jót cselekedtünk.
<P>
Harbour úr, Ön volt az Ipari, Kutatási és Energiaügyi Bizottság előadója, és meg kell mondanom, hogy együttműködésünk és a közös fellépés nagyon pozitív élmény volt. Nagyszerű megállapodást kötöttünk a polgárok érdekében, ami az egyetemes szolgáltatás területén különösen fontos nekünk, szociáldemokratáknak. Ez a távközlési csomag sokkal felhasználóbarátabb lett, és jelentősen hozzájárult a fogyasztóvédelemhez. A jövőben a távközlési szolgáltatóknak 12 hónapos szerződést is ajánlaniuk kell, ami nagyon lényeges. Mostanáig számos olyan szolgáltató volt, aki csak 24 hónapos szerződést ajánlott, ami nagyon hosszú időszak és nem engedi, hogy az előfizetők hamarabb felmondják. Ez egy elég fontos eredmény. Ha szolgáltatót váltanak, a fogyasztók számára biztosítani kell, hogy a saját számukat egy napig megtarthassák. Napjainkig a hosszú várakozási idő miatt az emberek gyakran lemondtak a váltásról, és ez akadályozta a versenyt ezen a területen. Itt is nagy sikert értünk el.
<P>
A szocialista képviselőcsoport időközben azt igyekezett biztosítani, hogy mobilról érkező vészhívás esetén a pozíciót automatikusan továbbítsák, hogy a személyt gyorsan el lehessen érni. Ennek keresztülvitele is hosszú küzdelem volt, mert először is sokan azt állították, hogy ez technikailag egyáltalán nem kivitelezhető. Aztán bebizonyosodott, hogy igenis lehetséges, és meg is kell tenni. Ez nagy segítség polgáraink számára.
<P>
Hamarosan könnyebb lesz a fogyatékkal élőknek is. Akadálytalan hozzáférést kell részükre biztosítani a távközlési eszközökhöz. Ennek előrehaladását is biztosítanunk kell - főként az egyetemes szolgáltatásokkal kapcsolatosan, és ez is nagyon pozitív.
<P>
Volt egy pont, amely mindvégig ellentmondásos volt: hogyan kezeljük majd a bűnvádi eljárást, ha bűncselekményekkel vagy polgári jogi ügyekkel kapcsolatos kérdések merülnek fel? Nagyon jelentős lépést tettünk a ma a Tanáccsal kialkudott kompromisszummal, mivel jogi záradékot iktattunk be. A jogi záradék azt jelenti, hogy nem hagyjuk, hogy a vállalkozások egyedül döntsenek arról, milyen szankciókat alkalmaznak; ehelyett az emberi jogok védelméről szóló európai egyezményben kivívott jogok értelmében biztosítottuk, hogy a fogyasztók meg tudják védeni magukat és a szolgáltatók sem rendelkeznek túlzott hatalommal. Ez egy valóban lényeges pont.
<SPEAKER ID="033" NAME="Anne Laperrouze" AFFILIATION="ALDE">
(FR) Biztos asszony, Hölgyeim és Uraim, először is szeretném elismerni előadónk e távközlési csomagon végzett munkáját, amelyről holnap szavazni fogunk, mert ez egy jól sikerült jogi szöveg. Figyelembe veszi az általunk megélt hírközlési forradalom minden aspektusát: a távközlési hálózatokat, a szabályozást, a gazdasági aspektusokat, a fogyasztói jogokat és az internethez való hozzáférést.
<P>
Ugyanakkor ezen utolsó ponttal kapcsolatban meg kell mondjam, a Demokratikus Mozgalom küldöttsége csalódott volt. A múlt héten a Trautmann-jelentéssel kapcsolatban elért kompromisszum e kérdésben nem kielégítő. E vázlat gyengesége abban áll, hogy nem veszi figyelembe az emberi jogok védelméről szóló európai egyezmény 6. cikkével kapcsolatos ítélkezési gyakorlatot. Ez a vázlat igazából csak legitimizálja a francia kormánynak egy felsőbb igazgatási hatóság fogalmának kierőszakolására tett kísérletét, a híres "HADOPI-törvényt”.
<P>
Vannak olyan emberek, akik félnek az internettől, azok az emberek, akik nem értik meg fejlődését vagy előnyeit. Ezek az emberek gyakran azt mondják, hogy az internet törvényen kívüli terület.
<P>
Pontosan annak megakadályozása érdekében, hogy az internet törvényen kívüli területté váljon, véli úgy a Demokratikus Mozgalom küldöttsége, hogy az internet-hozzáférés megszüntetéséről nem igazgatási döntéssel, hanem igazságügyi ítéletben kell határozni. Az internet az emberek alapvető jogai gyakorlásának csodálatos eszköze.
<P>
Néhányan úgy gondolják, hogy az igazgatási úton történő irányítás a megoldás. Ez megmutatja, mennyire kötődnek az alapvető jogokhoz. Az emberek közötti kommunikáció szabadságát biztosító szabályok időtlenek, és nem függnek egyik vagy másik médiumtól. Az igazságügyi eljáráshoz való jogot semmilyen indokkal nem lehet megkérdőjelezni.
<SPEAKER ID="034" NAME="Bernard Wojciechowski" AFFILIATION="IND/DEM">
(PL) Elnök asszony, az emberek attól tartanak, hogy a távközlési csomaghoz hasonló intézkedések szabadságuk korlátozását hozzák. Ez ügyben levelek százait kaptam, és nem csak Lengyelországból. Egyikből idézek: "Az Európai Parlament azt javasolja, hogy vezessenek be olyan törvénymódosításokat, amelyek érintik az internet-hozzáférésemet és amelyek korlátozhatják vagy megteremthetik internetes oldalak használatának feltételeit. Az Európai Parlament által javasolt jogszabályi változtatások lehetővé teszik az internet-szolgáltatóm számára, hogy korlátozott vagy feltételes szolgáltatásokat nyújtson. Attól tartok, ezek a változtatások megfojtják az internetet és nemkívánatos következményei lehetnek az Európai Unió gazdaságára nézve.”
<P>
Ez Európa hangja, ez a választó hangja. Támogatom őket. Azt tanácsolom az embereknek, hogy legyenek körültekintőek, amikor szavaznak, különösen amikor a lengyelországi jelöltekre kerül a sor, ott ugyanis sem a Civil Platform sem a Jog és Igazságosság tömörülése nem tudja, miről is van szó.
<P>
És Harbour úr, úgy tűnik, a Civil Platform és a Jog és Igazságosság köreiből néhány bohócot jobban érdekelnek a fókák és a majmok, mint az emberek.
<SPEAKER ID="036" NAME="Giles Chichester" AFFILIATION="PPE-DE">
Elnök asszony, őszintén meg kell mondanom, hogy a távközlési szektor sikertörténet az EU-ban, ezért a legfontosabb, hogy megfelelő jogszabályi keretet állítsunk fel hozzá. Szeretnék gratulálni az előadóknak munkájukhoz, és különösen kollégámnak, Pilar del Castillo Verának, amiért jelentősen javított a bizottsági javaslaton a szabályozó hatóságok vonatkozásában azzal, hogy az végül az Európai Elektronikus Hírközlési Szabályozók Testületében (BEREC) öltött testet.
<P>
Kár, hogy az internettel, az internet cenzúrázásával és a tagállamok jogi hatásköreivel kapcsolatos vita elvonta a figyelmet a csomag lényegéről. Szeretnék gratulálni kollégámnak, Malcolm Harbournek, amiért kiharcolt egy kompromisszumos szöveget a Tanácsnál ebben a bosszantó, 138. módosításként ismert téma vonatkozásában.
<P>
Ha más nem is, ez a része a csomagnak lobbizó e-mailek özönét indította el - és el kell mondanom azoknak az embereknek, akik úgy gondolják, hogy az e-mailek tömege és a hosszú levelek majd döntenek, hogy nagyon gyorsan kontraproduktívvá válnak. Amit könnyű egy pillanat alatt elküldeni, azt ugyanolyan könnyű egy pillanat alatt ki is törölni, de sajnos túl sok idő telt el a lefelé görgetéssel próbálva mást is találni, mint spam-et.
<P>
Nagyon remélem, hogy a szabályozók teljes mértékben fel lesznek szerelve annak érdekében, hogy élénkebb versenyt indukáljanak, egyenlő feltételeket és erősebb fogyasztói jogokat, valamint megfelelő egyensúlyt tudjanak majd teremteni az Európát az élvonalban tartó beruházás és az innováció érdekében.
<P>
A csomag másik fontos szempontja a megerősített fogyasztói jogok, különösen az egy munkanap alatt történő számhordozás, valamint a szerződések és a számlák nagyobb átláthatósága. Ezek olyan gyakorlati kérdések, amelyek fontosak az egyéni fogyasztó számára.
<SPEAKER ID="037" NAME="Hannes Swoboda" AFFILIATION="PSE">
(DE) Elnök asszony, Hölgyeim és Uraim, először is szeretnék minden résztvevőnek őszinte köszönetet mondani az általuk végzett jelentős munkáért.
<P>
Tudom, hogy a bizottság és különösen Trautmann asszony nagy elhivatottságról tett tanúbizonyságot két cél elérése mellett: egyfelől megteremteni a modernizáció, a folyamatos európai technikai forradalom alapját a munkahelyteremtés és kontinensünk versenyképessége szempontjából -így jelentősen hozzájárulva a lisszaboni folyamathoz -, másfelől megvédeni azt, ami már számos alkalommal említésre került itt.
<P>
Úgy gondolom, mindkét célt sikerült elérni. A digitális rendszerre történő átállás miatt a jövőben felszabaduló egyes frekvenciasávok több lehetőséget és innovációt fognak teremteni. Ez jelentősen hozzájárul majd az innovatív társadalom kialakításához, és ezért hálásak vagyunk.
<P>
Természetesen van néhány kényes kérdés is. Rendszeres internetezőként, blogíróként valamint a Facebook és a Twitter aktív tagjaként tudom, hogy elég kevés probléma van ebben a kérdésben. Ugyanakkor teljes mértékben meg vagyok győződve arról, hogy nem szabad bírósági ítélet nélkül közbelépni. Nem csak elviekben lenne helytelen, hanem rossz jelet küldene elsősorban a fiatalság felé, akik folyamatosan szörfölnek a világhálón és nagyon nagy mértékben használják a kommunikáció e modern eszközeit.
<P>
Ezért nagyon örülök, hogy többek között az is világosan feltüntetésre került a preambulumbekezdésekben, hogy egyfelől természetesen nem célunk elfogadni semmilyen bűncselekményt, másrészről viszont nem akarunk engedélyezni semmilyen közbelépést bírósági ítélet, jogalap nélkül. Véleményem szerint ez egy fontos elv, amelyet szem előtt kell tartanunk. Nagyon hálás vagyok kolléganőmnek, Trautmann asszonynak és mindenki másnak az ez ügyben végzett rendületlen munkájukért és a világos irányvonal követéséért.
<SPEAKER ID="038" NAME="Sophia in 't Veld" AFFILIATION="ALDE">
(NL) Elnök asszony, először is én is gratulálok az előadóknak kemény munkájukért, és kifejezem köszönetem. Ugyanakkor attól tartok, még mindig vannak nehézségeim a csomaggal kapcsolatban. Sok jó elemet tartalmaz, és valóban szükség van szabályozásra az ágazatban.
<P>
Az itt elért fejlődés érinti a nagyszerűen javított fogyasztóvédelmet, valamint a Bizottság azon garanciáit arra, hogy javaslatokkal fog előállni az adatveszteség esetére érvényes általános bejelentési kötelezettséget. Ugyanakkor van egy problémám ezzel a csomaggal. A problémára már számos képviselő rámutatott, köztük francia képviselőtársam is: a kormányok megpróbálták leplezetten bevezetni a "három dobás, és kiestél” gondolatmenetet, aminek valójában abszolút semmi köze az irányelvhez. Meg kell, hogy mondjam, ezt módfelett bosszantónak találom.
<P>
Ezt nem tartom elfogadható kompromisszumnak, ezért szeretném felkérni képviselőtársaimat, hogy kollégáim, Alvaro úr és Schmidt úr módosítását szavazzák meg. Ez alapvető feltétele annak, hogy erre a csomagra szavazzak. A szememben botrányos lenne, ha ezt a módosítást nem fogadnák el.
<P>
Természetesen kompromisszumot akarunk a Tanáccsal, de nem bármilyen áron. Ugyancsak bosszantónak tartom, hogy a Tanács minden alkalommal itt hagy bennünket a kutyaszorítóban, és nincs apelláta! A Tanácsnak éppen annyi a felelőssége a kompromisszum megkötésében, mint az Európai Parlamentnek. Az Európai Parlament híres arról, hogy védi a polgári jogokat, különösen a közelmúlt éveiben. Remélem, hogy a Parlament a holnapi szavazáson is méltó marad ehhez a hírnevéhez.
<P>
Végezetül, Elnök asszony, szeretnék egy pár szót szólni a lobbiról is. Azt kell mondjam, hogy - még ha a lényeget illetően nem is értek egyet Chichester úrral - engem is bosszantott a néha kifejezetten fenyegető e-mailek áradata. Úgy gondolom, hogy valójában meg vagyok győződve...
<P>
(Az elnök félbeszakítja a felszólalót)
<SPEAKER ID="039" NAME="Erna Hennicot-Schoepges" AFFILIATION="PPE-DE">
(FR) Elnök asszony, szeretnék gratulálni az előadóknak, a Bizottságnak, Trautmann asszonynak és Harbour úrnak, akiknek az utolsó pillanatban sikerült kompromisszumot elérni. Két évnyi intenzív munka után kompromisszum született egy olyan területen, amely egy vezető iparág jövőjét fogja jelenteni.
<P>
A Bizottság spektrumhasználatról szóló javaslatát jó irányban módosították, tekintetbe véve a műhold-technológia területén elért eredményeket, a Bizottság bejelentése az egyetemes szolgáltatásról és a fennmaradó egyéb jogi problémákról szóló jövőbeli vitára vonatkozó bejelentése azt sugallja, hogy a munka folytatódni fog. Ezt tehát csak egy más jogszabályokat megelőző első lépés.
<P>
Ez a projekt rendkívüli hozzáférést biztosít a polgárok számára az információkhoz és a kultúrához. Számos probléma ugyanakkor fennmarad az infrastruktúra és a minőség szempontjából, mert az azonos minőségű hozzáférés még mindig nem mindenki számára garantált, ha megvizsgáljuk a vezeték nélküli kommunikációval kapcsolatban még mindig fennálló számos technikai problémát.
<P>
Az internet-hozzáférés szabadságának kérdései, szerzői jogi és titkossági problémák, ezzel együtt bűncselekmény elleni védelemmel, az etikai szabályok megtartásával és a fiatalok védelmével kapcsolatos aggodalmak - kicsit nem túl sok rendezendő kérdés egyszerre? A kompromisszummal kapcsolatban szkeptikusok vajon képesek lesznek-e azonnal alkalmazható, készre gyártott megoldással előállni?
<P>
Úgy gondolom, ez a projekt jelentős előrelépést jelent. Ezért adjunk egy esélyt a felállítandó szabályozóknak, a szkeptikusok pedig a jövőben majd hathatnak ezen új intézményekre, amelyek első számú feladata lesz, hogy bizonyítsanak.
<SPEAKER ID="040" NAME="Edit Herczog" AFFILIATION="PSE">
Elnök asszony, két év munkája áll mögöttünk, és én gratulálok mindannyiuknak ehhez a kemény munkához. A távközlési csomag nagyfokú hozzájárulás a lisszaboni stratégiához, mivel az ágazat a GDP 4%-át és a GDP-növekedés 25%-át képviseli. Ez az európai gazdasági erő egyik alapágazata.
<P>
A távközlési csomag nagyfokú hozzájárulás egy tudásalapú gazdaság kialakításához is, nem csupán magán az ágazaton keresztül, hanem a felhasználók számára teremtett növekvő lehetőségek révén is, legyenek azok vállalkozások, különösen kis- és középvállalkozások, vagy magánszemélyek. Mindenki hasznát látja belőle.
<P>
A távközlési csomag a hálózat fejlesztése révén nagyfokú hozzájárulás az európai gazdaságélénkítési tervhez. A távközlési csomag nagyfokú hozzájárulás a fogyasztói jogok és lehetőségek szélesítéséhez, mivel egyre több és több fogyasztó használhatja. A távközlési csomag ugyanakkor nagyfokú hozzájárulás a demokrácia fejlesztéséhez is. Lehetőséget nyújt minden európai polgárral találkozni, és új eszközökkel gyakorolhatjuk jogainkat és kötelességeinket, ugyanakkor a szabályozó hatóság egyensúlyt teremt: egyensúlyt aközött, hogy Európa számára eszközt biztosítunk, hogy valódi belső piac kialakításához a távközlési ágazatban és hogy a nemzeti szabályozói szinten az elérhető szakértelmet felhasználjuk.
<P>
Gratulálok az előadóknak és a Bizottságnak. A következő öt évben meg kell tennünk az első lépést, amelyet később továbbiaknak kell követniük.
<SPEAKER ID="042" NAME="Silvia-Adriana Ţicău" AFFILIATION="PSE">
(RO) Azzal szeretném kezdeni, hogy gratulálok előadóinknak, akik megfeszítetten dolgoznak ezen csomagon több mint egy éve. Ez valójában egy rendkívül fontos csomag az Európai Unió polgárai számára.
<P>
Ez a csomag számos dokumentumot tartalmaz. Azt hiszem, fontos, hogy először Trautmann asszony jelentésére hivatkozzam, amely szabályozási keretet állít fel az elektronikus hírközlési ágazat számára, és számos rendkívül fontos aspektusra kitér, így a funkcionális szétválasztásra, a spektrumpolitikára, valamint az újgenerációs hálózatok használatára és elősegítésére. Örömmel hallom, hogy a funkcionális szétválasztást sürgős, külön intézkedésként elfogadták.
<P>
Ezenfelül úgy gondolom, hogy létfontosságú itt hangsúlyoznunk, hogy a fogyasztók jogait védenünk kell. Ezért érintette Harbour úr jelentése ezeket a szempontokat, és kollégánk, Reino Paasilinna sikeresen támogatta az Európai Szocialisták képviselőcsoportjának azon álláspontját, hogy a kulcsfontosságú elem a fogyasztó kell, hogy legyen. Fontos, hogy hogyan egyeznek meg a szerződések záradékaiban, hogy minden fogyasztó védve legyen.
<P>
A technológiai semlegességet illetően hasznos lenne ennek révén számos technikai opciót lehetővé tenni. De szeretném hangsúlyozni, hogy az internet óriási lehetőségeket nyújt. A fogyasztók és a felhasználók számára fontos, hogy védve legyenek, és hogy ne férhessenek illetéktelenül a személyes adataikhoz, amelyeket ugyancsak védeni kell. Mindenekelőtt védenünk kell a szellemi tulajdont, de nem a fogyasztók érdekeinek rovására.
<P>
(Az elnök félbeszakítja a felszólalót)
<SPEAKER ID="043" NAME="Charlotte Cederschiöld" AFFILIATION="PPE-DE">
(SV) Köszönöm, Biztos asszony, magasabb szintű harmonizációra van szükségünk az elektronikus hírközlésben, valamint világosabb és egyszerűbb jogszabályokra, ennek a harmonizációnak pedig hozzá kell járulnia a jól működő belső piachoz. A fő célkitűzés a verseny fokozása, amelynek eredményeképpen nagyobb választék, alacsonyabb árak és jobb minőség áll a végfelhasználók rendelkezésére. Ennek sikere érdekében számos különböző érdeket mérlegelni kell, és megfelelő egyensúlyt kell találni. A távközlési csomagot nem szabad - és nem is akarja - büntetőjogi szankciók céljára vagy a tagállamok polgári eljárásjogának befolyásolására felhasználni. A középpontban a fokozott versenynek kell állnia. Minden polgárnak lehetőséget kell biztosítani, hogy ügyét bíróságra vigye - ez nem engedélyezhető kereskedelmi erőknek. Remélem ezért, hogy képviselőtársaim ez alkalommal támogatni fogják a kompromisszumot.
<P>
A magánélet problémája a kereskedelmi jogi szabályozás, az adattárolás, a bűnügyi jogszabályok és az átláthatósági jogszabályok területén merül fel. Az Európai Unió még nem talált közös megközelítést közös elvekkel, amely alkalmazható lenne mindhárom területen, és átfogó értékelésre lenne szükség a jogszabályokban hosszú távon felmerülő ellentmondások elkerülése végett. Még mindig jövőbeli kihívás, hogy egyensúly szülessen a rendőrség érdekei, az átláthatóság támogatói, az adatvédelmet szorgalmazók, valamint természetesen az informatikai vállalkozások között.
<P>
A Bizottságnak hozzá kellene tudnia járulnia ehhez olyan közös munkacsoport felállításával, amely közös elveket és egyensúlyt talál e jelentős terület különböző érdekei között.
<P>
Végül gratulálni szeretnék Reding biztosnak és az előadóknak nagyszerű munkájukhoz.
<SPEAKER ID="044" NAME="Jacques Toubon" AFFILIATION="PPE-DE">
(FR) Elnök asszony, először is szeretnék köszönetet mondani Reding asszonynak, biztosunknak, a francia elnökségnek, amely decemberben nagyon értelmes közös álláspontra jutott, valamint a cseh elnökségnek, amely nemrég teljesítette célkitűzését. Ugyancsak szeretnék köszönetet mondani és gratulálni mindenekelőtt három előadónknak, Harbour úrnak, Trautmann asszonynak és del Castillo Verának, akik nagyszerű munkát végeztek.
<P>
A csomag, amelyről ma szavazunk, olyan rendelkezéseket tartalmaz, amelyek teljes mértékben olyan irányba tartanak, amilyet bárki kívánhatna a távközlési piac fejlődésének régi jó szokás szerint és mindenki előnyére: a közös finanszírozású, vétójog nélküli Európai Elektronikus Hírközlési Piacfelügyeleti Hatóságra (BEREC) bízott európai rendelet; egyensúly a verseny és az új beruházás igénye között - a funkcionális elválasztás kivételes esetekre korlátozódik; a spektrumkezelés területén a közszolgálatokra való összpontosítás igénye; új szolgáltatások; új hozzáférési szabadság; valamint különösen köszönet Harbour úrnak, a fogyasztói jogok jelentős növeléséért. Csupán azt sajnálom, hogy az "el kell fogadni” szövegrészt elutasították.
<P>
Franciaország számára ez a szöveg tökéletesen kiegyensúlyozott, egy jó kompromisszum, és ez alatt azt értem, hogy a híres ellentmondásos módosítások tekintetében a legvégül javasoltak átgondoltak véleményem szerint, mert a hozzáférés veszélyeztetése nélkül teszik lehetővé a szellemi tulajdonjogok interneten történő végrehajtását. Az internetnek alkalmaznia kell a jogot ezen a területét is. A virtuális világ nem törvény nélküli világ, és nem szabad kizárólag a működtetők és a hozzáférést szolgáltatók által behozott reklámszakma hatalmának alávetni. Ezért osztom Trautmann asszony álláspontját. A kompromisszum egyenlő szintre hozza az alkalmazottak, a művészek és az internet-felhasználók jogait, és ez jó.
<SPEAKER ID="045" NAME="Syed Kamall" AFFILIATION="PPE-DE">
Elnök asszony, azzal szeretném kezdeni, hogy elismerésemet fejezem ki a Bizottság és tisztviselői, valamint az előadók által végzett kemény munkával kapcsolatban. Az Állampolgári Jogi, Bel- és Igazságügyi Bizottságnak az egész csomag elektronikus magánéletre vonatkozó részével korábban foglalkozó egyik árnyékelőadójaként beszélek most. Szeretném ugyancsak elismerni Alexander Alvaro és a többi árnyékelőadó, köztük a szocialista frakcióból Lambrinidis úr munkáját.
<P>
Mindannyian nagyon keményen dolgoztunk azon, hogy egyensúlyt teremtsünk a valamennyiünk által nagyon lényeges kérdésnek tekintett adatvédelem és a vállalkozások azon joga között, hogy a hálózataink biztonságát biztosító és a hálózatokon keresztül kártékony szoftverekkel és vírusokkal támadást indítókat célzó biztonsági programokat fejlesszenek ki.
<P>
Ez azonban nem a "három dobás, és kiestél” elvéről szólt. Itt nagyon kevés ember támogatja ezt, és nagyon sajnálatos, hogy e Házon kívül néhány ember igyekszik úgy beállítani, hogy a "három dobás, és kiestél” elvet támogatja.
<P>
Ha már az adatcsomagok témáját taglaljuk, hadd térjek ki az internet semlegességére. Úgy gondolom, egyet kell értenünk azzal, hogy valamilyen szintű hálózatkezelés szükséges. Mivel a vállalkozások szélesebb sávot építenek ki, más vállalkozások jönnek és feltöltik ezeket a sávokat, ami túlterheltséget eredményezhet. Ki gondolta volna néhány évvel ezelőtt, hogy olyan szolgáltatásaink lesznek ma, mint a BBC iPlayer vagy a YouTube? Ezért fontos, hogy a szolgáltatók képesek legyenek irányítani hálózataikat. Az "első csomag be, első csomag ki” elve romboló hatású lehet, különösen ha mentőszolgálatok kerülnek hátrányba a túlterheltség miatt.
<P>
Szeretném megköszönni valamennyi előadónak, hogy ebben a kérdésben igyekezett helyes egyensúlyt teremteni, és megkérném a Házon kívüli lobbistákat, hogy ne hasonlítsák a "három dobás, és kiestél” elvéhez; kérem, ne fessék le úgy, mint a szabadságaink elleni fundamentális támadást. Csupán próbáljuk megtalálni a helyes egyensúlyt.
<SPEAKER ID="046" NAME="Christofer Fjellner" AFFILIATION="PPE-DE">
(SV) Köszönöm szépen, Elnök asszony. Sajnálom, hogy elkéstem egy kicsit. Kezdetképpen szeretném elmondani, hogy úgy gondolom, fontos rámutatni, hogy a távközlési csomag mai, szavazás előtti állapotában alapvetően jó. Megerősíti a versenyt és a felhasználók jogait, és ezt fontos hangsúlyozni, mert úgy gondolom, hogy ez olyasvalami, amiről gyakran elfeledkezünk a vitában. Majdnem kizárólag a részletekre koncentrálunk, és ezért néha szem elől tévesztjük a teljes képet, pedig végül is erről szól a távközlési csomag - megerősíteni a versenyt és a fogyasztók jogait.
<P>
Ugyanakkor az interneten jelenleg számos veszély fenyegeti polgári szabadságainkat és jogainkat, valamint az internet nyitott és szabad struktúráját. Ezek soha nem voltak annyira nyilvánvalóak, mint az arról szóló vitában, hogy ki kell-e zárnunk bírósági tárgyalás nélkül bizonyos felhasználókat az internetről vagy sem. Nagyon büszke vagyok arra, hogy itt a Parlamentben egyetértettünk abban, hogy ezt nem tartjuk elfogadhatónak. Nem lehet letiltani embereket az internetről ügyük bírósági megtárgyalása nélkül. Ez fontos, mert ez a polgári szabadságok és jogok nagyon súlyos korlátozása. Úgy forgat fel jogi elveket is, ahogyan azt más helyzetekben nem fogadnánk el. Nem tiltunk ki valakit a közúti közlekedéstől azért, mert biciklit lopott. Ezért nagyon örülök, hogy a holnapi szavazáson nemmel fogunk válaszolni erre a javaslatra.
<P>
Ugyanakkor ez nem zárja ki az internetet fenyegető összes veszélyt. Számos egyéb kérdés van, amelyeket később meg kell vitatnunk, és örömmel nézek e viták elébe. Vannak bizonyos területek, ahol szeretném, ha kicsit messzebbre mennénk, de összességében a csomag jó irányba tett lépést jelent. Büszke vagyok arra, hogy holnap világosság tesszük, hogy a polgárok internetes szabadságai és jogai, különösen a bírósági tárgyalás nélküli kizárás lehetőségének tiltása olyan kérdések, amelyeket az Európai Parlament támogat.
<SPEAKER ID="047" NAME="Helga Trüpel" AFFILIATION="Verts/ALE">
(DE) Elnök asszony, szeretném kiemelni, hogy a mai vitát a következő kérdés uralta: hogyan tudunk egyensúlyt teremteni az internet szabadsága, a szabad hozzáférés, a szerzői jog és az alapvető jogok betartása között? Ez valóban a megfelelő egyensúly kialakításának varázsreceptje.
<P>
Szeretném hangsúlyozni, hogy ez nem az internet önkényes blokkolásáról szól. Nem kapcsolhatjuk le a YouTube-ot, ahogy Törökországban tették, azért mert láthatólag becsmérelték Atatürköt. Nem akarunk olyan helyzetet, ami Kínában uralkodik. A honlapokat természetesen nem lehet politikai okokból találomra bezárogatni. Ugyanakkor szeretném világosan kijelenteni, hogy a polgárok nem rendelkezhetnek a megszorítások nélküli, illegális letöltés korlátlan jogával! Ez nem vita tárgya. Ugyanakkor biztosítanunk kell - és ezt az egyensúlyt keressük és kell megtalálnunk -, hogy a kreatív tartalmak szerzőit, akiknek a munkái megjelennek az interneten, igazságosan kompenzáljuk. Ehhez új modellre van szükségünk. És ez nem a francia modell. Igazságügyi garanciát akarunk, az alapvető jogokról szóló bírósági ítéletet. Ugyanakkor még új társadalmi szerződést kell kidolgoznunk a tudásalapú társadalom számára a szerzői jog és az alapvető jogok védelme közötti egyensúlyról.
<SPEAKER ID="048" NAME="Viviane Reding" LANGUAGE="FR">
Elnök asszony, köszönöm mindenkinek, aki lehetővé tette, hogy ez a nagyon fontos csomag napvilágot lásson. Természetesen az eladókra és kollégáikra gondolok, de egyben a cseh elnökségre is, és szeretném itt hivatalosan kimondani, hogy Reinišová nagykövet asszony fantasztikus módon működött együtt a Parlamenttel és a Bizottsággal e projekt megvalósítása érdekében.
<P>
Most már van egy kiegyensúlyozott szövegünk, amely lehetővé teszi, hogy a piacok megnyíljanak, beruházást teremt, valamint szabadságot az interneten és jogot az internethez. Van egy szövegünk, amely lehetőséget teremt az iparág fejlesztésére - és így a munkahelyek megtartására és újabbak teremtésére -, valamint a felhasználók számára. Ez a szöveg egyensúlyba hozza egyrészről a növekedést és foglalkoztatást célzó megújult lisszaboni stratégiát, másrészről az internetet használó fogyasztók jogait érintő számos előnyt.
<P>
a Bizottság tagja. - Engedjék meg, hogy válaszoljak néhány felmerült kérdésre.
<P>
Az egyik kérdés az újgenerációs hálózatokba történő olyan beruházásokra vonatkozott, amelyek esetében a távközlési szolgáltatók számára biztosítják a beruházás igazságos megtérülését, figyelembe véve a lehetséges kockázatokat. Számos vállalkozásnak a jelenlegi szabályok értelmében már most lehetősége van a beruházási kockázatok megosztására. Az új szabályok ezt megerősítik és ugyanakkor kimondják, hogy hatékony versenyt és megkülönböztetésmentes szabályokat kell fenntartani. Ez nagyon fontos. Ki szeretném emelni, mert néha csupán egy részét hallom vissza a történetnek, de a gyakorlatban az egész beruházási történetet kell alkalmazni.
<P>
A második kérdés az adatok elleni támadásokat érinti. A szolgáltatóknak vállalniuk kell a hatalmas információtömegek feldolgozásával és tárolásával járó felelősséget. Az új szabályok ezért az európai jogban először kötelező bejelentést vezetnek be a személyes adatok elleni támadás esetére. Ez azt jelenti, hogy hírközlési szolgáltatóknak kötelességük lesz tájékoztatni a hatóságokat és fogyasztóikat a személyes adataikat érintő, biztonság elleni támadásokról. Ezenfelül a magánéletre és az adatvédelemre vonatkozó szabályokat megerősítették többek között a cookie-k és hasonló eszközök használatának területén. Az internet-felhasználókat jobban fogják tájékoztatni arról, hogy mi történik személyes adataikkal, és a gyakorlatban könnyebben kézben tudják majd tartani a személyükkel kapcsolatos információkat.
<P>
A második elem a fogyasztók számára nyitottabb és semleges internetről szól. Az európai fogyasztók előtt még nagyobb, egymással versengő szélessávú szolgáltatók választéka áll majd. Az internetszolgáltatók kezében hatékony eszközök vannak, amelyek lehetővé teszik, hogy megkülönböztessék a különböző internetes adatátviteli típusokat, így a hangalapú vagy a peer-to-peer kommunikációt. Bár a forgalomirányítás kiemelkedő minőségű szolgáltatások kialakítását is lehetővé teheti és segíthet a biztonságos kommunikációt is garantálni, ugyanezen a technikák révén a kommunikáció vagy más szolgáltatások minősége elfogadhatatlanul alacsony szintre is lerontható. Ezért van az, hogy az új uniós szabályok értelmében a nemzeti távközlési hatóságok meghatározhatják majd a hálózati átviteli szolgáltatások minimális minőségi szintjét annak érdekében, hogy elősegítsék az internet semlegességét és az európai polgárok internetes szabadságait.
<P>
Az új szövegbe új, kiemelkedő jelentőségű átláthatósági követelményeket vezettünk be.
<P>
A negyedik elem, amit hangsúlyozni szeretnék az internet-hozzáféréshez való jog elismerése. Az új szabályok világosan elismerik, hogy az internethez való hozzáférés joga ugyanolyan alapvető jog, mint a véleménynyilvánítás vagy a tájékoztatáshoz való hozzáférés joga. A szabályok ezért arról rendelkeznek, hogy a szolgáltatásokhoz és alkalmazásokhoz való hozzáférésre és azok használatára vonatkozó valamennyi intézkedésnek tiszteletben kell tartania a magánszemélyek alapvető jogait és szabadságait, köztük a magánélethez való jogot, a véleménynyilvánítás szabadságát, valamint a tájékoztatáshoz, az oktatáshoz és a megfelelő peres eljáráshoz való jogot.
<P>
a Bizottság tagja. - (FR) Elnök asszony, úgy gondoltam, nagyon fontos hangsúlyozni ezeket az alapvető jogokat, mert ezek képezik európai értékeink alapját, azokét az európai értékekét, amelyek az új távközlési szabályokra is épülnek.
<P>
Ezenfelül szeretnék szólni egy szót az internet szabadságával kapcsolatban, mert számos képviselő beszélt már erről. A megkötött kompromisszum a polgárok és az internet-felhasználók szabadságának győzelme.
<P>
Először is ez a kompromisszum nagyon világosan kinyilvánítja a polgároknak az Alapjogi Chartában lefektetett szabadságait, köztük az internet-hozzáféréshez való jogot, amely a véleménynyilvánítás és az információ szabadságának szerves része. Másodsorban a kompromisszum kiköti, hogy az internet-felhasználók jogainak korlátozására javasolt aránytalan megoldások nem törvényesek. Harmadrészt a kompromisszum megerősíti, hogy mindig meg kell adni a lehetőséget az ügy bírósági tárgyalására, olyan független és pártatlan bíróság előtt, amelynek döntését tiszteletben kell tartani.
<P>
A kompromisszum mindezt tartalmazza, és úgy gondolom, hogy a kompromisszum alapján a Bizottság és a Parlament által a közeljövőben végzendő munkának biztos alapja lesz, amely kiemeli polgáraink jogait és Európánk belső értékeit.
<P>
Ezért arra szeretném kérni a Tanácsot, hogy gyorsan cselekedjen annak érdekében, hogy a szöveg végleges verziója, amely, remélem, holnap megszavazásra kerül, minél hamarabb elérhetővé váljon.
<SPEAKER ID="051" NAME="Malcolm Harbour">
előadó. - Elnök asszony, először is köszönetet szeretnék mondani mindazoknak, akik részt vettek ebben a vitában. Nagyon építő jellegű vita volt. Különösen üdvözlöm a Parlament nyújtotta támogatást, valamint köszönet jár kollégáimnak a Belső Piaci és Fogyasztóvédelmi Bizottságból a felhasználók jogain és az irányelv magánélettel kapcsolatos elemein eszközölt jelentős fejlesztésekért.
<P>
Örömmel töltött el, hogy a vita során mindenki hozzájárult ezekhez a szempontokhoz. Ezek minden fogyasztó számára fontosak. Közeledve a parlamenti választásokhoz, remélem, hogy valamennyiük be fog számolni az internet fogyasztói érdekében ebben a Házban végzett munkáról, mert ez abszolút döntő fontosságú.
<P>
Második észrevételem, úgy gondolom, az, hogy maga az internet tere - maga az elektronikus hírközlés ágazata - viruló, fejlődő és dinamikus szektor. Szabályozóként feladatunk lehetővé tenni, hogy ez a dinamizmus, ez az innováció folytatódjon. Jogszabályi keretet állítunk fel annak biztosítása érdekében, hogy a fogyasztók használhassák, hogy biztosítsuk számukra a jogot, hogy tudhassanak ezekről a szolgáltatásokról, hogy feljogosítsuk őket arra, hogy kihasználhassák ezeket - ez pedig létfontosságú. De az internet nem az a viruló hely - és Önök a javaslattal kapcsolatban kapott mailekből is látták, milyen dinamikus -, nem azért tart itt, mert korlátoztuk az interneten folytatott aktivitást, nem azért tart itt, mert új üzleti modelleket erőltettünk rá. Összekötöttük, amit emberek teremtettek. Új belépőket akarunk, kisvállalkozásokat, nagyvállalkozásokat, beruházást.
<P>
Ezt a dinamizmust és nyomást kell továbbvinnünk. Reding asszonynak igaza van: bátorítanunk kell a tagállamokat, hogy a lehető leghamarabb vigyék véghez ezeket a fejlesztéseket. Azt akarjuk, hogy működjön az új BEREC; azt akarjuk, hogy az új szabályozó hatóság összekapcsolódjon velünk itt a Parlamentben annak érdekében, hogy ezek a lehető leggyorsabban megtörténjenek.
<P>
Lépjünk tovább és tekintsünk a jövő felé! Köszönöm, biztos asszony, az Ön által az adatvédelem és az egyetemes szolgáltatás területén tett kulcsfontosságú nyilatkozatokat, amelyek lehetővé teszik számunkra, hogy e döntő fontosságú területen együtt dolgozhassunk a fejlődésért.
<SPEAKER ID="052" NAME="Catherine Trautmann" LANGUAGE="FR">
Elnök asszony, nagyon köszönöm, biztos asszony, a nyilatkozatát, amely nagyon pozitív fényt vet az itt zajlott vitára, és köszönöm minden képviselőtársamnak, aki részt vett.
<P>
Szeretném elmondani, hogy Parlamentünk e távközlési csomagra vonatkozó kompromisszum támogatásának megszavazásával világosan leteszi majd a voksát: egy szabályozott piac és nem egy szabályozatlan verseny mellett. Ugyancsak jele egy stratégiának, egy válság idején hasznos fejlesztési stratégiának, amely az európai társadalmat felkészíti a digitális korra. Ez a voks szintén lehetővé fogja tenni az államok jogai és a Bizottság hatáskörei közötti, valamint a régi szolgáltatók és az új belépők közötti egyensúly biztosítását, hála a megkülönböztetésmentességi záradékoknak, de azt is fogja jelenteni, hogy maga a Parlament is fejlődik az együttdöntési jogkörének gyakorlásával, különösen a spektrumpolitikai elosztás területén, amely közjónak minősül, és támogatásával újabb lépést tesz a műsorszolgáltatók és a szolgáltatások felé.
<P>
Számos képviselőtársam beszélt az internet mint köztér kérdéséről, amely, mint ilyen, szabadságot és biztonságot igényel, és egyetértek velük. Következésképpen a 46. módosítás új verziójával először egy irányelvben összekapcsolódtak az internet hozzáférhetősége és a polgárok alapvető jogai.
<P>
A "hozott intézkedések” kifejezés valóban hiányzó kapocsként működik az elektronikus kommunikációs hálózatokat érintő bármely intézkedés, legyen az hozzáférés lezárása vagy szűrés, és a felhasználók alapvető jogai között. A képviselőtársaim által azzal kapcsolatosan kifejezett kételyek tekintetében, hogy az előadók hajlandók megvédeni az internet-hozzáférés megszüntetése előtti bírósági tárgyaláshoz való jogot, el kell mondanom, hogy a "független és pártatlan bíróság” kifejezés garantálja az internet-felhasználók ilyen ítélethez való jogát.
<P>
Annak bizonyítása, hogy a HADOPI független és pártatlan bíróság lenne, azt jelentené, hogy e főhatóságra ráruházzuk az összes olyan kötelezettséget, amelyet minden bírónak be kell tartania: a védelemhez való jogot, a mindkét fél meghallgatásával zajló tárgyalást és a nyilvánosságot. Ez értelemszerűen azt okozná, hogy a rendszer, amely - ahogy a francia jog védhetően teszi - a vádak és büntetések számítógépesítésére és tömegesítésére épül, összeomlik. Ezért felkérem az Európai Bizottságot, hogy a legnagyobb körültekintéssel járjon el, amikor átülteti ezt a távközlési csomagot.
<P>
Amikor egy alapelvet az együttes jogalkotóként eljáró Tanács és az Európai Parlament közötti kompromisszum tárgyát képező közösségi szöveg rögzít, azt megfelelően át kell ültetni a nemzeti jogrendszerekbe.
<P>
Azzal szeretném zárni, hölgyeim és uraim, hogy örömmel tölt el egy széles körű, többpartneres nyilvános konzultáció kilátása, amely lehetővé fogja tenni számunkra, hogy nyomon követhessük kemény munkánkat egy olyan kompromisszum keretében, amely tiszteletben tartja a 46. módosításban rögzített jogszabályt, és alkalmazhatóvá teszi azt.
<SPEAKER ID="053" NAME="Pilar del Castillo Vera">
előadó. - (ES) Elnök asszony, röviden, szeretnék ismét köszönetet mondani mindazoknak, akik szerepet játszottak ebben a távközlési csomagról szóló, már hosszadalmas vitafolyamatban: a biztos asszonynak, a többi előadónak, röviden mindazoknak, akik a Tanács soros elnöksége mellett részt vettek.
<P>
Három fő pontot fogok kiemelni, amelyeket alapvetőnek tartok e - gondolatom szerint - holnap itt nagy többséggel elfogadásra kerülő határozat előnyeinek összefoglalásához. A távközlési jogszabályi keret mostani felülvizsgálatának három azonnali következménye van.
<P>
Az első, hogy megkönnyíti az újgenerációs hálózatok fejlesztését, és ezért a fogyasztók javát szolgálja, hiszen így lehetőségük lesz egy gyorsabb, biztonságosabb internethez jutni, valamint azon böngészni és tranzakciókat végrehajtani, egy olyan interneten, amely minden szempontból kedvezőbb, nem csupán az egyéni fogyasztók, hanem a kis- és középvállalkozások számára is, akiknek az internet nélkülözhetetlen eszköz.
<P>
Másodsorban fokozottabb verseny lesz a belső piacon, amely ugyancsak a fogyasztóknak kedvez, legyenek magánszemélyek vagy vállalkozások. Előny lesz a jobb ár, a jobb termékskála, valamint a nagyobb innováció a szélesebb, nagyobb és valódibb verseny eredményeképpen.
<P>
Végül annyit, hogy mindez - efelől senkinek e Parlament falain kívül és Európában ne legyen kétsége - az alapvető jogok teljes tiszteletben tartása mellett megy majd végbe; nem lehet olyan nemzeti törvény, amely nem tiszteli ezeket a jogokat, hiszen Európa döntött arról, hogy a reform alapjául szolgáló elv garantálja az internethez való hozzáférés alapvető jogát.
<SPEAKER ID="054" NAME="Francisca Pleguezuelos Aguilar">
előadó. - (ES) Elnök asszony, szeretnék újból köszönetet mondani valamennyi képviselőtársamnak beszédeikért és ezért a vitáért, amely valóban nagyon pozitív volt.
<P>
Nem hiszem, hogy kétség férne ahhoz, hogy ez a reform nagyszerű hozzájárulás volt innovatív XXI. századi társadalmunkhoz. Kiköveztük az utat, tehát haladhatunk tovább új lehetőségeket nyújtva a távközlési iparág számára, amely rendkívül dinamikus az Európai Unió gazdasági és társadalmi fejlődése és mindenekelőtt a fogyasztóvédelem szempontjából.
<P>
Biztos vagyok benne és úgy gondolom, hogy a vita is megmutatta, hogy alapjában véve fény tört be, bár van némi árnyék is, így a tartalomról szóló vita bevonása a csomagba, ahogy azt maga a biztos és számos más képviselő is megjegyezte.
<P>
Mégis úgy érzem, hogy a kompromisszum ezt a kérdést is jól megoldotta, mivel - ahogy elhangzott - a két irányelv hatáskörébe először lettek belefoglalva - az 1. cikkbe - az alapvető jogok és szabadságok, valamint az internet-hozzáféréshez való jog.
<P>
Semmi kétség, Trautmann asszonyt támogatni szeretném abban a kérelmében, hogy amikor a tagállamok felelősek a magánélet, a véleménynyilvánítási szabadság, az információ szabadsága és általában az emberi jogok és alapvető szabadságok védelméről szóló európai egyezményben foglalt valamennyi jog garantálásáért, azt az Európai Bizottság szigorú, kemény felügyelete mellett teszik, ami szerintem a Parlament mellett a legjobb biztosíték arra, hogy az internet szabadsága az összes többi joggal egyensúlyban lévő elv.
<P>
Ez minden. Köszönöm szépen, hölgyeim és uraim. Úgy gondolom, jó munkát végeztünk és gratulálhatunk magunknak; ezért, kérem, támogassák szavazatukkal.
<SPEAKER ID="055" NAME="Elnök">
Köszönöm szépen, a közös vitát ezennel lezárom.
<P>
A szavazásra holnap, szerdán kerül sor.
<P>
°°°
<SPEAKER ID="056" NAME="Carl Schlyter" AFFILIATION="Verts/ALE">
(SV) Megjegyzem, hogy a Tanács nincs itt, hogy kommentálja ezt a megállapodást. Szeretném, ha kérelmeznék, hogy itt legyen holnap a szavazás előtt. Úgy hiszem, sok európai polgár szeretne választ kapni a Tanácstól arra, hogy miért elleneztek egy olyan szöveget, amely nyomatékosan kiköti, hogy senki nem zárható ki az internetről előzetes bírósági ítélet nélkül. Szeretném, ha a Tanács felállna és elmondaná ellenérveit. Úgy gondolom, európaiak ezrei szeretnék tudni, hogy miért ellenzi.
<SPEAKER ID="057" NAME="Elnök">
Továbbítani fogjuk a kérelmet.
<P>
Írásbeli nyilatkozatok (az eljárási szabályzat 142. cikke)
<SPEAKER ID="058" NAME="Lidia Joanna Geringer de Oedenberg  " AFFILIATION="PSE">
írásban. - (PL) Az Európai Unió távközlési jogszabálykerete az 1990-es években merült fel, a célja pedig az állami monopóliumok uralta nemzeti piacok liberalizálása volt. Ugyanakkor forradalmi technológiai változásoknak voltunk tanúi a mobiltelefon és az internet területén. Az EU távközlési piacát irányító jogszabályok reformtervezete, amelyről holnap fog szavazni a Parlament, azt a célt szolgálja, hogy az EU jogszabályait e változásokhoz igazítsa, például javítsa az elektronikus szolgáltatások területén a felhasználók helyzetét.
<P>
Személyes meglátásom, hogy az internet-hozzáférés jelentős tényező, amely támogatja az oktatási folyamatot, és megmutatja, hogy az emberek élnek szólásszabadságukkal, valamint hozzáférhetnek az információkhoz és a munkaerőpiachoz. Az internet-felhasználók internet-hozzáférése nem tagadható meg vagy nem korlátozható egy hatáskörrel rendelkező igazságügyi szerv előzetes ítélkezése nélkül. Ezért érzem azt nagyon erősen, hogy vissza kellene állítanunk a két legfontosabb módosítást, a 138. és 166. számút, amelyeket a Parlament 2008 szeptemberében első olvasatban elfogadott. Ezek a módosítások visszaállítanák a felhasználók jogainak garantálását, köteleznék a nemzeti szabályozókat az ellenőrzésre és törvényen kívül helyeznék a polgárok az interneten található alkalmazásokhoz, szolgáltatásokhoz és a közétett tartalmakhoz való hozzáférésének önkényes korlátozását.
<P>
A május 6-án második olvasatra benyújtott formában mindkét módosítás, amelyek látszólag csak módosítva lettek, de valójában lényeges változtatásra került sor, súlyosan fenyegeti a véleménynyilvánítás szabadságát, az internet-hozzáférés szabadságát és a tájékoztatáshoz való jogot - a modern, demokratikus, polgári társadalmak pilléreit.
<SPEAKER ID="999" NAME="Katrin Saks  " AFFILIATION="PSE">
írásban. - (ET) Az új távközlési csomagban ismertetett új szabályok segíteni fogják a távközlési piac szabályozását és előmozdítják a fogyasztóvédelmet. Jelentősen könnyebb lesz a fogyasztók számára információhoz jutni szolgáltatójuktól és szolgáltatót váltani. A szerződést megelőző tájékoztatás során jelezni kell, hogy a fogyasztót mennyi időre köti a szerződés. Ezenfelül a szolgáltatók nem tarthatják maguknál a fogyasztókat 24 hónapnál hosszabb ideig. A telefonszám egyik szolgáltatótól a másikhoz való átvitelének egy munkanap alatt meg kell történnie. A szolgáltatásnyújtás átláthatósága javult, és a fogyasztóknak lehetőségük van a honlapokon összevetni az árakat, a helyi szolgáltatókat pedig kötelezni lehet a fogyatékkal élő embereknek nyújtandó szolgáltatásokra. A fogyasztók kérhetik, hogy maximális árszintet állítsanak be, ha havi fogyasztásuk elér egy bizonyos szintet. Amennyiben egy szolgáltató véletlenül közzéteszi egy magánszemély személyes adatait az interneten, megfelelően értesítenie kell a személyt az esetről.
<P>
Az új szabályok segíteni fogják a távközlési piac szabályozását, valamint könnyíteni fogják új szolgáltatások piacra való bejutását. A rádióspektrum EU-s koordinálása lehetőséget teremt teljesen új szolgáltatások biztosítását, valamint megszünteti az eddig létezett akadályokat, például a televíziós programok mobiltelefonon való követését. Az állami szabályozók jogait növelték, és új uniós szabályozó hatóság áll fel, a független piacfelügyelet megerősítése céljából, amely teljes mértékben a fogyasztók érdekét szolgálja. Köszönöm!
