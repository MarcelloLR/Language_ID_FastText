<CHAPTER ID="014">
Egyperces felszólalások fontos politikai kérdésekben
<SPEAKER ID="036" NAME="Elnök">
A következő napirendi pont az egyperces felszólalások a fontos politikai kérdésekben.
<SPEAKER ID="037" NAME="Elena Băsescu" AFFILIATION="PPE">
(RO) 2010. február 8-án Románia elfogadta az Egyesült Államok elnöke által kiterjesztett meghívást az USA rakétavédelmi rendszerének kifejlesztésében való részvételre. Ez az országomba helyezett bizalom bizonyítéka, nem megfeledkezve arról a professzionalizmusról sem, amelyet a román hadsereg Afganisztánban és Irakban tanúsított. Három, egyenként 8 rakétát tartalmazó üteg fog állomásozni Románia területén. Az amerikai oldallal egyeztetett ütemezés szerint a védelmi rendszer 2015-től kezd majd működni.
<P>
Úgy hiszem, hogy a rakétavédelem tárgykörét aktuális témává kell tennünk, és fel kell vennünk az Európai Unió menetrendjébe, mert tájékozódnunk kell a ballisztikusrakéta-programok bővülésének veszélyéről.
<P>
Ki kell emelnem, hogy az új rendszer nem Oroszországra irányul. Sőt, a Moszkva által tett megjegyzések és kérések egy részét figyelembe vették az amerikai rendszer új felépítésének meghatározásakor. Az elkövetkező nagyon közeli időszakban kétoldalú tárgyalások kezdődnek a szükséges megállapodások aláírása céljából, amelyeket a román Parlamentnek még ratifikálnia kell.
<P>
Köszönöm.
<SPEAKER ID="038" NAME="Georgios Papastamkos" AFFILIATION="PPE">
(EL) Elnök úr, azzal a fontos felvetéssel élnék, hogy az euróövezet egy tagállama államháztartásának helyreállításáért maga az euróövezet a felelős. Mindamellett a közös valuta spekulációval szembeni védelme érdekében összehangolt beavatkozásra van szükség.
<P>
A szörnyű görögországi pénzügyi válság és a többi tagállamban tapasztalható pénzügyi egyensúlyhiány rámutatott a politikailag irányított európai gazdasági kormányzás szükségességére. A Bizottsághoz intézett 2010. február 17-i kérdésemben javasoltam egy Európai Monetáris Alap létrehozását. Örömmel látom, hogy Rehn biztos úr is ebbe az irányba halad. Várjuk a Bizottság integrált javaslatát.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Elnök úr, a Spanyol Központi Büntetőbíróság egyik bírója megerősítette, amit sokan közülünk már eddig is tudtak, nevezetesen, hogy Hugo Chávez venezuelai elnök együttműködik az ETA és a FARC terroristáival. Ez bizonyítja, hogy Chávez úr összejátszik a terroristákkal, hogy gyilkos merénylőknek nyújt menedéket Venezuela földjén, és hogy a venezuelai kormányban hivatalos pozíciókat adományozva nekik segíti őket. Lényegében Chávez úr ETA-bűnözőkkel működik együtt.
<P>
Baszk, spanyol és európai polgárként szeretném bírálni és elítélni Hugo Chávez diktátor megdöbbentő magatartását. Sürgetem az európai intézményeket, hogy minden szükséges intézkedést tegyenek meg Chávez úr és az ő terroristatámogató politikájának elítélése érdekében.
<P>
Szeretném emlékeztetni Rodríguez Zapatero úr kormányát is, amely jelenleg az Európai Unió soros elnökségét látja el, hogy nincs értelme barátságosnak és tesze-toszának lenni Chávez úrral, mint ahogy eddig tették. Nincs értelme pozitív hozzáállást, barátságos gesztusokat vagy együttműködést mutatni sem, mert ha a spanyol kormány visszavonja a szavát, és megalázkodik Chávez úr előtt, ahogyan azt nemrég tette, az egyenértékű a terrorizmus áldozatainak megbüntetésével, a spanyol igazságszolgáltatási rendszer megvetésével, és ezáltal a szabadság és a demokrácia büntetésével.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Bár az Európai Unió Szolidaritási Alapja egészében véve jól működik, a bevezetése korai éveiben szerzett tapasztalatok azt mutatják, hogy működésében még mindig vannak komoly korlátok és gyenge pontok. Ezek az Alap által nyújtott finanszírozás lassúságához, a regionális katasztrófák esetén való mobilizáláshoz szükséges feltételek átláthatóságának mértékéhez, valamint ahhoz köthetők, hogy az Alap felhasználhatósága kizárólag természeti csapásokra korlátozódik.
<P>
Emlékeztetnem kell önöket, hogy Románia kapott pénzügyi segítséget az Európai Uniótól az áradás által érintett területeken megvalósítandó projektek számára. Mindazonáltal az Alap forrásai később váltak elérhetővé, mint ahogy arra a maximális hatékonyság elérése érdekében szükség lett volna.
<P>
Ennek tudatában úgy vélem, hogy annak lehetőségét, hogy a közvetlen károk korai felmérése alapján előlegfizetési rendszer formájában nyújtsanak támogatást a katasztrófasújtott országnak, saját kérésére, az érintett területek sokra értékelnék azonnal a katasztrófa bekövetkezte után.
<P>
Köszönöm.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Elnök úr, Fidel Castro és az oligarchái már régen elárulták a kubai forradalom eszményképeit, amelyekben pedig népek osztoztak világszerte, különösen a nemzetközi ifjúság, akiket nagyban inspiráltak.
<P>
A Castro testvérek diktatúráját azonban jelenleg a politikai foglyok, a lelkiismereti okokból bebörtönzöttek és a saját népük iránti könyörület hiánya jellemzi. Engem ez arra az időszakra emlékeztet, amikor Franco feküdt a halálos ágyán, részben a közönséges bűnözőként kezelt politikai foglyokkal való rossz bánásmód, részben a száműzöttek megszállott megvetése miatt.
<P>
Castro oda jutott, ahová Franco és a szabadság minden más ellensége, aki beágyazódott a hatalomba. Mindazonáltal, nekünk az a dolgunk, hogy életeket mentsünk, és szolidaritást mutassunk a harcolókkal és szenvedőkkel. Ez a kötelességünk nekünk, európaiaknak, akik a demokrácia, a szabadság és az emberi jogok elkötelezett hívei vagyunk.
<SPEAKER ID="042" NAME="Gianni Vattimo" AFFILIATION="ALDE">
(IT) Elnök úr, hölgyeim és uraim, tudjuk, hogy a Bizottság és a spanyol elnökség igencsak sürgeti a bizonyos közép- és dél-amerikai országokkal folytatott tárgyalások menetét, hogy még az Európai Unió és Latin-Amerika között májusban rendezendő csúcstalálkozó előtt tető alá hozzon néhány társulási megállapodást.
<P>
Az EuroLat társalelnökeként szeretném felhívni a Parlament figyelmét arra, hogy ezen országok némelyikével kapcsolatban kockázatokat rejt a tárgyalások felgyorsítása, lévén így elhanyagoljuk az emberi jogok, valamint azok bizonyos régiókban való tiszteletben tartásának fontos kérdéseit. Így például, Kolumbiában továbbra is gyakorlatilag napi rendszerességgel gyilkolják a szakszervezeti tagokat. Hondurasban, amely országgal éppen megállapodást készülünk kötni, az, hogy a kormány még hatalmon van, pusztán egy tavalyi katonai puccsnak köszönhető. Guatemalában is hasonló problémák vannak, ha nem is az emberi jogokkal, de a megállapodás egyes pontjaival kapcsolatban, amelyek nem kapnak kellő figyelmet.
<P>
Fontosnak tartom, hogy a Bizottság és az elnökség óvatosabban járjon el.
<SPEAKER ID="043" NAME="Diana Wallis" AFFILIATION="ALDE">
Elnök úr, a nemzetközi nőnap alkalmából egy kifejezetten női egészségügyi kérdést szeretnék felvetni, amely egyfajta Hamupipőke-ügyként folyamatosan a háttérbe szorul. Két, talán három évvel ezelőtt is itt álltam, és egy csendes, láthatatlan, fájdalmas és elerőtlenedéssel járó női betegségről - az endometriózisról beszéltem: egy olyan betegségről, amely életeket, családokat tesz tönkre, és amely meddőséget okoz; tudják, vannak nők, akiknek az esély sem adatik meg, hogy anyák lehessenek. Talán azért, mert nem akarunk beszélni a nők menstruációjáról; még csak meg se nagyon akarjuk nevezni. De én most elismétlem a betegség nevét - endometriózis.
<P>
Még mindig nem ismerjük a kiváltó okát, még mindig nem tudjuk, van-e rá gyógymód, és még mindig érint tíz nő közül legalább egyet, és ez a szám emelkedik. Ez a hét az Endometriózis Tudatosításának Hete Európában. Mikor vesszük már végre komolyan ezeket a nőket, a családjukat és a szenvedéseiket? Nagyszerű, hogy itt van, biztos úr, és hallja ezt; talán létrejöhet egy megfelelő, ennek szentelt támogatás - remélem, még az idén.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Elnök úr, hölgyeim és uraim, önök is érintették a Xintia nevű vihar kérdését, amely nemrégiben söpört végig Nyugat-Európán, közel 60 ember életét követelve és jelentős anyagi károkat hagyva maga után.
<P>
Rendkívül szomorú vagyok ma, ugyanakkor dühös is, mert ez az emberi katasztrófa elkerülhető lett volna. Vagy legalábbis a hatásait korlátok közé lehetett volna szorítani. Franciaországban egészen a közelmúltig, és Európa-szerte ma is, a jelenlegi európai, sőt, nemzeti jogszabályok dacára, és azok megsértésével a part menti területeken és az ártereken fejlesztés folyik.
<P>
Ezek sokszor Natura 2000 területek, amelyek urbanizációtól való megóvása alapvetően fontos az ehhez hasonló természeti események hatásainak korlátozásához. Rajtunk múlik, hogy nagyobb elszámoltathatósághoz ragaszkodunk-e annak érdekében, hogy meggyőződjünk arról, hogy a Bizottság rendeleteit - különös tekintettel a madárvédelmi és az élőhely-irányelvre - szigorúan alkalmazzák-e a tagállamok, valamint, hogy a Strukturális Alapok igénybevételét a fenntarthatóság, a biztonság és a biológiai sokféleség megőrzésének feltételeihez kötjük-e.
<P>
Az EU 2020 stratégia kivételes lehetőség a környezettel való kapcsolatunk újrafogalmazására.
<P>
(Az elnök félbeszakítja a felszólalót)
<SPEAKER ID="045" NAME="Ivo Strejček" AFFILIATION="ECR">
(CS) Elnök úr, hölgyeim és uraim, fontos cseh médiumok számoltak be arról a múlt héten, hogy a német közlekedési rendőrség szigorúbb ellenőrzést vezetett be a cseh gépjárművezetők számára a határ német oldalán. A beszámolók szerint az ellenőrzések gyakoribbak és alaposabbak. Szemtanúk szerint a helyzetet tovább súlyosbítja, hogy egyeseknek az ellenőrzések alkalmával még vizeletmintát is kellett szolgáltatniuk, mégpedig az emberi méltóságot sértő körülmények között. Ebből kifolyólag ez már nem közúti rutinellenőrzés, amely során ellenőrzik az úti okmányokat, vagy a gépjármű műszaki állapotára vagy eredetére vonatkozó iratokat. A cseh állampolgárok szabadon közlekedhetnek a schengeni térségen belül, és nem kellene, hogy másodrangú polgárként kezeljék őket. Teljes jogú, egyenlő és szuverén állampolgárai az Európai Unió egyik tagállamának, és ennek megfelelő bánásmódban kell részesülniük. Elnök úr, szeretném megkérni, hogy továbbítsa ezt az információt az illetékes hatóságoknak, hogy megfelelő módon kivizsgálhassák az ügyet, és gondoskodhassanak annak orvoslásáról.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
Elnök úr, az Európai elhízás elleni nap egy olyan kezdeményezés, amely összehozza a túlsúlyos és elhízott európai polgárokat támogató orvos-, beteg- és politikai közösségeket. Célja, hogy május 22-ét az évenkénti Európai elhízás elleni napnak nyilvánítsa, felhívva ezzel a figyelmet arra, hogy európai szintű cselekvésre van szükség, és biztosítva azt, hogy odafigyeljenek a túlsúlyos és elhízott betegek szavára.
<P>
Az elhízás nem egy probléma, hanem egy betegség. Minden tagállamnak szembe kell néznie a kihívással, és megfelelő támogatást kell biztosítania a lakosság érintett csoportjának. Az Egészségügyi Világszervezet szerint az elhízásra vonatkozó statisztikák Európa-szerte - nem csupán az Európai Unióban - megdöbbentőek, járványos méreteket öltenek. Ha nem teszünk valamit, 2020-ra a térségben közel 150 millió elhízott felnőtt - ez a népesség 20 %-át jelenti - és 15 millió elhízott gyermek és serdülő lesz - ami a népesség 10 %-a. Ezért erősebben kell hallatnunk az elhízott és túlsúlyos betegek hangját.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Elnök úr, ma ünnepeljük a mai nap Nemzetközi Nőnappá való nyilvánításának századik évfordulóját, ami egy forradalmi harc szimbólumává vált. A nőknek a jogaikért és a hátrányos megkülönböztetés minden formája ellen való fellépésük világszerte ünnepelt napján köszöntök minden nőt, és különösen azokat, akik még mindig diszkrimináció, egyenlőtlenség és mindenféle erőszak áldozatai.
<P>
Ezzel egy időben azt is hangsúlyozni kell, mennyire időszerű ez az egyenlőségért vívott harc a jog területén és az életben, figyelembe véve, hogy a kapitalizmus válsága speciális következményekkel jár a nők életében, tekintve, hogy ők a bizonytalan és alulfizetett állások és a szegénység legfőbb áldozatai! Az Európai Unió területén szegénységben élő 85 millió ember legtöbbje nő.
<P>
Ezért, a mai nap megünneplésével arra buzdítunk minden nőt, hogy ne adják fel az álmaikat, és csak ismételni tudjuk, mennyire fontos az igazságtalanság és a diszkrimináció elleni harc, valamint új horizontot nyitni az egyenlőségben élt jobb élet számára.
<SPEAKER ID="048" NAME="John Bufton" AFFILIATION="EFD">
Elnök úr, szeretném felhívni a figyelmüket arra, hogy Walesben hamarosan népszavazást tartunk. Igen, ha hiszik, ha nem, népszavazást. Az Alkotmány kapcsán megtagadták ezt tőlünk, csakúgy, mint a Lisszaboni Szerződéssel kapcsolatban, de most végre rendezünk egyet a Walesi Nemzetgyűlést megillető újabb jogkörökről.
<P>
Ez a kérdés forog most kockán, de a végén csattan az ostor. A walesi politikai pártok - a Munkáspárt, a Plaid Cymru, a Liberáldemokraták és a Konzervatívok - mindegyike támogatja az elképzelést, és mindegyikük több hatáskört szeretne. Nos, hírem a számukra a következő: én nem.
<P>
Bolondnak nézik az embereket Walesben. Most, amikor a függetlenség lesz a következő téma, ami napirendre kerül, odajuthatunk, hogy akár 80 tagja is lehet a Nemzetgyűlésnek. Walesben gondozóotthonok vannak veszélyben, iskolákat fenyeget a bezárás, az útjaink olyan állapotban vannak, mintha csak a harmadik világban lennénk, ám ennek ellenére politikusaink ott, Cardiff Bay-ben, ahogy itt is, elszántan erőltetik ezt az őrült ötletet.
<P>
Üdvözlöm a népszavazás tényét, de remélem, hogy Wales nagyszerű emberei felállnak, és nemmel szavaznak majd.
<SPEAKER ID="049" NAME="Miroslav Mikolášik" AFFILIATION="PPE">
(SK) Hadd fejezzem ki legmélyebb együttérzésemet és szolidaritásomat, amelyet a Madeirán történt természeti csapás áldozatai iránt érzek.
<P>
A szükséghelyzetek rugalmas fellépést követelnek, hogy mihamarabb kielégíthetőek legyenek az emberek alapvető szükségletei, hogy anyagi segítség érkezhessen, és hogy gyorsan megkezdődhessen a legfontosabb elpusztult infrastruktúra újjáépítése. Remélem, hogy a portugál hatóságok a lehető leghamarabb felmérik majd a károk mértékét, és remélem továbbá, hogy semmilyen hivatalos adminisztrációs akadály nem gördül majd az Európai Unió Szolidaritási Alapjából folyósított pénzügyi támogatás kifizetése elé.
<P>
Mivel a Szolidaritási Alap forrásainak mobilizálásához az Európai Parlament hozzájárulása szükséges, remélem, hogy a Parlament példát mutat azzal, hogy azonnal reagál, és ennek mentén egy állásfoglalást is elfogad. Végezetül hadd szóljak még egy szót a szolidaritás nevében, a nyugat-franciaországi Vendée-ben történt áradásos esőzések okozta katasztrófára gondolva.
<SPEAKER ID="050" NAME="Lena Kolarska-Bobińska" AFFILIATION="PPE">
Elnök úr, itt, az Európai Parlamentben a közelmúltban fogadtunk el egy Ukrajnáról szóló állásfoglalást, amelyben megkérdőjeleztük, hogy Ukrajna korábbi elnöke magas állami kitüntetést adományozott Stepan Banderának, az ország függetlenségi küzdelme egyik vezetőjének. Állásfoglalásunk e bekezdését komoly kritikával illették Nyugat-Ukrajnában.
<P>
Szeretném elmondani, hogy ez az állásfoglalás nem Bandera független Ukrajnára vonatkozó célkitűzését kérdőjelezte meg. Sőt, az állásfoglalás támogatta egy erős, egyesült és szabad, az Európai Unió és saját hazám, Lengyelország teljes támogatását élvező Ukrajna ügyét; az állásfoglalás csupán sajnálatát fejezte ki amiatt, hogy a kitüntetés odaítélésekor kevés figyelmet szenteltek a független Ukrajnáért vívott háborús küzdelem tragikus körülményeinek, amelyek során Bandera nevében is követtek el etnikai tisztogatásokat.
<P>
Véleményem szerint, ami hiányzott a Banderának ítélt kitüntetésből, az a harc ártatlan áldozatai felett érzett megbánás volt. Csak úgy szolgálhatta volna teljes mértékben a független, szomszédjaival békében élő Ukrajna célját. A kitüntetéssel együtt erőfeszítéseket kellett volna tenni az érintett családokkal való megbékélésre is.
<P>
(Az elnök félbeszakítja a felszólalót)
<SPEAKER ID="051" NAME="Csaba Sógor" AFFILIATION="PPE">
(HU) A szlovákiai államtörvény kapcsán számos bírálat fogalmazódott meg az utóbbi időben. Most az Európai Bizottság Jogi Szolgálatának véleményére hívnám fel a figyelmet. Eszerint a törvény és a végrehajtási rendelkezések jelenlegi formájukban nem egyeztethetőek össze az alapvető jogokkal és az Európa Tanács vonatkozó dokumentumaival, továbbá a szlovák kisebbségvédelmi törvénnyel sem. A vélemény a nyelvi követelmények tekintetében az ésszerűséget és az arányosságot hiányolja. Úgy ítéli meg a törvényt, hogy az a munkaerő szabad áramlását, így az európai integráció egyik legnagyobb vívmányát, az egységes belső piac működését is veszélyezteti az Unión belül. A Jogi Szolgálat a módosított nyelvtörvényt ellentétesnek nyilvánítja továbbá az audiovizuális szolgáltatásokra vonatkozó irányelvvel, és az EU működéséről szóló szerződés 56., a szolgáltatások szabadságára vonatkozó cikkelyével is. Az egészségügyi intézményekre vonatkozó rész a jelentés szerint a gyakorlatban diszkriminációhoz vezethet, valamint azt is megállapítja, hogy a jogszabályok az alapjogok tekintetében sokkal inkább az állam érdekeit védelmezik az egyén jogai helyett. Felkérem a Bizottságot, hogy tegye meg a szükséges lépéseket a közösségi jog maradéktalan érvényesülésének biztosítása érdekében.
<SPEAKER ID="052" NAME="Rovana Plumb" AFFILIATION="S&amp;D">
(RO) Meg kell említenem a nők munkaerőpiacon való részvételét. Az Eurostat adatai bíztató tendenciát erősítenek meg. Míg az 1970-es években a nők a munkaerőpiacnak csupán a 30 %-át alkották, 2008-ban ez a szám már 43 % volt, a globális válság pedig közel 50 %-ra tornászta föl azt.
<P>
Románia is részese ennek a trendnek, mégpedig a gazdasági válság következtében, amely az üzleti szektornak leginkább azt a részét érintette, amelyben főleg férfiakat foglalkoztattak. A nők és férfiak bérezése közötti megkülönböztetés azonban létezik a munkaerőpiacon. Ezért oly fontos, hogy a Bizottság által előrevetített jogalkotási csomag tartalmazzon olyan célokat, amelyek a fizetések nemek szerinti különbségének visszaszorítására vonatkoznak, ezáltal ösztönözve a nők nagyobb arányú munkaerőpiaci részvételét. Ennek a jogalkotási csomagnak az Európai Unió 2020 stratégiájában is szerepelnie kell.
<SPEAKER ID="053" NAME="Evelyn Regner" AFFILIATION="S&amp;D">
(DE) Elnök úr, a közelmúlt törökországi eseményei ismételten megerősítették, hogy még mindig nem garantálják megfelelő mértékben a szakszervezetek és a munkavállalók jogait. A korábban állami tulajdonban lévő, ám most már privatizált dohányipari monopólium, a Tekel 12 000 alkalmazottja küzd immár több mint két hónapja a tömeges elbocsájtásokkal, a rövidített munkaidővel és a korábban kiharcolt szociális jogok elvesztésével.
<P>
Erdoğan elnök a sztrájk ideje alatt számos alkalommal fenyegetőzött azzal, hogy rendőri erővel fogja megtisztítani az ankarai tiltakozó táborokat. A sztrájk kezdetekor a rendőrség könnygázzal és vízágyúkkal támadt a munkavállalókra.
<P>
Szeretném felkérni önöket, hogy szólítsák fel a török hatóságokat arra, hogy egyenlő jogokkal bíró szociális partnerként kezeljék a szakszervezeteket, valamint, hogy bocsássanak ki olyan jogszabályokat, amelyek garantálják a szakszervezeti jogok feltétel nélküli védelmét. A jogokat az EU és a Nemzetközi Munkaügyi Szervezet Egyezményének normáihoz kell igazítani.
<SPEAKER ID="054" NAME="Luigi de Magistris" AFFILIATION="ALDE">
(IT) Elnök úr, hölgyeim és uraim, a közelmúltban újabb környezeti katasztrófa történt Olaszországban, a Lambro és a Pó folyókon. Ugyancsak a közelmúltban a luxemburgi Bíróság elítélte Olaszországot, amiért Campaniában illegális hulladéklerakással és a hulladék összegyűjtésének ellenőrzésére való képtelenségével veszélyeztette a közegészséget. Tarantóban az Ilva acélművek, Crotonében az azbeszt iskolákból való eltávolítása, míg Campaniában dioxin jelenléte miatt növekedett a leukémiás megbetegedések száma. Ez egy folyamatos környezeti katasztrófa.
<P>
Nyomatékosan kérdezem a Bizottságot, mit szándékozik tenni annak biztosítása érdekében, hogy az olasz kormány megfeleljen az Európai Unió irányelveiben foglalt normáknak, különös tekintettel a közelmúltbeli bírósági ítéletre, amely határozottan elítélte Olaszországot azért, amiért képtelen a campaniai hulladék ártalmatlanítására. Heteken és hónapokon át az egész világ Nápoly városán nevetett.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Elnök úr, az Afganisztánról szóló londoni konferencia hatására pánik söpört végig az afgán társadalmon, és félelem töltötte el különösen a nők szívét. A 70 ország megegyezésével elfogadott béke-megállapodás magában foglal egy alapot, amely célja, hogy segítse a tálibok újraintegrálását, és a következő hónapokban egy Loya Jirgának - vagyis béketanácsnak - kell felállnia, hogy ily módon létrejöhessen a megbékélés.
<P>
A nők nem akarják, és nem is szabad, hogy ők fizessék meg a megbékélés árát. A tálibok továbbra is a nők jogainak elnyomását és a Sharia törvények visszatértét követelik. Félő, hogy a Loya Jirga módosítani fogja az alkotmányt, és hogy ezáltal el fognak tűnni a nők jogait védő cikkek; különösen a 2. fejezet 22. cikke.
<P>
Ma, 2010. március 8-án, ünnepélyesen kérem, hogy az Európai Unió lépjen fel az afgán nők jövőjének garantálójaként, mivel a történelem leginkább nőgyilkos rezsimjének újonnan való felállása támogathatatlan.
<SPEAKER ID="057" NAME="Simon Busuttil" AFFILIATION="PPE">
(MT) A Svájc és Líbia közötti diplomáciai incidens fokozódott, és most már súlyos következményekkel jár számos európai uniós polgár számára, akik szeretnének Líbiába utazni, de megtagadják tőlük az országba való belépés jogát. Különösen súlyosan érinti ez azokat a munkavállalókat, akik Líbiában dolgozva biztosítják a megélhetésüket, valamint azokat az európai befektetőket, akik így nem tudják alkalmazottaikat oda küldeni. Mindeközben azok, akik már Líbiában vannak, igyekeznek a lehető legtovább maradni, részben azok helyett, akik még nem léphettek be az országba. Az Európai Uniónak semmi köze ehhez az incidenshez, két harmadik ország ügyének esett áldozatául. Ezért kérem az Európai Uniót, hogy tegyen meg minden lehetséges intézkedést annak érdekében, hogy a lehető leghamarabb megoldja ezt a problémát.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Elnök úr, Spanyolország kormánya magyarázatot kért Venezuela kormányától, miután bírósági ítélet született arról, hogy a venezuelai kormány állítólag együttműködik az ETA-val.
<P>
Iturgaiz úrnak naprakészebb információkkal kellene rendelkeznie, mert szombaton a venezuelai és a spanyol kormány közös közleményt adott ki ez ügyben. Ebben a közleményben mindkét kormány megerősíti abbéli szándékát, hogy teljes körűen együttműködve, közösen dolgozzanak a terrorizmus leküzdése érdekében.
<P>
Mindannyian örüljünk ennek a szándéknak, és gratuláljunk Venezuela kormányának, hogy kifejezte szándékát, miszerint kész együttműködni a spanyol kormánnyal a terrorizmus és az ETA elleni küzdelemben, ahelyett, hogy gyújtogató szándékú üzeneteket küldözget, vagy hogy politikai tőkét igyekszik kovácsolni egy olyan lényeges kérdésből, mint a terrorizmus.
<P>
Úgy vélem, fontos, hogy a terrorizmus elleni folyamatos és létfontosságú küzdelem során tiszteletben tartsuk az igazságügyi és diplomáciai kapcsolatok függetlenségét, valamint, mindenekfölött az államok közti együttműködést.
<SPEAKER ID="059" NAME="Olle Schmidt" AFFILIATION="ALDE">
(SV) Elnök úr, az izlandi emberek szombaton messze hangzó nemet mondtak az Icesave-megállapodásra. A Bizottság alig egy héttel ezelőtt javasolta, hogy az EU megkezdje Izlanddal a csatlakozási tárgyalásokat.
<P>
Igaz ugyan, hogy a jog a londoni és hágai pénzügyminiszterek oldalán áll, de ettől még jelentős felelősség terheli őket. Azoknak a fogyasztóknak, akik elég meggondolatlanok voltak ahhoz, hogy az Icesave-nél helyezzék el befektetéseiket, szintén joguk van ahhoz, hogy kompenzációt kapjanak az őket ért veszteségekért. A követeléseknek azonban elfogadhatónak és arányosnak kell lenniük. Most új tárgyalásokba kell kezdenünk a londoni és a hágai kormánnyal.
<P>
Az izlandiakkal éreztetni kell, hogy szeretettel fogadjuk őket az EU-ban, de sosem fogják megszavazni a tagságot, ha a londoni és hágai pénzügyminiszterek határozhatnak Izland sorsa felől. Nem szabad megengedni, hogy a brit és a holland államkincstár irányítsa az Európai Uniót. Itt az ideje, hogy az EU cselekedjen, és szolidaritást mutasson az izlandiakkal.
<P>
Szeretném Odin főisten szavait idézni az Edda-énekek részét képező Hávamálból: (A felszólaló izlandiul beszél.)
<P>
Ez izlandiul van, és annyit tesz: "Együtt kell megoldanunk a problémákat”.
<SPEAKER ID="061" NAME="Yannick Jadot" AFFILIATION="Verts/ALE">
(FR) Elnök úr, február 27-éről 28-ra virradó éjjelen a Xintia nevű vihar különös kegyetlenséggel söpört végig Franciaország nyugati részén, számos életet követelve. Természetesen gondolatban az áldozatokkal vagyunk, és mindenki mással, aki a segítségükre sietett. Határozottan felkérjük az Európai Bizottságot, hogy a legérintettebbek megsegítése érdekében mihamarabb tegye elérhetővé a Szolidaritási Alapot. Mindazonáltal, tanulságot kell vonnunk ebből a tragédiából.
<P>
Hogyan lehetséges az, hogy Franciaországban öt és hat millió között van azok száma, akik ártéren élnek? Ez nyilván az ingatlanlobbi nyomásgyakorlásának is köszönhető, de az is igaz, hogy néhány hónappal ezelőtt Sarkozy elnök maga is árterületeken való építkezések engedélyezését kérte. A felelősség tehát a politikusokat terheli.
<P>
Mi azzal a felhívással élünk, hogy minden építési vagy helyreállítási európai társfinanszírozású projekt csak azzal a feltétellel valósulhasson meg, hogy tiszteletben tartja a part menti területekre vonatkozó jogszabályt, valamint az áradási kockázathoz kapcsolódó megelőzési terveket. Természetesen, ismételten kérjük, hogy nyújtsunk gyors segítséget a leginkább károsult ágazatoknak, különös tekintettel a kagylótenyésztésre.
<SPEAKER ID="062" NAME="Ashley Fox" AFFILIATION="ECR">
Elnök úr, a választókerületemben, Devonban található Buckfast apátság 1890 óta készít szeszezett bort. Ezt a borfajtát azonban mostanában sajnos támadás érte néhány munkáspárti politikus részéről, akik inkább hibáztatnak egy alkoholos terméket az antiszociális viselkedés növekedése miatt, semmint, hogy elfogadnák szociális politikájuk kudarcát.
<P>
A Buckfast bort gyakorlatilag azért kellene betiltani, mert egyaránt tartalmaz alkoholt és koffeint. És ha ez megtörténik, mi lesz a következő lépés? Megtiltják a fiataloknak, hogy vodkával keverjék a Red Bullt? Vagy betiltják az ír kávét? Hogyan szándékoznak ezt kivitelezni?
<P>
Ez az az eset, amikor az "állam bácsi” megőrült. Egyetlen termék betiltatásával nem fogjuk megoldani a felelőtlen ivás problémáját. Rá kellene bíznunk a fogyasztókra, hogy olyan italt fogyasszanak, amilyet szeretnének. Nem kellene a többséget büntetni néhány tudatlan tettei miatt.
<P>
Őszintén úgy gondolják az emberek, hogy ha betiltják a Buckfast bort, azok a huligánok, akik most mértéktelenül fogyasztják azt, áttérnek a teára?
<SPEAKER ID="063" NAME="Rui Tavares" AFFILIATION="GUE/NGL">
(PT) Elnök úr, egy-két évvel ezelőtt, amikor az euró erős volt, a Wall Street Journal mégis a bukására fogadott, és kifejtette, hogyan következhet az be. Azt mondták, hogy az eurót használó gazdaságok roppant különbözőek, és hogy a kudarc árát a legsérülékenyebbek fogják megfizetni.
<P>
Pontosan ez történt, erre most mindenki a külföldi spekulánsokra panaszkodik. Jobb lenne azonban, ha magukra panaszkodnának, ha az európai vezetőkre panaszkodnának. Senki sem kényszerített bennünket, hogy politikai unió és társadalmi kohézió nélkül hozzunk létre monetáris uniót. Mint ahogy arra sem kényszerített bennünket senki, hogy habozzunk és tétovázzunk, amikor az úgy nevezett "periférikus” gazdaságok meggyengültek.
<P>
Mondjunk ki nyíltan valamit: nincs olyan, hogy "periférikus gazdaságok”. Ha egy eurót használó gazdaság meggyengül, az euró gyengül meg. Maga az Unió gyengül meg, ezért szolidárisan kellene fellépnie; ugyanazzal a szolidaritással, amely oly értékes volt Kelet-Európa számára, és amely oly értékes volt Németország újraegyesítésekor is.
<P>
Ha nem ma szolidaritásból, akkor később önérdekből kell megtenni majd ugyanazt, tekintettel e piacok méretére, az adósságaik méretére, valamint a közép-európai bankok ezeknek való kitettségére. Jobban járnánk, ha szolidaritásból cselekednénk.
<SPEAKER ID="064" NAME="John Stuart Agnew" AFFILIATION="EFD">
Elnök úr, az EU "harmonizáljunk mindent” politikája számos veszteséget okoz, nem úgy, mint az Egyesült Királyságban a magánpilóták által használt műszeres meteorológiai körülmények ( Instrument Meteorological Conditions, IMC) besorolás. Ez egy életbevágó biztonsági besorolás, amely lehetővé teszi, hogy a légijármű-tulajdonosok olyan felhős időben, vagy rossz látási viszonyok között is repülhessenek, amelyre a magánpilóták engedélye nem ad felhatalmazást. Ez egyedi dolog az Egyesült Királyságban, amely szeszélyes időjárásunknak köszönhető, és amely rendkívül jó biztonsági mutatókkal rendelkezik.
<P>
A harmonizált európai pilótaengedély kidolgozása során az Európai Repülésbiztonsági Ügynökség az IMC besorolás eltörlésére készül, ami sok magánpilótát fosztana meg a repülés lehetőségétől, hacsak nem tudják garantálni, hogy a repülésük teljes ideje alatt tiszta marad az égbolt. Ez kicsit olyan, mintha azt akarnánk garantálni, hogy Anglia büntetőkkel nyeri meg a Világkupát. A megfelelő látási viszonyok elvesztése után egy képzetlen pilótának nagyjából 50 másodperce van, hogy visszaszerezze azokat, különben elveszti uralmát a repülőgép fölött. Ezért az IMC besorolás eltörlése súlyos fenyegetést jelent a biztonságra, valamint a magánrepülés jövőjére nézve.
<P>
Az Európai Repülésbiztonsági Ügynökségnek ezt újra kell gondolnia. Ez is csak egy újabb példája annak, hogy egy értelmes és praktikus brit jogszabályt alárendeljenek egy túlzó és drága EU-jogszabálynak.
<SPEAKER ID="065" NAME="Angelika Werthmann" AFFILIATION="NI">
(DE) Elnök úr, hölgyeim és uraim, a millenniumi célkitűzések egyike, hogy felére csökkentsük a világon a szegénységet. A Bizottság a 2010. évet a szegénység és a társadalmi kirekesztés leküzdésének európai évévé nyilvánította. Az európaiak 16 %-a - vagyis 79 millió ember - él a szegénységi küszöb alatt. 79 millió európainak a saját országára jellemző átlagfizetés csupán 60 %-ából kell valahogy kijönnie. És aki szegény, az elveszti a lehetőségét, hogy részt vegyen a civil társadalomban. Aki szegény, az szenved. A 2010. évi, a szegénység és a társadalmi kirekesztés leküzdésének európai éve stratégiáinak hatással kell lenniük, a gazdasági válság dacára is.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Elnök úr, hölgyeim és uraim, azért kértem szót, hogy felhívjam a figyelmet, és elítéljem a spanyol kormány part menti területekre vonatkozó törvényének végrehajtását, különösen pedig annak Formentera szigetére gyakorolt hatásait. Formentera a Baleár-szigetek egyike. 19 kilométer hosszú, a kerülete 69 kilométer.
<P>
Az említett jogszabály végrehajtása kedvező lesz az urbanizációs fejlesztések által letarolt területeken. Formentera szigete számára viszont kedvezőtlen lesz, mert megköveteli majd a sziget legtöbb turista-létesítményének felszámolását, ami azt jelenti, hogy kis családi vállalkozásokat kell lefoglalni. Ezek a létesítmények biztosítják a sziget megélhetését, és jogszerűen hozták őket létre 30-40 évvel ezelőtt. Példaként említeném a Rocabella Hotelt, amely a sziget első szállodája volt, vagy a Blue Bar néven ismert bárt és éttermet, amely nemzetközi hírnévnek örvend, és segítette a sziget külföldi promócióját is. Ezen létesítmények hetven százalékát érintené a fent említett jogszabály végrehajtása, annak ellenére, hogy alapításuk idején létrejöttük teljesen jogszerű volt. Ez a jogszabály nem tenne mást, mint hogy lehetővé teszi a lefoglalásukat.
<P>
Ezért kérjük Formentera szigete számára egy tisztességes elhatárolási rendszer felállítását. Felszólítom a spanyol kormányt, hogy kezdje el egy új határvonal kidolgozását, tiszteletben tartva a magántulajdont, és összhangban a strasbourgi emberi jogi bíróság számos ilyen témájú ítéletével. Soha többé ne lehessen ehhez hasonló törtvényt visszamenőleges hatállyal alkotni. Ez óriási károkat okoz. Különösen arról nem lenne szabad megfeledkezni, hogy ezeket a létesítményeket a környezeti szempontok tiszteletben tartásával építették. Mi több, a tengerpart nemzeti és helyi jogszabályok védelme alatt áll. Tilos a tengerparttól számított 300 méteren belül építkezni, vagy növelni a szállodai férőhelyek számát.
<SPEAKER ID="067" NAME="Proinsias De Rossa" AFFILIATION="S&amp;D">
Elnök úr, Netanjahu miniszterelnök úr Buzek elnök úrnak a közelmúltban adott válasza, miszerint valóban megtagadta az Európai Parlament delegációjának Gázába való belépését múlt decemberben, erőteljes választ kíván. A miniszterelnök úr szabadon dönthet úgy, hogy ellenzi a palesztinokkal való gázai és kelet-jeruzsálemi találkozóinkat, de nincs joga megakadályozni azokat - mint ahogy nincs joga gátolni e Parlament demokratikus jogait sem.
<P>
Ashton főképviselőnek nyomatékosan ragaszkodnia kell abbéli szándékához, hogy Gázába látogasson; nyomást kell gyakorolnia Izraelre, hogy vessen véget az ostromnak és a humanitárius válságnak, amelyet Goldstone a lakosság törvénytelen kollektív büntetéseként írt le.
<P>
Végezetül szeretném üdvözölni a közeledési tárgyalásokról született megállapodást, de komolyan aggódom amiatt, hogy a kelet-jeruzsálemi és hebroni vallási területek körül kialakult fokozott feszületségek elvághatják az előrelépés lehetőségét. Úgy vélem, Ashton főképviselőnek tennie kellene e feszültségek csökkentése érdekében.
<SPEAKER ID="068" NAME="Tunne Kelam" AFFILIATION="PPE">
Elnök úr, amint a Parlament elnöke volt szíves emlékeztetni bennünket, március 11-én Litvánia és Észtország két alapvető törvény húszéves évfordulóját ünnepli.
<P>
Amint a litván Legfelsőbb Tanács elfogadta függetlenségi nyilatkozatát, az észt Kongresszus első ülésén, Tallinban, elfogadták az akkor még szovjet uralom alatt álló országban a jogállam hatalmának visszaállításáról szóló nyilatkozatot.
<P>
Az Észt Kongresszus kivételes demokratikus alternatívát jelentett a fennálló szovjet intézményekkel szemben. Az újonnan regisztrált észt állampolgárok 90%-a által megválasztott testület az észtek abszolút többségét egyesítette, akiket közel 30 politikai párt és mozgalom képviselt a valódi függetlenség és a nemzetállam helyreállításáért folytatott küzdelemben. Ez a küzdelem részben az Európa részéről tapasztalt szolidaritás eredményeképpen válhatott sikeressé.
<SPEAKER ID="069" NAME="Corina Creţu" AFFILIATION="S&amp;D">
Elnök úr, ön olyan katonás rendben tartja a felszólalókat, hogy úgy vélem, ezeknél az egyperces felszólalásoknál a Parlament legalább ma, a nemzetközi nőnap alkalmából, tehetne egy nagylelkű gesztust a nők felé.
<P>
(RO) Ma néhány olyan esetre szeretném felhívni a figyelmüket, amelyben hátrányos megkülönböztetés érte a románokat Európában, és amely esetek száma az elmúlt időszakban sajnos kitartóan emelkedett. Épp a közelmúltban történt, hogy a koppenhágai rendőrség szóvivője rasszista és idegengyűlölő megjegyzést tett a románok ellen, míg a dán sajtó egy egész nemzetet bélyegez meg egy olyan bűncselekmény miatt, amelyet egyetlen román bevándorló követett el.
<P>
Ez év elején egy 13 éves román lány öngyilkos lett Olaszországban, egy olyan sokkoló üzenetet hagyva maga után, amelyből kiderül, hogy diszkrimináció érte iskolatársai körében. Talán önök is látták mostanában a francia állami vasút, az SNCF vonatain elhelyezett plakátokat, amelyek arra kérik az utasokat, hogy jelentsenek minden olyasmit, amit románok követnek el az SNCF országos biztonsági ügynökségének.
<P>
Úgy gondolom, egyetértenek velem abban, hogy minden törvényszegő személynek fizetnie kell. Mindazonáltal, egy teljes nemzet ilyetén megbélyegzése elfogadhatatlan. Sőt, az előbbiekben általam említett esetek jól illusztrálják, miként romlik a különböző etnikumok együttélésének légköre az egyébként demokratikus hagyományokkal bíró országokban. Ezek olyan viselkedési megnyilvánulások, amelyek összeegyeztethetetlenek az Európai Unió alapját képező elvekkel, és súlyosan rombolják az Európai Közösség szellemiségét, felfedve az EU polgárai között húzódó szégyenletes vasfüggöny tényét.
<SPEAKER ID="071" NAME="Seán Kelly" AFFILIATION="PPE">
(GA) Elnök úr, az Atlanti-stratégiával kapcsolatban szeretnék szólni néhány szót.
<P>
Az elmúlt hetekben és hónapokban érdeklődve, és valójában helyesléssel figyeltem a Duna- és a Balti-stratégiáról szóló vitákat, de egyetlen szót sem hallottam semmilyen Atlanti-stratégiáról. Úgy vélem pedig, hogy ezen a téren tág tere nyílna a fejlesztéseknek.
<P>
A 2020 stratégia világosan körvonalazza, hogy egyetlen ország sem vághat neki egyedül, és különösen az Atlanti partvidék mentén fekvő országok, úgymint Írország, Nagy-Britannia, Franciaország, Portugália és Spanyolország óriási fejlődést érhetnek el számtalan területen, különösen a tengeri energiaforrások, a tengerkutatás, a halászat, a tengerészeti létesítmények építése és a hajógyártás, a kikötők és a biológiai sokféleség terén. Felszólítanám a spanyol elnökséget, hogy a következő hónapokban ezt is kezelje prioritásként.
<P>
(GA) Amennyiben e téren sikerrel járnak, az elnökség végére elérhetnek valami nagyszerűt.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) Az elmúlt három hónapban hat igen súlyos tengeri baleset történt Portugáliában, amelyekben 13 halász vesztette életét. Nyolc esetben a holttesteket sem találták meg, és az emberéleten kívül a hajók is teljesen odavesztek, sok más halász megélhetésével egyetemben.
<P>
Castelo de Neive, Matosinhos, Setúbal, Areosa, Peniche és Caminha halászközösségei gyászolnak; mai felszólalásommal e gyászukban szeretnék osztozni velük.
<P>
A meglehetősen zord tél, amely során nem volt sok halászatra alkalmas nap, valamint az elégtelen támogatás, amit az esetben kapnak a halászok, ha nem szállnak tengerre, arra kényszerítették őket, hogy kedvezőtlen körülmények között is kimenjenek a tengerre. Egyes hajók előrehaladott kora, a fedélzeti biztonság és a megfelelő biztonsági képzés hiánya növeli a balesetek valószínűségét. Ez elfogadhatatlan helyzet, amelyet sürgősen meg kell szüntetni.
<P>
E tekintetben a közös halászati politika reformja egyik legfőbb célkitűzésének kell lennie, hogy olyan körülményeket teremtsen, amelyek biztosítani tudják a halászok biztonságát, például a hajóállomány modernizálásába való befektetéssel, a biztonsági intézkedések szigorításával, a halászok alapvető biztonságra vonatkozó képzésével és azzal, hogy akkor is tisztességes életkörülményeket biztosítanak számukra, ha az időjárási viszonyok miatt nem ajánlott, hogy tengerre szálljanak.
<SPEAKER ID="075" NAME="Alajos Mészáros" AFFILIATION="PPE">
Elnök úr, hozzászólásommal arra szeretném felhívni a figyelmüket, hogy Koszovó elismeréséhez egységes megközelítésre van szükség. A Lisszaboni Szerződés elfogadásával tagállamaink számos új elkötelezettséget is elfogadtak. Ezek közül az egyik a kül- és szomszédsági politika terén alkalmazandó integrált és egységes eljárásokra vonatkozik.
<P>
Koszovót immár 65 ország ismeri el világszerte független államként, amelyek közt szerepel a NATO 28 tagországa közül 24, és az Európai Unió 27 tagállama közül 22. Itt az ideje, hogy arra bíztassuk a hezitáló tagállamokat, nevezetesen Ciprust, Görögországot, Romániát, Szlovákiát és Spanyolországot, hogy tegyék félre ezzel kapcsolatos aggodalmaikat, és csatlakozva a többséghez, a lehető leghamarabb ismerjék el Koszovót. Ez lényeges jele lenne az EU egyre növekvő egysége és integrációja demonstrálásának.
<SPEAKER ID="076" NAME="Andrew Henry William Brons" AFFILIATION="NI">
Elnök úr, a globális kapitalizmus úgy mozgatja az embereket a világ körül - egyeseket legálisan, másokat illegálisan -, mintha csak egyszerűen felhasználható gyártási termékek lennének.
<P>
Mozgatja a világ körül az árukat és a szolgáltatásokat, miközben alálicitál a legközelebbi áldozata árainak, gyárakat, farmokat és hivatalokat zárva be, szemétdombra hajítva a munkavállalókat.
<P>
Mozgatja a világ körül,a pénzt, munkahelyeket szüntetve meg Európában és a fejlett világban, és újakat teremtve azokon a helyeken, ahol a munkabérek a költségek töredékét teszik ki.
<P>
Az Európai Unió ölelése, amellyel magához szorítja a globális kapitalizmust, olyan ölelés, amely mindannyiunkat megfojt. Akármikor, ha gazdasági válság van, a politikusok egymás mögé felsorakozva illetik éles kritikával a protekcionizmust. Holott csakis a protekcionizmus az, amely lehetővé teszi számunkra, hogy újjáépítsük gyáriparunk alapjait, és hogy biztosítsuk a lakosság megélhetését. A gazdaság azért létezik, illetve azért kellene, hogy létezzen, hogy a lakosságot szolgálja. Nem mi vagyunk azért, hogy a gazdasági erőket szolgáljuk.
<P>
Nincs rá mód, hogy Európa úgy tudja felvenni a versenyt a harmadik világgal, hogy ne váljon annak részévé - és ez már most folyamatban van.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Elnök úr, sajnálom, hogy a Házban ma jelenlévők közül egyesek úgy döntöttek, hogy gratulálnak Chávez úrnak, aki egy követ fúj a terroristákkal, és ETA-vezetőket vont be a kormányába. Képviselőcsoportom és én, a Chávez úr és egy jogállam Központi Büntetőbíróságának bírája, mint Velasco úr, közötti választással szembesülve, tétovázás nélkül a Központi Büntetőbíróság bírájának támogatása mellett döntöttünk.
<P>
Továbbá, ha Rodríguez Zapatero úr végre felhagyna azzal, hogy Chávez úrral barátkozik és megalázkodik előtte, és e helyett akként kezelné, ami, vagyis terroristabarátként, megnőne a spanyol külpolitika hitele a nemzetközi színtéren.
<SPEAKER ID="078" NAME="Franz Obermayr" AFFILIATION="NI">
(DE) Elnök úr, ismételten szeretnék visszautalni az előző vita során az egyperces felszólalásokkal kapcsolatos megbeszélésre, amely során kifejeztük zavarunkat, hogy egyszerűen nem világos, hogy ki mikor következik, és hogy ha valaki ötször jelentkezett szólásra, jó volna, ha tudná, hogy mikor kerül sorra. Számos képviselőtársunk benyújtotta ezt a kérést. Akkor úgy tűnt, hogy kérésünk megértő fülekre talál. Egyszerűen nem értem, miért nem tudunk tanulni ebből, és próbáljuk meg megkönnyíteni ezt a képviselők számára azáltal, hogy meghirdetünk egy világos eljárást, majd ahhoz tartjuk magunkat. Én 17.00 órakor adtam le a nevem, és nem egészen értem az eljárást.
<SPEAKER ID="079" NAME="Elnök">
Az eljáráshoz tartjuk magunkat, de figyelembe kell vennie, hogy több mint 60 kérelem érkezett, és csupán 30 percünk van erre az eljárásra. Körülbelül 35-en kaptak szót önök közül.
<P>
Fel fogjuk jegyezni a nevét, és megígérhetem, hogy a legközelebbi alkalommal az elsők között szólalhat fel, de itt így mennek a dolgok. Szeretném mindannyiuknak megadni a szót, de sajnos erre nincs időnk.
<SPEAKER ID="080" NAME="László Tőkés" AFFILIATION="PPE">
(HU) Elnök úr! Ugyanaz a panaszom. Én egy fél éve nem kaptam szót. Nem tudom a szabályt. Itt mindig végigüljük a tárgyalást és értelmetlenül ülünk itt.
<P>
Fél éve nem kaptam szót. Nem ismerem a szabályokat, ezért értelmetlenül ülök itt.
<SPEAKER ID="082" NAME="Elnök">
Tőkés úr, személy szerint én adtam meg önnek a szót legalább egy alkalommal. Nem hinném, hogy helyesen állítja, hogy soha nem kapott szót.
<P>
Szeretném emlékeztetni a tisztelt képviselőket, hogy jóval a kezdés előtt adják le nevüket, mert ez alapján állítjuk össze a felszólalók névsorát. De biztosíthatom, hogy a következő alkalommal az elsők között szólalhat fel.
