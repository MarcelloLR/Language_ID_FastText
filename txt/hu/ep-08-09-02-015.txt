<CHAPTER ID="015">
Európai Hálózat- és Információbiztonsági Ügynökség (ENISA) (vita)
<SPEAKER ID="768" NAME="Elnök">
A következő napirendi pont az Európai Néppárt (kereszténydemokraták) és az Európai Demokraták képviselőcsoportja nevében Giles Chichester és Angelika Niebler által a Bizottsághoz intézett szóbeli választ igénylő kérdés vitája az Európai Hálózat- és Információbiztonsági Ügynökségről (ENISA) - B6-0159/2008).
<SPEAKER ID="472" NAME="Angelika Niebler">
előadó. - (DE) Elnök úr, biztos asszony, hölgyeim és uraim, 2004-ben megalakult az ENISA néven ismert Európai Hálózat- és Információbiztonsági Ügynökség. Elsődleges feladata az Európai Unió hálózat- és információbiztonságának javítása, és a tagállamok közötti szorosabb együttműködés előmozdítása.
<P>
Az ENISA megbízatása vitathatatlanul összetett. A számítógépes vírusok, kéretlen e-mailek, adathalászat és trójai vírusok valódi fenyegetést jelentenek a virtuális adatok világában. A hackertevékenység magán- és állami hálózatokat egyaránt fenyeget. Modern kommunikációs társadalmunk óriási károkat szenved el. A biztonság számítógépes rendszereink Achilles-sarka. Ez az a pont, ahol sérülékenyek és veszélyeztetettek vagyunk; ha így mondom, megértik, milyen fontos számunkra ez az ügynökség.
<P>
Ez az ügynökség ugyanakkor nem rendelkezik nagy személyi állománnyal, pedig hatalmas feladattal kell megbirkóznia. Ez felveti azt a jogos kérdést, hogy vajon az ENISA tényleg el tudja-e látni a feladatait a jelenlegi működési mód mellett. Sokszor beszéltünk már arról itt a teremben és más testületekben is, hogy hogyan lehetne az ENISA-t esetleg továbbfejleszteni. A Bizottság legutóbbi javaslata az volt, hogy az ENISA-t vonják össze a tervezett Európai Távközlési Piacfelügyeleti Hatósággal. Ezt a javaslatot sem a Parlament, sem a Tanács nem pártolta. Ehelyett a Parlament és a Tanács a nyári szünet előtt úgy határozott, hogy az ENISA megbízatását három évvel meg kell hosszabbítani.
<P>
A Bizottsághoz intézett kérdésünk végső célja strukturált vitát biztosítani, amely átfogja az elkövetkező három évet. A kérdés feltevésével egyúttal belevágunk a közepébe, és felhívjuk a Bizottságot, hogy nyilvánítsa ki álláspontját az általunk kritikusnak tartott kérdésekben. El tudja-e látni az ENISA jelenlegi formájában azokat a feladatokat, amelyeket elvárnak tőle? Gondolkodik-e a Bizottság azon, hogy az ENISA-t másik szervezettel váltja fel? Feltétlenül szükséges-e, hogy ezeket a feladatokat egy uniós ügynökség lássa el? A Bizottság véleménye szerint milyen általános változtatások lennének szükségesek az ENISA felépítését illetően?
<P>
Várom a biztos asszony válaszát. Nagyon érdekel, hogy meddig jutottak előre a tanácskozások a Bizottság folyosóin. Minket itt a Parlamentben aztán természetesen felkérnek majd, hogy mi is alkossunk véleményt az ENISA jövőjéről.
<SPEAKER ID="474" NAME="Viviane Reding">
a Bizottság tagja. - Elnök úr, a tisztelt képviselők tudják, hogy az ENISA ügynökség létrehozásáról szóló európai parlamenti és tanácsi rendeletnek megfelelően az ENISA megbízatása 2009. március 13-án automatikusan lejár.
<P>
A Bizottság azonban úgy gondolja, hogy feltétlenül biztosítani kell a hálózat- és információbiztonsági tevékenységek folytonosságát. Az ENISA megbízatásának meghosszabbításáról szóló módosító rendeletre irányuló javaslat vitái során osztotta ezt a nézetet a Parlament és a Tanács is. Indokolt tehát az ENISA megbízatásának további három évre történő meghosszabbítására irányuló intézkedés.
<P>
Igaz ugyan, hogy az ENISA értékelése, amelyet a Bizottság kezdeményezett 2006-ban, számos problémát állapított meg, megállapította ugyanakkor az ügynökség eredményeinek pozitív aspektusait is, tekintettel az ügynökség rendelkezésére álló eszközök korlátozott voltára. A Bizottság a feltárt aggályokra azzal reagált, hogy előállt a távközlési hatóság létrehozásáról szóló rendeletre irányuló javaslattal.
<P>
Megjegyezzük, hogy jelenleg a Tanács és a Parlament egyetért abban, hogy az ENISA független kell, hogy maradjon a távközlési hatóság alternatívájaként felálló új testülettől, és a Bizottság továbbra is szükségesnek tart egy hatékony testületet, amely képes nyomon követni a biztonsági és az integritással kapcsolatos ügyeket. Ezért fontos, hogy az ENISA folytassa a munkáját.
<P>
Határozottan hiszek ugyanakkor abban, hogy a hálózatbiztonsági kihívások erős és összehangolt európai választ követelnek. A nemrégiben Észtországban és Grúziában lezajlott számítógépes támadások - az utóbbiban a nyár folyamán történt súlyos támadás, úgy tűnik, észrevétlen maradt - megmutatták, hogy egyetlen ország önmagában rendkívül sérülékeny lehet.
<P>
Felkérem tehát az Európai Parlamentet és a Tanácsot, hogy 2009 elején kezdjen mélyreható vitát arról, hogy milyen megközelítést válasszon Európa a hálózatbiztonsággal kapcsolatban, és hogyan kellene kezelni a számítógépes támadásokat, valamint hogy ezek a megfontolások terjedjenek ki az ENISA jövőjére is.
<P>
Az ENISA-rendelet meghosszabbításáról folyó viták során mind a Parlamentben, mind a Tanácsban elhangzott a kérés, hogy meg kellene vitatni egy esetleges korszerűsített hálózat- és információs politika célkitűzéseit, és az azok elérését biztosító legmegfelelőbb eszközöket. Kifejezetten elhangzott, hogy az ENISA meghosszabbítása nem befolyásolhatja annak a vitának a kimenetelét. A Bizottság szolgálatai egy ilyen vita előmozdítása érdekében 2008 második felében kidolgoznak egy kérdőívet a korszerűsített hálózati és információs biztonságpolitika (NIS) lehetséges uniós szintű céljairól, és az elérésüket szolgáló eszközökről, amelyet nyilvános online konzultáció keretében lehet kitölteni. Minderre természetesen az ENISA-val és annak igazgatóságával egyeztetve kerül sor.
<SPEAKER ID="476" NAME="Nikolaos Vakalis" LANGUAGE="EL">
Elnök úr, biztos asszony, az Európai Parlament és a Tanács jóváhagyta az ENISA működésének meghosszabbítását 2012 végéig. Ez a hároméves meghosszabbítás további vitákat tesz lehetővé az ENISA jövőjéről, valamint az európai hálózatok és információ fokozottabb biztonságát érintő átfogóbb kérdésről.
<P>
Véleményem szerint a felülvizsgálati eljárást azonnal el kellene kezdeni. A testületet ideiglenes szervezetből át kellene alakítani állandóvá; ennek mindenekfelett együtt kell járnia az alkalmazotti létszám párhuzamos növelésével, és eljárási szabályzata rendkívül fontos 2. és 3. cikkének naprakésszé tételével. Ez a megoldás lehetővé teszi a testület számára, hogy feladatait a lehető leghamarabb végezze el egy naprakésszé tett és feljavított megbízatás alapján.
<P>
Itt hadd emlékeztessem Önöket arra - és ez a Bizottság véleménye is -, hogy csak egy európai ügynökség garantálhatja a hálózatok és információk biztonságát. Szeretnék arra is rámutatni, hogy jelenleg a partnerek túlnyomó többsége egyetért abban, hogy az ENISA a legrátermettebb és legfelkészültebb testület egy új, dinamikus európai hálózat- és információbiztonsági politika kidolgozására.
<P>
Az ENISA-t korábban éles kritikák érték. Ugyanakkor emlékeztetnem kell Önöket, hogy a 2007. évi értékelő jelentés az ENISA működésének csak az első évét tudta értékelni; így az értékelés már nem hitelt érdemlő, illetve természetesen nem aktuális. Független testületek nemrégiben elvégzett tanulmányai helyreállították az igazságot. A testület hatékonyabb működéséhez létfontosságú a megfelelő források rendelkezésre bocsátása.
<P>
Végezetül hadd mondjam el Önöknek, hogy a görög kormány kész támogatni egy életképes megoldást: vállalta egy athéni ENISA iroda fenntartási költségeinek fedezését, hogy ezzel elősegítse a testület munkáját és működését.
<SPEAKER ID="478" NAME="Anni Podimata" LANGUAGE="EL">
Elnök úr, biztos asszony, hölgyeim és uraim! Az Európai Néppárt (kereszténydemokraták) és az Európai Demokraták képviselőcsoportja által az ENISA-ról feltett szóbeli választ igénylő kérdés mai vitája mögött meghúzódó tények természetesen jelentősen eltérnek a kérdés benyújtása idején fennállt tényektől. Először is a Tanács és az Európai Parlament beleegyezett a testület működéséről szóló rendelet 2012-ig történő meghosszabbításába.
<P>
Ugyanakkor a Tanács és az Európai Parlament óvatosan fogadta az Európai Bizottság javaslatát egy elektronikus hírközlési szolgáltatások vásárlásával foglalkozó európai hatóság létrehozására. A Tanács és az Európai Parlament ehelyett a BERT-re vonatkozó ajánlást javasolja, amely alapvetően a távközlési szolgáltatások keretszabályozásának jobb végrehajtásáért tartozna felelősséggel, és nem venne részt a hálózatok biztonságához vagy integritásához kapcsolódó ügyekben.
<P>
Ezek a kérdések azonban valóban kivételesen fontosak, amint arra Ön, biztos asszony nem sokkal ezelőtt illetve a nap során korábban a nyilatkozatában helyesen rámutatott. Hangsúlyozta, hogy az Észtország és más országok elleni számítógépes támadások jelzik, milyen életbevágóan fontos, hogy meggyőző és összehangolt európai válasszal álljunk elő, mégpedig azonnal.
<P>
Pontosan ez a szerepkör az, amit az ENISA be tud tölteni, és be is kell töltenie, amint egy naprakésszé tett és feljavított megbízás alapján kezd működni, világosan megfogalmazott kötelezettségekkel és célokkal, és természetesen amint a rendelkezésére állnak a feltétlenül szükséges eszközök és emberi erőforrás.
<P>
Azt remélem, hogy a Bizottság ezúttal jelentősen és valóban hozzájárul majd az ENISA működéséhez, és elősegíti a testület munkáját, hogy az megerősíthesse a hálózatok biztonságát és integritását. Ez alapvetően fontos ahhoz, hogy javuljon a vállalatok és természetesen az európai polgárok európai hálózatokba vetett bizalma.
<SPEAKER ID="480" NAME="Jorgo Chatzimarkakis">
az ALDE képviselőcsoport nevében. - (DE) Elnök úr, biztos asszony! Hálózatbiztonság - úgy hangzik, mint egy speciális tudományterület, de a hálózatok biztonsága mindennapi életünk egyre több aspektusára kihat: a mobilkommunikációra, az internetre, amely mint egy polip furakszik be mindennapi tevékenységeink egyre több területére, az "interaktív intelligens környezetre” - ez a környezetünkbe beépített számítógépes intelligencia, amely idős embereknek segít, vagy éppen összetett munkafolyamatokat vezérel. Mindez azt bizonyítja, hogy egyre jobban függünk ezektől a fejlett technológiáktól. Uralják az életünket és a gazdaságunk növekedését.
<P>
A közelmúlt észt eseményei megmutatták, milyen mértékű a függőségünk. Említette, biztos asszony, hogy Grúzia is érintve volt. Az emberek erről az esetről kevesebbet tudnak, de ha valami látványosabb példára lett volna szükségünk, mint Észtország, akkor azt ott megkaptuk. Láttuk, hogy egy modern hálózat-vezérelte gazdaság hogyan vált hirtelen függővé egy tényezőtől, egy technológiától, hogyan támadták meg, és a biztonsága hogyan került valóban komoly veszélybe. Ez az egyik ok, amiért a Bizottság, amelyben akkoriban Liikaanen biztos úr feladatköre volt ez a terület, nagyon helyesen felismerte, hogy szükség van egy hálózatbiztonságért felelős ügynökségre. Ezért ért bennünket meglepetésként, amikor alig egy év elteltével sor került az ENISA értékelésére, mielőtt még minden forrást megfelelő módon a rendelkezésére bocsátottak volna, és ezzel az ügynökség léte is megkérdőjeleződött. Ez akkoriban határozottan megdöbbentett bennünket, ezért nagy örömömre szolgál, hogy sor került most itt erre a vitára.
<P>
Miért vontuk kétségbe az ügynökség létjogosultságát alig egy év után? Hogyan tervezik, hogyan tervezzük az ENISA megbízatásának átalakítását úgy, hogy a testület azután ügynökségként működhessen, amely egyenrangú félként lép kapcsolatba az Egyesült Államokban, Japánban és Kínában létező ügynökségekkel?
<P>
Szeretnék köszönetet mondani Önöknek, amiért a második értékelést követően elismerték az ENISA által elért eredményeket. Mi, a Parlament tagjai nap nap után beszélgetünk a kultúraváltásról, az éghajlatváltozásról, amely kihat a gazdaságainkra, amely arra kényszerít bennünket, hogy számoljunk le a fosszilis tüzelőanyagoktól való gazdasági függőségünkkel, és váltsunk át más energiahordozókra. Minden nap beleadjuk szívünket-lelkünket az itteni erőfeszítésekbe. Valamennyien tudjuk, hogy nincs más választásunk, mint megváltoztatni a rendszereinket. Ehhez intelligens megoldásokra van szükségünk, és szükségünk van hálózatbiztonságra is, mivel a biztonság mindenekfelett való. Ezért vagyok hálás, hogy most sor került erre a vitára, mint egy erőteljesebben finanszírozott ENISA és egy nagyobb hálózatbiztonság felépítésének egyik építőkövére.
<SPEAKER ID="482" NAME="Viviane Reding">
a Bizottság tagja. - Elnök úr, befejezésképpen annyit szeretnék mondani, hogy a Tanács egyhangúan, az Európai Parlament pedig széles körben támogatja az ENISA időtartamának három évvel történő meghosszabbítását. Mindkét jogalkotó ág beleegyezett, hogy első olvasatkor, a lehető leghamarabb megállapodás szülessen, még a jelenlegi rendelet automatikus lejárta előtt.
<P>
Ha jól értem, akkor a Tanács a módosító rendeletet a küszöbön álló tanácsi ülésen első helyen szándékozik elfogadni. Ezzel a probléma megoldódna, és ha a Bizottság benyújt egy dokumentumot a számítógépes támadások mögött meghúzódó alapvető problémákról, akkor ezt követően a Parlament is foglalkozhat a kérdéssel, és valódi vitát kezdhet arról, hogy milyen válaszokat adunk a jövőben ezen a téren.
<SPEAKER ID="483" NAME="Elnök">
A vitát lezárom.
