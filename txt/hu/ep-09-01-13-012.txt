<CHAPTER ID="012">
Az útlevelekben és úti okmányokban alkalmazott biztonsági jellemzők és biometrikus elemek (vita)
<SPEAKER ID="203" NAME="Elnök">
A következő napirendi pont Coelho úr jelentése az Állampolgári Jogi, Bel- és Igazságügyi Bizottság nevében a tagállamok által kiállított útlevelek és úti okmányok biztonsági jellemzőire és biometrikus elemeire vonatkozó előírásokról szóló, 2252/2004/EK tanácsi rendelet módosításáról szóló európai parlamenti és tanácsi rendeletre irányuló javaslatról - C6-0359/2007 -.
<SPEAKER ID="204" NAME="Carlos Coelho" LANGUAGE="PT">
Elnök úr, Barrot úr, hölgyeim és uraim! A ma tárgyalt javaslat célja a 2004-ben jóváhagyott jogszabályok módosítása, amelyek az EU állampolgárai, útlevelei és úti okmányai csalárd felhasználás elleni védelmére vonatkozó biztonsági szabályokat fejlesztette tovább és hangolta össze, és ezzel egyidejűleg bevezette a biometrikus azonosítás elemeit. A 2004-es eljárással ellentétben, most együttdöntési eljárás van. Szeretnék köszönetet mondani a francia elnökségnek és Barrot biztosnak az ezen ügyben tett óriási erőfeszítésekért, hogy már az első olvasatban megállapodást érhessünk el. Ugyancsak köszönetet szeretnék mondani az árnyékelőadóknak munkájukért és együttműködésükért, ami elengedhetetlen volt ennek az eredménynek az eléréshez.
<P>
Erre a megoldásra szükség volt, ha figyelembe vesszük, hogy ez a rendelet 2004-ben lépett hatályba, és legkésőbb ez év júniusától valamennyi tagállamnak rögzítenie kell a gyermekek ujjnyomatait már a születéskor. A több tagállamban végrehajtott pilotprojektek vizsgálati eredményei szerint nagyon nehéz azonban a hatéves kor alatti gyermekek ujjnyomát levenni, illetve arra támaszkodni. Az is igaz, hogy a nemzeti jogalkotó mentesítést adhat e kötelezettség alól. Ez azonban azt jelentené, hogy a mentesített korhatárig csak ideiglenes útleveleket lehetne kiadni. Túlzott teher lenne a szülők számára, hogy valamennyi gyermekük számára útlevelet szerezzenek be, amikor a schengeni területen kívül kívánnak utazni.
<P>
Így sikeresen elértük azt a megállapodást, amely meghatároz egy négyéves időszakot, amelynek során a korhatár 12 év, de egy mentesítő záradékkal, amely azon tagállamok számára, amelyek az alacsonyabb korhatárt megállapító jogszabályt már elfogadták, lehetővé teszi ennek az alkalmazását, feltéve, hogy a korhatár hat évnél nem alacsonyabb. A felülvizsgálatra vonatkozó rendelkezést is vártuk, hogy vegyék figyelembe annak a vizsgálatnak az eredményeit, amelynek az elvégzésére a Bizottságot kértük a gyermekek ujjnyomai hitelessége tekintetében, előírva, hogy a korhatárt négy év múlva állapítsák meg véglegesen és valamennyi tagállam számára összehangoltan.
<P>
Bevezetésre került egy második mentesség is azokkal a személyekkel kapcsolatban, akik különféle okok miatt fizikailag képtelenek ujjnyomat biztosítására. Ugyancsak elfogadták a Nemzetközi Polgári Légiközlekedési Szervezet "egy ember - egy útlevél” ajánlását. Amint az európai adatvédelmi biztos mondta, ez a gyermekkereskedelem elleni küzdelemben is hasznos.
<P>
A gyermekek védelme érdekében sikerült összehoznunk egy, a három intézmény által megkötött intézményközi megállapodást közös álláspont kialakítása érdekében a gyermekrablás és a gyermekkereskedelem elleni védelméhez szükséges szabályok elfogadásáról. A vonatkozó kezdeményezéseket a Bizottságnak kell bevezetnie a polgári jog vonatkozó területének keretében.
<P>
Be kell valljam, hogy az Unió csökkentett kompetenciájának kérdésével küszködünk ebben az ügyben: az útlevél-kibocsátás nemzeti kiváltság, és az Európai Unió - az útlevelek és úti dokumentumok biometrikus adatokkal történő megerősítése tekintetében - csak az okmányok biztonságának a határellenőrzés keretein belül történő megerősítése céljából avatkozhat be.
<P>
El kell mondanom, hogy létrehoztuk azokat a szabályokat, amelyek biztosítják a kompetenciák érvényesülését, meghatározva, hogy milyen adatok - ujjnyomat és fénykép - kerüljenek az okmányba, valamint a felhasználásra vonatkozó korlátokat is. Ezek az adatok kizárólag a rendeletben előírt célokra - a határellenőrzésre -, a dokumentum hitelességének igazolására, valamint annak megállapítására használhatók, hogy az, akinél az úti okmány van, jogosan tartja-e azt magánál.
<P>
Két vizsgálatról is megállapodásra jutottunk: az egyik az úgynevezett "születési okmányok” kérdése, hogy garantálhassuk, hogy azok a dokumentumok, amelyek megalapozzák az útlevél kibocsátását, ugyanolyan bizalmat élvezzenek, mint maga az útlevél, amit védeni kívánunk; a másik a határellenőrzés során az adategyeztetésre vonatkozik, annak érdekében, hogy vizsgálhassuk a hamis visszautasítási arányt. E vizsgálatok eredményeként és figyelemmel a négyéves felülvizsgálatra vonatkozó rendelkezésre, valamikor együttdöntési eljárásban be kell vezetni a szükséges változtatásokat, nem elfelejtve, hogy fontos konzultálni az európai adatvédelmi biztossal - ez egy olyan szabály, amelyet sajnálatos módon e javaslat megfogalmazásánál nem vettek figyelembe.
<SPEAKER ID="205" NAME="Jacques Barrot">
a Bizottság alelnöke. - (FR) Elnök úr, hölgyeim és uraim, először is szeretnék köszönetet mondani az Állampolgári Jogi, Igazság- és Belügyi Bizottság elnökének. Ugyancsak szeretnék köszönetet mondani az előadónak, Carlos Coelhónak figyelemreméltó jelentéséért és azért a kiváló együttműködésért is, amit a Bizottsággal egy ilyen érzékeny kérdésben fenntartott.
<P>
A Bizottság javaslata az ujjnyomatgyűjtési kötelezettség alól összehangolt kivételeket vezet be annak érdekében, hogy valamennyi európai polgár egyenlő bánásmódban részesüljön. Ezen kívül, a Bizottság meg akarta védeni a gyermekeket az emberkereskedelemtől azzal, hogy jogilag kötelező érvényűvé teszi az "egy ember - egy útlevél” nemzetközileg elismert elvét.
<P>
Én üdvözlöm az Európai Parlament annak érdekében tett erőfeszítéseit, hogy már első olvasatban megállapodást érjenek el erről a javaslatról, amely legkésőbb 2009. június 28-ig kötelezővé teszi, hogy a tagállamok által kibocsátott útlevelek az ujjnyomatot is tartalmazzák. Ha nem sikerült volna megállapodásra jutni, mindenkinek, ideértve az újszülötteket is, ha útlevéllel utaznak külföldre, kötelező lett volna ujjnyomatot szolgáltatni. Ezért őszintén szeretném kifejezni a Bizottságnak az elért kompromisszumos javaslattal kapcsolatos elégedettségét. Most a Bizottság a lehető leghatékonyabb módon nekifog az Európai Parlament által kért és előírt jelentés elkészítésének. Nem hiszem, hogy ennél többet kellene mondanom. Most érdeklődéssel hallgatom a képviselők hozzászólásait, és ismételten köszönetet mondok az önök előadójának, Carlos Coelhónak, aki kiváló munkát végzett.
<SPEAKER ID="206" NAME="Urszula Gacek">
a PPE-DE képviselőcsoport nevében. - Elnök úr, én boldogan támogatom a ma előterjesztett javaslatokat.
<P>
Úgy vélem, sürgős szükség van közös szabványok létrehozására a biometrikus adatok igazolásához. A kollégák esetleg nem tudják, hogy jelenleg igen jelentős eltérések vannak az egyes országok között például abban, hogy milyen szigorúan ellenőrzik az útlevélfényképeket. Sok ország előírja, hogy az útlevelet kérelmező polgár személyesen megjelenjen a dokumentumaival és fényképével együtt, és ezekben az esetekben az útlevélkiadó irodában a tisztviselők látják, hogy a bemutatott fénykép valóban hasonlít-e személyre.
<P>
Néhány országban azonban - a legfigyelemreméltóbb ezek közül feltehetőleg az Egyesült Királyság - a szabály az, hogy a kérelmet postai úton küldik meg, és a fénykép hitelességét csak egy úgynevezett "szakértő személy” - aki a kérelmezőt legalább két éve ismeri -erősíti meg. Igen érdekes elolvasni az Egyesült Királyságban az erre feljogosított személyek listáját. Ezt az igazolást megadhatja az optikus vagy a fogorvos, de akár egy hivatásos fényképész vagy a tűzoltóság egy tagja is - ez nem tiszteletlenség e szakmák tagjaival szemben.
<P>
Az is érdekes, hogy az Egyesült Államokban is meglehetősen laza szabályok vonatkoznak az igazolásra. Azok számára, akik első alkalommal kérnek útlevelet, a fénykép igazolása elvégezhető az úgynevezett "elfogadható létesítményeknél”. A gyakorlatban ez a helyi postahivatal alkalmazottait jelenti. Hihetetlen, hogy ez olyan biztonságtudatos országban, amelynek a polgárai vízummentesen utazhatnak Európába, efféle igazolási rendszer működhet.
<P>
Ahhoz tehát, hogy az útlevelek biztonságosak legyenek, valóban be kell vezetni a sokkal megbízhatóbb biometrikus adatokat, nevezetesen az ujjnyomatokat. Biztosítanunk kell azt is, hogy az összegyűjtésükért és igazolásukért felelős hivatal ugyanolyan normáknak feleljen meg nemcsak az EU-n belül, hanem azokban az országokban is, amelyeknek a polgárai vízummentesen utazhatnak Európába, hogy biztosítsanak bennünket: ők is ugyanolyan szigorú előírásoknak tesznek eleget, mint a mi polgáraink itt Európában.
<SPEAKER ID="207" NAME="Martine Roure" LANGUAGE="FR">
Elnök úr, amikor 2004-ben elfogadták az európai útlevelek biztonsági jellemzőiről és a biometrikus adatoknak az európai útlevelekben való feltüntetéséről szóló rendeletet, a tagállamok nem irányoztak elő semmiféle mentességet az ujjnyomatok biztosításának kötelezettsége alól. A jelenlegi tapasztalat azt mutatja, hogy a meglévő technológia még mindig nem teszi lehetővé, hogy a 12 éven aluli gyermekek ujjnyomatai kellően megbízhatóak legyenek ahhoz, hogy azokat biztonsági jellemzőként útlevelekben fel lehessen használni. Ezért üdvözöltem a tagállamokkal kötött kompromisszumot, amely 12 évben határozza meg a biometrikus adatok gyűjtésének korhatárát, és amely a három éven belüli felülvizsgálatról szóló rendelkezést is tartalmaz. Mi elfogadtuk ezt a mentességet azon tagállamok számára, amelyek már a hat éven felüli gyermekekre vonatkozóan elfogadtak jogszabályt.
<P>
Az ilyen jellegű adatok használata csak akkor elfogadható, ha az valóban védelmet biztosít gyermekeinknek. Most még nem ez a helyzet. Mi azonban továbbra is nyitva állunk bármiféle hatékony technológiaváltás előtt ezen a téren. Prioritásunk az egyedül utazó gyermekek biztonságának megteremtése, hogy elkerülhessük a gyermekrablásokat és a gyermekkereskedelmet. Az ilyen adatok útlevelekben történő rögzítése azonban hamis biztonságérzetet kelt, mert az nem akadályozza meg, hogy a gyermek szülői beleegyezés nélkül átlépje a határt. A tagállamokkal kötött kompromisszum lehetővé teszi a Bizottság számára, hogy jelentést terjesszen elő a külső határokon át egyedül utazó kiskorúakra vonatkozó előírásokról. Ez a jelentés olyan kezdeményezések előterjesztését teszi lehetővé, amelyek európai megközelítést garantálnak a tagállamok külső határait átlépő kiskorúak védelmét szolgáló szabályokhoz.
<P>
Végezetül, az útlevelekben szereplő biometrikus adatok a kizárólag a dokumentum hitelességének igazolására használhatók fel, és az olyan érzékeny személyes adatok, mint a biometrikus adatok használata csak szigorú adatvédelmi szabályokkal együtt fogadható el.
<SPEAKER ID="208" NAME="Gérard Deprez" LANGUAGE="FR">
Elnök úr, hölgyeim és uraim először is gratulálni szeretnék előadónknak, Carlos Coelhónak és az előző francia elnökségnek - amely, mint várható volt, nincs velünk - azért, hogy már az első olvasatban megállapodásra jutott. Ehhez szükség volt az elhatározásra és arra a képességre, hogy a szükséges kompromisszumot elfogadja. Külön szeretnék gratulálni Coelho úrnak, előadónknak, mert magyarázó nyilatkozata - arra kérem kollégáimat, hogy olvassák el - az intelligencia és a politikai ügyesség kis gyöngyszeme.
<P>
Az előttünk fekvő szöveg megfelelő elemzése egy fő elvet fed fel, ami egyben ennek a jelentésnek a forradalmi elve. Ennek a forradalmi elvnek semmi köze a biometrikus adatokhoz. Arról már 2004-ben döntöttünk. Az elv az "egy személy - egy útlevél” elve. Ez felveti a gyermekek kérdését és azt a kort, amikor már a gyermekek ujjnyomata is rögzíthető. Ne titkoljuk azt a tényt, hogy a kompromisszum rendkívül nehéz volt. Néhányan, mint kezdetben Coelho úr, a lehető legalacsonyabb korhatárt kívánták, hogy a gyermekeknek már a lehető legkorábban védelmet biztosítsunk. Ehhez azonban megbízható biometrikus adatokra volna szükség, ami jelenleg nem garantálható. Végül a következő kompromisszumot sikerült elérni: a gyermekek ujjnyomatát a 12. életévtől kötelező rögzíteni. Azok az államok, amelyek korábbi életkorban vesznek ujjnyomatot, ezt a gyakorlatot négy évig fenntarthatják, de a korhatár soha nem lehet hat évnél alacsonyabb, és a Bizottság az elkövetkező években jelentést tesz a működő rendszer értékeléséről, és ha szükséges, és ez szerepel a szövegben, módosításokra tesz javaslatot. Ezért reméljük, hogy a technológiában hatalmas előrelépés történik majd, mert a gyermekek védelme szempontjából az lenne az ideális, ha a lehető leghamarabb rögzíthetnénk a megbízható és összehasonlítható biometrikus adatokat. Erre figyelemmel regisztráljuk, hogy egyetértünk a szöveggel, amelyet én ismételten üdvözlök, és gratulálok az előadónak, valamint a Bizottságnak az eredeti javaslatért és a Tanácsnak a kompromisszumkészségért.
<SPEAKER ID="209" NAME="Roberta Angelilli" LANGUAGE="IT">
Elnök úr, hölgyeim és uraim, azzal szeretném kezdeni, hogy gratulálok az előadónak az általa végzett kiváló munkához. Mint az EU gyermekjogi stratégiájának előadója, az én feladatom, hogy Coelho úr jelentésének néhány fontos pontját kiemeljem, bár képviselőtársaim már ezt részben megtették.
<P>
Először is, melegen üdvözöljük a külső határokat átlépő gyermekek védelmére vonatkozó jogszabályok közös megközelítése garantálásának elvét.
<P>
Másodszor, az "egy személy - egy útlevél” elv fontos, mert közvetlenül összekapcsolja a biometrikus adatokat az okmány birtokosával. Ez megszünteti a jelenleg alkalmazott összes eljárást, amely lehetővé teszi, hogy a gyermekeket a szüleik útlevelében szerepeltessék. Az eddigi gyakorlat sokkal nehezebbé és megbízhatatlanabbá tette a gyermek személyazonosságának ellenőrzését, és megkönnyítette a jogvitákban érintett gyermekek elrablását, valamint a gyerekkereskedelmet és a gyermekek kizsákmányolását.
<P>
Harmadszor, a jelentés előirányozza, hogy a Bizottság terjesszen be jelentést, amely az ujjnyomatoknak a 12 évesnél fiatalabb gyermekek azonosítása céljára történő technikai alkalmazhatóságát vizsgálja. Nagyon fontos, hogy a rendszer fejlesztésén dolgozzunk, és biztosítsuk annak megbízhatóságát különösen a gyermekvédelem érdekében.
<P>
Azzal zárom, hogy véleményem szerint a jövőben nagyon sokat segít majd, ha szofisztikáltabb, megfelelő és biztonságos technikai módszereket sikerül találni a gyermekek lehető legkorábban, ha lehetséges, már a születéstől történő nyilvántartásba vétele, és a személyazonosság és életkor abszolút tanúsítása érdekében.
<SPEAKER ID="210" NAME="Tatjana Ždanoka">
a Verts/ALE képviselőcsoport nevében. - Elnök úr, először is szeretnék köszönetet mondani Coelho úrnak a kiváló munkáért. Bár politikai véleményünk eltér, ő mindent megtett a kompromisszum érdekében.
<P>
A Verts/ALE képviselőcsoport erőteljesen ellenzi a biometrikus adatok széles körű bevezetését mindaddig, amíg annak szükségessége az ésszerű kétséget meghaladó módon bizonyítást nem nyer. Úgy véljük, hogy ennek kulcsfontosságú vonatkozásai vannak a személyes adatok biztonsága és az alapvető jogok tekintetében. Mi a biometrikus adatok vízumokban való szerepeltetése ellen szavaztunk. Ellene vagyunk annak is, hogy a biometrikus adatokat az európai útlevelekben szerepeltessék. A jelenlegi javaslatot egy lehetséges módnak tekintjük arra, hogy korlátokat állapítsanak meg az ujjnyomat úti okmány céljára történő rögzítéséhez. Ezért elégedettek vagyunk, hogy sikerült a Bizottság és a Tanács között kompromisszumot elérni, és 12 éves korhatárt állapítottak meg azoknál a tagállamoknál, amelyek a gyermekektől nem vesznek ujjnyomatot, míg a többi tagállam esetében a határ a 6 éves életkor.
<P>
Szeretném azonban még egyszer hangsúlyozni, hogy a korhatár melletti kiállásunk nem jelenti azt, hogy támogatnánk az ujjnyomatvételt, mint olyat. Mi szigorúan azon a véleményen vagyunk, hogy az útlevelek biometrikus adatait kizárólag az okmány hitelességének vagy az okmány tulajdonosa személyazonosságának igazolására szabad felhasználni. Az ilyen adatok felhasználására bármilyen más célra - akár bűnüldözési célra - nem legitim és nem arányos. Nem érthetünk egyet azzal, hogy bárki, aki európai útlevél birtokosa, mintha olyan rendes gyanúsított lenne, akinek az ujjnyomatait tárolni kell. Ez a mi álláspontunk, de ismételten szeretném hangsúlyozni, hogy gratulálunk Coelho úrnak és a Bizottságnak, valamint a Tanácsnak ehhez a kompromisszumhoz.
<SPEAKER ID="211" NAME="Sylvia-Yvonne Kaufmann" LANGUAGE="DE">
Elnök úr, én nem támogatom, hogy kisgyermekek vagy akár csecsemők ujjnyomatait rögzítsék. A gyermekeket mentesíteni kell a biometrikus célú ujjnyomatvételi kötelezettség alól. Helyes ezért mentességet biztosítani a gyermekek számára. Egyelőre nem tudunk semmi biztosat a 12 évnél fiatalabb gyermekek biometrikus ujjnyomatainak használatáról. A fő kérdés az, hogy a fejlődésben levő gyermekek ujjnyomata valójában mennyi ideig megbízható. Ha egyszerűen ezeket az adatokat használjuk, lehet, hogy éppen az ellenkezőjét érjük el annak, mint amit megpróbálunk, nevezetesen a több biztonság helyett kevesebbet. Ezért aránytalan olyan adatok gyűjtése és felhasználása, amelyeknek a megbízhatósága nem garantálható minden kétséget kizáróan.
<P>
A kompromisszum, amit a Tanáccsal sikerült megkötni, ezeket az aggodalmakat tükrözi, és hála a Parlament ragaszkodásának és az előadó kiváló munkájának, az életkori határ 12 év egy négyéves átmeneti időszakra, amely idő alatt széles körű vizsgálatot folytatnak majd a gyermekek biometrikus adatai megbízhatóságának tisztázása érdekében. Sajnálatos módon a kompromisszum mentességet biztosít azoknak a tagállamoknak, amelyek már rendelkeznek olyan törvényekkel, amelyek lehetővé teszik a 12 év alatti gyermekek ujjnyomatának rögzítését. Énnél még fontosabb, hogy a létrejött kompromisszum kapcsán kifejezetten leszögezzük: az útlevelek és úti okmányok biztonsági jellemzőire és biometrikus elemeire vonatkozó európai jogi aktus semmilyen körülmények között sem használható jogalapként olyan kéréshez, miszerint nemzeti szinten hozzuk létre az ilyen adatokat tartalmazó adatbázisokat.
<SPEAKER ID="212" NAME="Gerard Batten">
az IND/DEM képviselőcsoport nevében. - Elnök úr, nagy örömmel mondhatom, hogy az Egyesült Királyságot kirekesztették ebből a rendeletből, mert nem részese a schengeni térségnek. A brit kormány azonban elmondhatja, hogy lépést tart a rendelettel, mert biztosítani kívánja, hogy okmányait ne tekintsék másodosztályúnak. Ez azt jelenti, hogy a javaslatokat első osztályúnak gondolja, és a rendelet lényege amúgy is kötelező lesz majd.
<P>
Ám, amint ez a jelentés rámutat, mindenféle kérdés felmerül azonban a biometrikus adatok hitelességével és ellenőrzésével kapcsolatban. Miféle eredeti okmányokat használnak majd a kérelmező első azonosítására, és miként lehet biztosítani, hogy azok hitelesek legyenek? Ha már egyszer egy útlevelet kiadtak, annak nem sok értelme van, kivéve, ha a benne szereplő adatokat és a tulajdonos személyazonosságát valamilyen nemzeti vagy központosított népesség-nyilvántartó adatbázisban ellenőrizni lehet.
<P>
A jelentés elismeri, hogy az ilyen információ megőrzéséhez rendkívül biztonságos tárolási közegre van szükség, de mi Nagy-Britanniában mindannyian tapasztalatból tudjuk, hogy az ilyen adatok tárolására nem létezik igazán biztonságos közeg. Az elmúlt néhány évben szó szerint emberek millióinak személyes és igen érzékeny adatai vesztek el vagy kerültek ki kormányzati adatbázisokból. Az Egyesült Királyságban mindenki tudja, hogy személyes adatai kormányunk kezében nincsenek biztonságban.
<P>
Ez a jelentés nem szól maguknak a biometrikus adatoknak a megbízhatóságáról. Tény, hogy az Egyesült Királyság útlevélszolgálatának a biometrikus adatok bevezetésére vonatkozó kísérlete 2004-ben azt mutatta, hogy a hibagyakoriság az arcfelismerésnél 1 a 3-hoz, az ujjnyomatoknál 1 az 5-höz és az íriszellenőrzésnél 1 a 20-hoz volt. A biometrikus azonosítás vonzó ötlet, de nem hibamentes mechanizmus, mint ahogyan azt elképzelnénk. Az Egyesült Királyság Függetlenségi Pártja ezért e jelentés ellen szavaz.
<SPEAKER ID="213" NAME="Philip Claeys" AFFILIATION="NI">
(NL) Elnök úr, véleményem szerint az előadónak teljesen igaza van, amikor számos olyan pontra hívja fel a figyelmet, amely nagyrészt a miatt merül fel, mert a biometrikus útlevéladatok gyűjtése, feldolgozása és összehasonlítása viszonylag új fejlesztés. Ezért ésszerű lenne az egész eljárást három év múlva felülvizsgálni, amint azt javasolják is.
<P>
Az is rendkívül fontos, hogy a biometrikus adatok kezelését illetően vezessünk be harmonizációs fokot, mert a lánc pontosan olyan erős, mint a leggyengébb láncszeme. Az Európai Unióban a belső határok megszüntetésének elméletben a külső határok jobb felügyeletét kellett volna magával hoznia, a valóságban azonban nyilvánvaló, hogy a rendszernek továbbra is vannak kirívóan sebezhető pontjai. A nemzetközi bűnöző hálózatok, a kábítószer- és emberkereskedők és az illegális bevándorlók mind kihasználták ezeket a sebezhető pontokat. Amennyiben hatékonyabb határellenőrzési rendszert akarunk, mindenképpen ideje, hogy a biometrikus adatok a rendszer hatékony részét képezzék.
<SPEAKER ID="214" NAME="Esther de Lange" AFFILIATION="PPE-DE">
(NL) Elnök úr, én is szeretnék köszönetet mondani az előadónak, kollégámnak, Coelho úrnak a közreműködésért. Sikerült kompromisszumot elérnie a Tanáccsal és a Bizottsággal már az első olvasatban, és én szilárdan támogatom ezt a kompromisszumot, beleértve az "egy személy - egy útlevél” elvet. Szeretném azonban ezt a kérdést kissé részletesebben körüljárni.
<P>
Ennek az elvnek lehetővé kellene tennie, hogy nagyobb védelmet biztosítson olyan bűncselekményekkel szemben, mint a gyermekkereskedelem és a gyermekek elrablása, mert minden gyermeknek a saját biometrikus adatait tartalmazó chippel ellátott saját útlevelet kell kapnia. Természetesen ennek vannak költségei. Ez bizonyosan pénzbe kerül azokban a tagállamokban, amelyek ez idáig lehetővé tették, hogy a gyermekek a szülők útlevelében szerepeljenek. Hollandiában az útlevél maximális költsége a 48 eurót is meghaladja, míg a gyermek bejegyzése a szülő útlevelében csak 8,50 euró. Egy háromgyermekes család esetében ezzel az útlevél megszerzésének költsége megkétszereződik, és a jelenlegi 120 euróról több mint 240 euróra nő. Természetesen minden szülő boldogan kifizeti ezt az összeget, ha azzal gyermeke biztonságához járul hozzá. Azért még az is igaz marad, hogy amennyiben lehetséges egy gyereket elrabolni, akkor az útlevelét is meg lehet szerezni. Ha a módosított rendelet hatályba lép, nem lesz többé lehetséges a gyermekeket a szülők útlevelében szerepeltetni. De nem arról van szó, hogy amennyiben a gyermek a szülő útlevelében szerepel, akkor ez bizonyos esetekben éppen a gyermek biztonságát szolgálja, mert jelzi, hogy melyik szülő jogosult a gyermek felügyeletére? Hogyan lehet akkor ezután hatékonyan ellenőrizni a szülői felügyeleti jogot?
<P>
A következő három évben az Európai Bizottságnak felül kell vizsgálnia egy kiegészítő rendelet szükségességét, például a gyermekek határátlépésére vonatkozó közösségi szabályokat illetően. Jelenleg a tagállamok véleménye eléggé megoszlik ebben a kérdésben. Kérem a Bizottságot, hogy a felülvizsgálatot használja fel annak vizsgálatára is, hogy a személyenként egyetlen útlevél bevezetése hozzájárult-e a gyermekrablások számának csökkenéséhez. A jelenlegi kompromisszum vajon a kívánt hatással járt-e, vagy csak olyan mellékhatásokat produkált, amelyek megoldás kívánnak?
<P>
Biztos úr, gyermekeink biztonsága az ön állandó figyelmét igényli. Ma egy konkrét lépést teszünk. Ha a gyermek érdeke azt kívánja, hogy középtávon további lépéseket tegyünk, e Ház kereszténydemokratáit bizonyosan az ön oldalán állnak majd.
<SPEAKER ID="215" NAME="Stavros Lambrinidis" AFFILIATION="PSE">
(EL) Elnök úr, az a tény, hogy a Parlament véleménye győzedelmeskedett ma a Tanácsnak azon kísérlete ellen, hogy bevezesse a hatéves gyermekek biometrikus adatainak nyilvántartását, annak az alapelvnek a győzelmét jelenti, amely szerint személyes adatokat csak akkor lehet gyűjteni, ha igazolható, hogy az szükséges, arányos és természetesen hasznos; ez egy olyan elv, amelyet - attól tartok - a Tanács és a Bizottság gyakran figyelmen kívül hagyott az elmúlt évek jogalkotási kezdeményezéseiben.
<P>
A gyermekek útlevelének és ujjnyomatainak esetében nyilvánvaló, hogy a gyermeknek szüksége van saját biometrikus azonosítókkal ellátott útlevélre, hogy megelőzzük a gyermekrablást, a gyermekpornográfiát és a gyermekkereskedelmet.
<P>
Ugyanakkor azonban nyilvánvalóan törvénytelen ilyen azonosítók gyűjtése, ha azok nem szükségesek. Ami az ujjnyomatokat illeti, vizsgálatok bizonyítják, hogy hatéves gyermekek esetében alig használhatók bármire is. Az ő ujjnyomatuk olyan gyorsan változik, hogy az útlevél és az erre alapozott azonosítás hiábavaló.
<P>
Ma a Parlament egyensúlyt ért el. Komoly vizsgálatot kér a Bizottságtól, hogy lássa: a gyermekek valóban védhetők-e az ujjnyomat révén, és csak olyan életkorban engedélyezzék ezek gyűjtését, amelyről bizonyosan tudjuk, hogy ez a helyzet áll fenn.
<P>
Végezetül, ami az útlevelek biometrikus azonosítóit illeti, igent mondtunk az okmány tulajdonosa felismerésének céljára, igent mondtunk a tulajdonos azonosításának céljára, igent annak megállapítására, hogy az útlevél nem hamis, de nemet az ártatlan polgárok millióit tartalmazó elektronikus adatállományok létrehozására.
<SPEAKER ID="216" NAME="Marek Aleksander Czarnecki" AFFILIATION="ALDE">
(PL) A tulajdonos biometrikus azonosítóival ellátott útlevelek bevezetése válasz arra a kérésre, hogy vegyünk részt az okmányhamisítás, a terrorizmus és az illegális bevándorlás elleni harcban. Ezért különösen fontos, hogy a biometrikus adatok gyűjtési folyamatára és az adatgyűjtésre vonatkozó közös alapvető normák létrehozása iránt a bizalom magas szintjét teremtsük meg olyan módon, hogy az adatok biztonsága és hitelessége biztosított legyen.
<P>
Én támogatom az előadó javaslatát, hogy készüljön a tagállamok közötti különbségekről elemzés azon okmányok tekintetében, amelyeket az útlevél kibocsátásának alapjaként be kell mutatni. Ennek oka, hogy ezen okmányok biztonsági szintje rendszerint alacsonyabb, mint a biometrikus útlevelek kibocsátása esetén megkövetelt biztonság. Ezzel összefüggésben fennáll a kockázat, hogy az alapokmányokat fogják könnyebben hamisítani.
<SPEAKER ID="217" NAME="Bogusław Rogalski" AFFILIATION="UEN">
(PL) Elnök úr, a biztonsági szabványokkal kapcsolatos rendelkezések összehangolása, a biometrikus azonosítók bevezetésével együtt jótékony hatású lesz az okmányok vizsgálatára az ellenőrzés során, és így ez a hamisítás elleni küzdelem egyik eleme. Ezek a tényezők azután a bűnözés, a terrorizmus és az illegális bevándorlás elleni hatékonyabb küzdelmet is szolgálják.
<P>
Az új technológiák alkalmazásával kapcsolatos megfelelő vizsgálatok hiányára tekintettel, a tagállamoknak polgári jogok védelme terén saját előírásokat kellene bevezetnie. Meg kell állapítani azt a korhatárt, amely fölött a gyermekeknek saját útlevéllel kell rendelkezniük, valamint meg kell szüntetni azokat az eseteket is, amikor az okmány tulajdonosának és gyermekeinek - biometrikus adatok nélkül - egyetlen útlevelet bocsátanak ki. Az ilyen helyzetek elősegíthetik a gyermekkereskedelmet, mert megnehezítik a gyermek személyazonosságának ellenőrzését. Az ilyen eljárás kizárása érdekében mindenkinek saját útlevéllel kell rendelkeznie.
<P>
Zárásképpen hangsúlyozni szeretném, hogy az útlevelek és más személyazonosító okmányok tulajdonosainak biztonsága érdekében nagyfokú óvatosságot kell tanúsítani a biometrikus adatok gyűjtési során.
<SPEAKER ID="218" NAME="Adamos Adamou" AFFILIATION="GUE/NGL">
(EL) Elnök úr, tény, hogy az a módosító rendelet, amelyhez jóváhagyásunkat kérik, talán valamelyes javulást hoz bizonyos tagállamok esetében, ahol már a csecsemők biometrikus azonosítóit is rögzítik, és ideiglenesen megakadályoz egyes tagállamokat abban, hogy ilyen eljárásoknak vessen alá 12 év alatti gyermekeket, akiknek egyes országokban jelenleg egyáltalán nem kötelező saját útlevéllel rendelkeznie.
<P>
Az elfogadásra vonatkozó valódi motiváció alapján kell értékelnünk a javasolt kivételeket, függetlenül a biometrikus azonosítók rögzítésének korhatárától, mert egy bizonyos ponton elképzelhető, hogy mindannyian kivétel nélkül szerepelünk majd az elektronikus nyilvántartásban.
<P>
Az olyan rendeletek, mint ez, alapvetően fenntartják és tovább intézményesítik azoknak az eljárásoknak az alkalmazását, amelyek szerint a polgárokról - és mennyi ártatlan polgárról - mindenütt nyilvántartást vezetnek és feljogosítanak érzékeny személyes adataink továbbítására.
<P>
Felelősségünk ezért arra emlékeztetni a polgárokat, akiket néhány hónapon belül arra kérünk majd, hogy ismételten szavazzanak az Európai Unió elvei és politikái mellett, hogy mi az ilyen intézkedéseket nem támogatjuk.
<SPEAKER ID="219" NAME="Andreas Mölzer" AFFILIATION="NI">
(DE) Elnök úr, elvben a biometrikus adatok gyűjtése minden bizonnyal az egyik lehetőség arra, hogy útleveleket és úti okmányokat nehezebben hamisíthatóvá tegyük. Az új technológia remélhetőleg segít a szervezett bűnözés és az illegális bevándorlók áradata elleni küzdelemben.
<P>
Valamennyi tagállamnak meg kell azonban értenie e tekintetben, hogy a Frontex finanszírozását és személyzetét bővíteni kell, hogy ténylegesen és hatékonyan végrehajthassa feladatait. Ha nincsenek belső határok, a külső határokat kell ennek megfelelően védeni. Amikor a hackerek azzal hencegnek az interneten, hogy milyen könnyű hamisítani a német bejelentőhivatalban tárolt ujjnyomatokat, és rámutatnak arra, hogy amennyiben a személyazonosító kártyákat hitelkártya méretűre csökkentik, a fényképeket digitálisan a megfelelő méretre kell kicsinyíteni, és ez is nehezíti a biometrikus felismerést, könnyen kételyek merülnek fel e technológia iránt.
<P>
Egy dolog biztos: ha biometrikus adatokat használnak, biztosítani kell az adatvédelmet a hétköznapi polgárok számára.
<SPEAKER ID="220" NAME="Bauer Edit" AFFILIATION="PPE-DE">
(HU) Elnök úr, kollégák, tisztelt biztos úr! Mindenekelőtt szeretném megköszönni Coelho kollégának a kitűnő munkáját. A jelentésnek egyetlen egy vonatkozásához szeretnék hozzászólni.
<P>
Az utóbbi időben a tapasztalatok azt mutatják, hogy az emberkereskedelem, ezen belül a gyerekkereskedelem aggasztó méreteket ölt az uniós országokon belül és kívül. Ezért pozitív előrelépésnek tartom, hogy a kiskorú gyerekek is saját útlevéllel léphetik át a jövőben az Unió külső határait. Ez a gyerekkereskedelem szempontjából egyrészt nagyobb biztonságot nyújthat, másrészt viszont látni kell, hogy a gyermek saját dokumentum birtokában bárkivel utazhat.
<P>
Sajnálatosnak tartom, hogy nem került az egyeztetett javaslatba az, miszerint a kiskorúak útlevele a saját személyes adatokon kívül tartalmazza az értük felelősséggel tartozó személyeknek vagy személynek az adatait. Igaz, a javaslat első cikkelye kötelezi a Bizottságot, hogy jelentést készítsen az egyedül vagy kísérővel utazó, a tagállamok külső határait átlépő gyerekekkel kapcsolatos követelményekről, és szükség esetén javaslatot tegyen a külső határokat átlépő gyerekek védelmével kapcsolatban.
<P>
Ez lehetőség a jövőre nézve, ezért arra kérem a Bizottságot, hogy mindazokkal a szervezetekkel, mint például az EBESZ, az OECD, az UNICEF, az UNHCR, az IOM, és nem utolsósorban az Europollal, amelyek érdekeltek a témában, közösen értékeljük a fejleményeket és tegyük meg a szükséges lépéseket a gyerekek hatékonyabb védelme érdekében, hisz a tapasztalatok azt mutatják, hogy egyre több a gyermek az emberkereskedelem áldozatai között..
<SPEAKER ID="221" NAME="Armando França" AFFILIATION="PSE">
(PT) Elnök úr, Barrot úr, hölgyeim és uraim, gratulálok Coelho úrnak, Roure asszonynak és a többi képviselőnek a munkájához. 2004 decemberében a Tanács elfogadta a tagállamok által kibocsátott útlevelek és úti okmányok biztonsági tulajdonságaira és biometrikus adataira vonatkozó szabványokról szóló rendeletet. Most új lépések megtételére kényszerülünk a gyermekrablások és a gyermekkereskedelem elleni küzdelem érdekében.
<P>
Lehetséges, hogy a gyermekek "egy személy - egy útlevél” elvének megfelelő útlevélhasználata alapvető eszköze lesz e nehéz és fontos csata megnyerésének. Az én hazámban, Portugáliában a hatéves és idősebb gyermekek ujjnyomatának gyűjtése már régóta gyakorlat, talán én ezt emiatt nem ellenzem. Mint Európa ügyének egyik híve, úgy vélem, fontos a harmonizáció ebben a kérdésben. Megnyugtat engem az a tudat, hogy azok a tagállamok, amelyek - Portugáliához - hasonlóan hosszú ideje hat évben állapították meg az ujjnyomatvétel minimális korhatárát, nem kényszerülnek nemzeti jogszabályaik módosítására.
<P>
Hangsúlyoznom kell, hogy az útlevélbiztonság, amit most megerősítünk, nem ér véget az útlevél létezésével. Az útlevél maga a biztonság fokozott szintjének felel meg, ami az útlevél kibocsátásához szükséges okmányok benyújtásával kezdődik, a biometrikus adatok gyűjtésével folytatódik és tart az igazolásig és megfeleltetésig a határellenőrzési pontokon. Ez a jelentés egy további lépés az egyének jogainak megerősítése és biztonságuk garantálása felé.
<SPEAKER ID="222" NAME="Mihael Brejc" AFFILIATION="PPE-DE">
(SL) Én támogatom az előadó, Coelho úr jelentését, aki kiváló munkát végzett, mint mindig. Egyetértek az előterjesztett javaslatokkal, ide értve az "egy ember - egy útlevél” elvet.
<P>
Én azonban szeretném hallani, hogy különösen a Bizottság, de esetleg éppen kollégám, Coelho úr mit mond arról a kérdésről, mit tegyünk, amikor a gyermekek egyedül utaznak szülői kíséret nélkül, mivel nincs egységes politika arra nézve, hogy milyen dokumentumokat vigyenek magukkal. Az előadó javaslata az, hogy a szülői felelősséget viselő személyek nevét a gyermek útlevelében szerepeltetni kell. Időnként előfordul azonban, hogy a gyermekek más családtagjaik kíséretében utaznak, sőt akár velük is élnek, és így tovább. Röviden, legalábbis ésszerűen rugalmasnak kell lennünk e tekintetben.
<P>
Másrészről engem nyugtalanít, hogy senki nem támadta meg a hat évnél fiatalabb gyermekek kíséret nélküli utazásának lehetőségét. Ez lehetséges repülővel (ezen a ponton ne vitatkozzunk azokról az esetleges traumákról, amelyek a gyermeket, egy hatéves kisfiút vagy kislányt a repülőgépen érhetnek), mert a gyermeket felkísérhetik a repülőre, várhatják az út végén, és elkísérhetik például a szülőjéhez vagy valaki máshoz. Milyen megoldásokat kellene azonban alkalmazni, amikor a gyermekek vonattal, busszal vagy más közösségi közlekedési eszközzel utaznak? Ezt hogyan kísérnénk figyelemmel? Ha vannak olyan szülők, akik elég felelőtlenek ahhoz, hogy gyermeküket ilyen utakra küldjék, azt hiszem, a meggyőzőbb álláspontot kellene képviselnünk ebben az ügyben, és ki kellene mondanunk, hogy a gyermek nem utazhat egyedül ilyen fiatal korban. Lehetséges, hogy ez kissé keménynek hangzik, de már olyan sokat mondtak el arról, hogy milyen becsesek a gyermekek, és annyit beszéltek az emberrablásról, meg hasonlókról, hogy erről a kérdésről merészebb nyilatkozatot kellene tennünk.
<P>
Szeretném azt is megkérdezni a Bizottságtól, hogyan áll a Tanács és az Európai Parlament közös nyilatkozata a vízumkibocsátáshoz szükséges eredeti okmányok biztonságával kapcsolatban. Engem ugyanis nyugtalanít, hogy ha igaz, egy adott tagállam rendszere esetleg a kibocsátási ponton teheti lehetővé a visszaélést. Még egy utolsó kérdés a Bizottsághoz vagy talán Coelho úrhoz: mit kellene tennünk, amikor az emberek megérkeznek a határra, de az útlevelükben szereplő adatok nem egyeznek a hivatalos adatbázisokban lévő adatokkal? Azt hiszem, olyan rendelkezést kellene beemelnünk, amely a gyermek vagyis inkább az utas javára válik.
<SPEAKER ID="223" NAME="Wolfgang Kreissl-Dörfler" AFFILIATION="PSE">
(DE) Elnök úr, hölgyeim és uraim, gyermekek ezrei válnak minden évben a gyermekkereskedők és még többen gyermekrablás áldozatává. Egy jelenlegi vizsgálat rámutatott, hogy éppen a kíséret nélküli kiskorúak azok, akik az ilyen bűncselekmények áldozatai. Ezért üdvözöljük azt, hogy az Európai Bizottság a korábbi rendelet módosításakor most megfelelő módon figyelembe veszi a gyermekeket. Amikor azt követeljük, hogy egy bizonyos korhatár fölött a gyermekek biometrikus adatai is szerepeljenek az útlevélben, ennek az oka nem a tömeghisztéria, amelynek én igazán nem vagyok részese, hanem az, hogy a gyermekeink számára hatékonyabb védelmet kívánunk biztosítani. Az ilyen védelem azonban csak akkor biztosítható, ha minden gyerek rendelkezik saját, biometrikus adatait és a gondviselő nevét tartalmazó útlevéllel.
<P>
Mint minden adatgyűjtés esetén, képviselőcsoportom számára különösen fontos, hogy valamennyi polgár biometrikus adatainak gyűjtése, tárolása és feldolgozása során a lehető legmagasabb szintű biztonságot garantáljuk, és legyünk képesek nyomon követni, ki milyen adathoz fér hozzá. A Tanács e pontra vonatkozó, az adatokkal való visszaélés megakadályozása érdekében hozott rendeletei és határozatai igen magas szintű védőmechanizmusokról és ellenőrző testületekről rendelkeznek. Azt kell mondanom, hogy én alapvetően bízom állami hatóságaimban, de nem így némely magántársaságban, amelyek közül a botrányos biztonsági réseken át számosan nem védett adatokat adhatnak át harmadik feleknek, és ezért még fizetnek is nekik. Pontosan ez az, amiért olyan fontos, hogy a nemzeti hatóságok éljenek bizalmi előnyükkel, és működjenek szorosan együtt az adatvédelmi hatóságokkal. Ellentétben azzal, ami itt történt, ez magában foglalja azt is, hogy az Európai Bizottság feleljen meg az európai adatvédelmi tisztviselőkkel való konzultációra vonatkozó törvényi kötelezettségének.
<P>
(PT) Szeretnék gratulálni barátomnak, Carlos Coelhónak ahhoz a kiváló munkához, amit a Parlament számára végzett. Nagyon szépen köszönöm.
<SPEAKER ID="225" NAME="Dushana Zdravkova" AFFILIATION="PPE-DE">
(BG) Köszönöm, elnök úr, biztos úr, hölgyeim és uraim, szeretnék gratulálni az előadónak, Coelho úrnak ahhoz az egyensúlyi helyzethez, amit jelentésében elért a nemzetközi úti okmányok biztonságának magas szintjének megteremtése és az Európai Unió polgárai személyes adatainak és emberi integritásának biztosítása között. A számos technikai előírás javítására irányuló javaslatai támogatják majd a határon átnyúló bűnözés, az illegális bevándorlás és az emberkereskedelem elleni harcot. Az EU külső határai mentén fekvő olyan országok, mint Bulgária esetében, amelyek a migrációs áramlás és a nemzetközi szervezett bűnözés hatalmas nyomásának vannak kitéve, az új szabványok gyors és sikeres bevezetése létfontosságú lesz az EU külső határainak védelmében.
<P>
Sajnálatos módon hazámban volt néhány súlyos ügy, amikor gyermekek tűntek el, akikről a mai napig sincs információ. Ezért érzékelem, hogy ez a jelentés hasznos útmutatás ahhoz, hogy Európa legfiatalabb polgárai útleveleinek a biztonsági tulajdonságait és a biometrikus adatok szabványait továbbfejlesszük. Az "egy ember - egy útlevél” elv bevezetése még magasabb szintű biztonságot ad nekik, amikor az Európai Unió területén kívül utaznak. Az a javaslat, hogy további információt szerepeltessünk a gyermekek útlevelében 18 éves korukig, korlátozza a gyermekkereskedők illegális tevékenységének a lehetőségeit. Amikor a rendeletnek a nemzeti jogszabályokban való alkalmazásáról van szó, a tagállamoknak nyilvánvalóan figyelemmel kell lenniük ennek a nagy családokra gyakorolt lehetséges pénzügyi hatásaira. Ezt már néhány korábban felszólaló képviselőtársunk is említette. Ezeknek a családoknak a mozgásszabadságát nem szabad korlátozni azzal, hogy a gyermekek útlevelére nagy összeget kell kifizetniük.
<P>
Végezetül, a személyek Európai Unión belüli szabad mozgásának témájáról azt gondolom, hogy el lehet törölni a személyazonosító kártyára való jogosultság korhatárát, mert ez ösztönzi és garantálja a szabad mozgást az EU legfiatalabb polgárai számára is.
<SPEAKER ID="226" NAME="Genowefa Grabowska" AFFILIATION="PSE">
(PL) Elnök úr, azzal szeretném kezdeni, hogy gratulálok az előadónak, és elmondom, hogy támogatom ezt a jelentést. Azt hiszem, a jelentés nemcsak fontos, hanem jó is. Talán azzal a kijelentéssel kezdeném, ami itt elhangzott, hogy az útlevél olyan okmány, amelyet a tagállamok a nemzeti jogszabályoknak megfelelően bocsátanak ki. Igaz, hogy a borítólapokon túl is eltérő útleveleink vannak, de fontos egyensúlyt találni az útlevelekre vonatkozó biztonsági intézkedéseik - vagyis, hogy azok legyenek alkalmasak az Európai Unió polgára vagy más, az Európai Unió területére lépő személy azonosítására - és ugyanakkor a bűnözéssel szembeni fellépés között, amelynek nagy része kapcsolatban állhat az útlevéllel, ilyen például az illegális bevándorlás, a terrorizmus, a gyermekkereskedelem vagy az okmányhamisítás. Azt hiszem, ez a jelentés megtalálta az egyensúlyt. Semmi sem jelzi azt, hogy a jelentésben foglalt korlátozások bármilyen módon befolyásolnák vagy korlátoznák a tagállamokat az útlevelek kibocsátásában.
<P>
Szeretném felhívni a figyelmet arra az elvre, amit teljes mértékben támogatok: az "egy személy - egy útlevél” elvére. Gyermekekkel kapcsolatban ez egy jó elv, de nem szeretném, ha ez pénzügyi akadályt jelentene olyan szülők számára, akik szeretnék, hogy gyermekük rendelkezzék útlevéllel, de akiknek a pénzügyi lehetőségei esetleg korlátozottak. Szeretném felhívni a figyelmet a jelentés egy gyengébb pontjára, bár maga az előadó hívta fel erre a figyelmet, nevezetesen arra, hogy a korszerű, még ki nem próbált technológiákat újra kell értékelni és helyes, hogy három év múlva ezt megtehetjük. Azt is kérem, hogy vegyék figyelembe az európai adatvédelmi biztos szerepét. Az EU ezen intézményét sokkal komolyabban be kell vonni az egész eljárásba, és én ezt kérem.
<SPEAKER ID="227" NAME="Robert Evans" AFFILIATION="PSE">
Elnök úr, szeretnék köszönetet mondani Coelho úrnak. Ez a jelentés igen fontos Európa és 500 millió polgára jövője szempontjából egyebek mellett az emberek biztonsága, biztonságérzete és a terrorizmus elleni intézkedések miatt is. Ha a technológia rendelkezésre áll, amint Zdravkova asszony mondta, használnunk kell azt.
<P>
Ami a gyermekek szempontját illeti, Angelilli asszony, Lambrinidis úr és mások is elmondták, hogy ez alapvető fegyver lehet például a gyermekcsempészet elleni fellépésben.
<P>
A leglényegesebb pont azonban igazság szerint az új 3. cikkben van, amely kimondja, hogy a biometrikus adatok célja - a közvetlenül rendelkezésre álló összehasonlítható tulajdonságok révén - nemcsak az okmány hitelességének, hanem a tulajdonos személyazonosságának igazolása is. Jelenleg a legtöbb ország szinte kizárólag a fényképekre támaszkodik, de azt gondolom, igen kevesen mondanák, talán még ön sem, elnök úr, de még Barroso úr sem, hogy hasonlítanak az útlevélfényképhez - sokan nem is akarnánk hasonlítani arra. Így azt hiszem, ha vannak rendelkezésre álló új személyazonosító eljárások és módszerek, készen kell lennünk arra, hogy használjuk is azokat.
<P>
Ami Gacek asszonyt és Batten urat és az ő angolellenes "támadj és vonulj vissza” felszólalásukat illeti - hiszen nincsenek itt, hogy meghallgassanak bármilyen reakciót -, azt mondanám, hogy az Egyesült Királyság rendszere valószínűleg nem jobb és nem rosszabb, mint sok más rendszer az Európai Unióban. Vannak fékek és egyensúlyok, de lehetnénk jobbak is. Ha az új XXI. századi technológia rendelkezésre áll, akkor készen kell lennünk azok használatára is, és - amint Grabowska asszony mondta néhány perccel ezelőtt, - készen kell állnunk a folyamatos módosításra, hogy a lehető legjobban élhessünk mindazzal, ami az Európai Unióban a rendelkezésünkre áll.
<SPEAKER ID="228" NAME="Milan Gaľa" AFFILIATION="PPE-DE">
(SK) A gyermekrablások és gyermekkereskedelem elleni védekezés szükségessé teszi a gyermekútlevelek bevezetését.
<P>
Az "egy személy - egy útlevél” elve azt jelenti, hogy minden, a schengeni térségen kívül utazó gyermeknek ki kell állítani az útlevelet. A személyazonosítás új módszere egyszerűsíteni fogja a határellenőrzést. A gyermekrablások elleni védekezés eszközei közé tartozik az eltűnt, az elrabolt vagy szexuálisan kizsákmányolt gyermekek bejelentésére szolgáló európai segélykérő vonal, a biometrikus adatokat tartalmazó útlevél és a hamarosan elindítandó páneurópai gyermekrablási riadórendszer.
<P>
Figyelmet kell szentelni a biometrikus adatok gyűjtése és felhasználása során a titkos kezelés magas fokának biztosítására. Én támogatom az előadó véleményét, hogy vizsgálatot kell folytatni az ujjnyomatra épülő személyazonosító rendszereknek az Európai Unió tagállamaiban mutatkozó lehetséges hiányosságait illetően. Ezután megfontolás tárgyává kell tenni egy ujjnyomat-összehasonlító közös európai rendszer bevezetését.
<SPEAKER ID="229" NAME="Nicolae Vlad Popa" AFFILIATION="PPE-DE">
(RO) Szeretnék gratulálni Coelho úrnak a jelentéséhez.
<P>
Üdvözlöm ezt a kezdeményezést, mert valódi előrelépést jelent az Európai Tanács Thessalonikiben tartott ülését követően azzal, hogy kapcsolatot teremt az úti okmányok és tulajdonosaik között, és elfogadja az "egy személy - egy útlevél” elvét.
<P>
Én három fontos vonatkozást szeretnék aláhúzni.
<P>
Először is, a jelentésben foglalt elveket és kivételeket hozzá kell igazítanunk a gyakorlatban mutatkozó megoldásokhoz és problémákhoz. Ez azt jelenti, hogy a jelentésben megállapított hároméves felülvizsgálati időszakra kell összpontosítanunk, amely alatt a tagállamoknak és a Bizottságnak meg kell próbálnia az elméleti alapelvek és a gyakorlati akadályok közötti eltérések azonosítását.
<P>
Másodszor, fennáll a tárolt adatok biztonságának és az adatbirtokos személyazonossága védelmének súlyos problémája.
<P>
Végezetül, szeretném felhívni a figyelmet arra, hogy szükség van közös elvek létrehozására az úti okmányok vagy útlevelek kibocsátásához előírt eljárásokat illetően, mert ez a fázis kulcsfontosságú az adatbázisok biztonságának megteremtése és az ilyen okmányok hamisításának megelőzése szempontjából is.
<SPEAKER ID="230" NAME="Martine Roure" AFFILIATION="PSE">
(FR) Elnök úr, csak még egy percet adjon, hogy köszönetet mondhassak önnek, Coelho úr, és elmondhassam, milyen nagy öröm önnel együttdolgozni, mert mindig nagyszerű képességekről tesz tanúbizonyságot, valóban képes a figyelemre és az elemzésre, és önnek köszönhető, hogy ezt az eredményt elértük.
<SPEAKER ID="231" NAME="Marian-Jean Marinescu" AFFILIATION="PPE-DE">
(RO) Románia 2009. január 1-jétől vezette be a biometrikus útlevelek használatát. Ez az útlevél 50 biztonsági elemet tartalmaz, és az Európai Unióban elsőként rendelkezik azzal a tulajdonsággal, hogy alkalmas a személy arcmásának és ujjnyomatának azonosítására.
<P>
Románia ezért fontos lépést tett schengeni területhez való, 2011-re tervezett csatlakozás felé. A biometrikus útlevelek bevezetése megszünteti az utolsó akadályt az előtt, hogy Romániát felvegyék a Vízummentességi Programba. Ennek következtében az Egyesült Államokba utazó románok esetében a vízumkötelezettségről való lemondás elutasítása most már kizárólag szubjektív okokra épül és remélem, hogy az Egyesült Államok kellően megfontolja ezt az ügyet.
<P>
Ismételten szeretnék gratulálni az előadónak, mert lényegesen javította a rendeletet, különösen a biometrikus elemek és a chipen tárolt adatok összeegyeztethetőségére irányuló vizsgálat egységes európai rendszere létrehozásával.
<SPEAKER ID="232" NAME="Silvia-Adriana Ţicău" AFFILIATION="PSE">
(RO) A biometrikus útlevelek biztonsági szabványainak európai szintű összehangolása a schengeni acquis rendelkezéseinek kiterjesztése. A rendelet általános kötelezettséget ír elő ujjnyomatok biztosítására, amelyet az útlevélben kapcsolat nélküli chipen tárolnak majd.
<P>
Én támogatom a 12 év alatti gyermekek ujjnyomataira vonatkozó mentességet, és sürgetem a felülvizsgálatot és a konkrét nemzeti jogszabályok összehangolását.
<P>
Úgy érzem, az útlevelek biometrikus adatait a személyes adatok és a személyiségi jogok védelmére irányadó közösségi jogszabályok szerint kell feldolgozni. A Bizottságnak és a tagállamoknak meg kell hozniuk a szükséges intézkedéseket, hogy garantálják az útlevelek biometrikus adatai feldolgozására vonatkozó e rendelkezések betartását a határon és a vonatkozó adatbázisok karbantartási folyamatában egyaránt, abban a helyzetben, ha a nemzeti jogszabály tartalmazza ezt a rendelkezést.
<P>
Én szeretném azonban felhívni a figyelmüket arra, hogy az ujjnyomat rögzítésére képtelen emberek biometrikus útlevele érvényességének 12 hónapra vagy még rövidebb időre történő korlátozása átmenetileg vagy tartósan meg fogja nehezíteni a fogyatékkal élők életét. Ezért arra kérem a Bizottságot, értékelje újra az idevágó szöveget.
<SPEAKER ID="233" NAME="Marios Matsakis" AFFILIATION="ALDE">
Elnök úr, egyetlen törvénytisztelő polgárnak sem kell aggódnia a miatt, hogy személyazonosságát vagy gyermekei személyazonosságát igazolják. Ezért üdvözlöm a biometrikus adatok alkalmazását az útlevelekben és más okmányokban.
<P>
Jövőbeni hivatkozás céljára csak egy dolgot szeretnék felvetni. Tény, hogy egyetlen biometrikus jellemző sem marad gyermekkortól felnőttkorig ugyanaz, egyet kivéve: ez a genetikai ujjnyomat. A DNS ugyanaz a fogantatástól a halálig, sőt még utána is. Ma lehetséges valakit még sok évvel a halála után is azonosítani, ha a csontmaradványaiból egészen kis mintát szerzünk. Ma már a DNS-technológia gyors, olcsó és a vizsgálat néhány sejten is elvégezhető, amely megszerezhető egy gyors szájnyálkahártya-törléssel vagy egy csepp vérből, amelyet például a köldökzsinórból szerezhetnek.
<P>
Ezért azt javaslom, hogy a jövőben fontoljuk meg a genetikai ujjnyomat alkalmazását, mivel ez az egyetlen biometrikus azonosító, amely garantáltan ugyanaz minden egyes európai polgár esetében.
<SPEAKER ID="234" NAME="Hubert Pirker" AFFILIATION="PPE-DE">
(DE) Elnök úr, köszönetem Carlos Coelhonak, és gratulálok neki a jelentéséhez. Csalódtunk volna, ha ez a jelentés nem ilyen minőségben készül, mert tőle hozzászoktunk már az ilyen színvonalú jelentésekhez. Nekem különösen az tetszett, hogy Carlos Coelho már a jelentés elején egyértelműen rámutatott, hogy a jelentés a gyermekek biztonságáról szól. Ezt úgy érhetjük el, ha biztonságos útleveleket bocsátunk ki és rögzítjük az ujjnyomatokat biztosítva annak ellenőrzési lehetőségét is, hogy a határon átlépő személy valóban az a személy, aki az útlevélben szerepel.
<P>
Ez tehát olyan cél, amelynek révén elérhető a gyermekek biztonsága. Amiről most vitatkozunk, hogy vajon az ujjnyomatokat hatéves vagy tizenkét éves korban rögzítsék, technikai kérdés, nem pedig felfogás dolga. Nekem nincs problémám azzal, hogy hatéves kortól vegyünk ujjnyomatot, mert ez az egész a gyermekekről és az ő biztonságukról szól. Ami engem illet, mondanom sem kell, hogy az adatvédelmi törvényeket be kell tartani. Ez még csak nem is vita tárgya. Egy jogállamnak a kötelessége ennek ellenőrzése. Ha olyan helyzetet teremtünk, hogy létezik biztonságos útlevél, és az adatvédelmi törvényeket betartják, akkor az Európai Unió döntő lépést tesz a gyermekek érdekében és a gyermekkereskedelem, illetve a gyermekcsempészet ellen.
<SPEAKER ID="235" NAME="Jacques Barrot" LANGUAGE="FR">
Elnök úr, azt hiszem az egész Ház kifejezte tiszteletét Coelho úr munkája és képességei iránt, és én is csatlakoznék Roure asszony dicsérő szavaihoz.
<P>
Gérard Deprez-t visszhangozva, szeretném azt mondani, hogy meg kell próbálnunk az egyre megbízhatóbb, egyre összehasonlíthatóbb biometrikus adatok felé haladni, amelyek az általunk lakott szabad térben lehetővé teszik számunkra a legkifinomultabb technológiák alkalmazását a biztonság megteremtése érdekében. Ezért ütemeztük be ezt a találkozót. Én ezért üdvözlöm, hogy a Parlament is elkötelezett a gyermekek azonosítása biztonságosabbá tételére irányuló erőfeszítések mellett, mert erre a biztonság érdekében van szükség.
<P>
Megkérdezték tőlem, van-e már bizonyítékunk arra, hogy ezek az eljárások hatékonyak. Azt mondanám, hogy csak a gyakorlat tudja igazán helyénvaló módon igazolni a hatékonyságot, de a priori minden arra mutat, hogy az egyedül utazó gyermekek személyazonosságának jobb igazolása fokozott biztonságot eredményez. Ezt a fontos célt nem hagyhatjuk figyelmen kívül. A Parlamentnek számos kérdésre számos választ akarok adni.
<P>
Először is azt kell mondanom, hogy a Bizottság javaslatában mindig hangsúlyozta az adatvédelmet. Az európai adatvédelmi biztossal konzultáltunk az alapjavaslatról, és ő tett is megjegyzéseket, amelyeket a Bizottság figyelembe vett. Azt is kijelentem, hogy az azonosítókat illetően szabványaink összehangoltak az ICAO (Nemzetközi Polgári Légi Közlekedési Szervezet) szabványaival, ami, amint mondták is, elősegíti az Egyesült Államokkal folytatott párbeszédet.
<P>
A következő pontban szeretném emlékeztetni önöket, hogy a gyermekek útlevelének nyilvánvalóan van költsége a családok számára, de ez a tagállamok illetékességi körébe tartozik, és én szeretnék rámutatni arra, hogy a schengeni térségen belüli utazáshoz elegendő a személyazonosító igazolvány. Az útlevélre csak az Európai Unión kívüli utazáshoz van szükség.
<P>
Végezetül, szeretném megerősíteni, hogy a Bizottság elvégzi az egyedül utazó kiskorúakra vonatkozó hatályos tagállami jogszabályok összehasonlító vizsgálatát. A megfelelő időben javaslatot teszünk arra, hogy a Tanács hozza meg a szükséges intézkedéseket a gyermekek hatékonyabb védelme és a gyermekkereskedelem megakadályozása érdekében. Nyilvánvaló, hogy a Parlament nagyon helyesen kéri ezt a vizsgálatot, és természetesen én vállalom, hogy munkatársaim azt a legjobb feltételek mellett és a lehető legrövidebb időn belül elvégzik.
<P>
Mindössze ennyit akartam mondani, kivéve azt, hogy szeretnék ismételten köszönetet mondani a Parlamentnek, amiért ismét rendkívül konstruktívan járult hozzá az európai jogalkotáshoz.
<SPEAKER ID="236" NAME="Carlos Coelho" LANGUAGE="PT">
Elnök úr, ha valami kiderült ebből a vitából, akkor az az, hogy e Ház nagy többsége törődéssel figyeli az ember-, és különösen gyermekkereskedelem elleni hatékony fellépés érdekében tett intézkedéseket. Ennek az intézkedésnek éppen ez a legfontosabb alkalmazása, és el is fogadjuk azt, és nagy öröm számomra, hogy szinte valamennyi felszólaló érintette ezt a kérdést.
<P>
Szeretnék ismételten köszönetet mondani valamennyi árnyékelőadónak az együttműködésért, és ez nem üres dicséret. Méltányos dolog elmondani, hogy kollegám, Roure asszony kulcsfontosságú szerepet játszott a megállapodás megerősítésében, és ehhez Barrot biztos és a francia elnökség is nagyban hozzájárult. Szeretnék köszönetet mondani különösen Barrot biztosnak azért, hogy a Bizottság hajlandó intézményes támogatást adni a gyermekkereskedelemmel szembeni küzdelem fokozásához, és hogy kész együttműködni a kért három vizsgálatban: a gyermekek ujjnyomatainak megbízhatóságáról, az anyakönyvi kivonatokról és a téves visszautasítás arányról, mivel ezek azok az aggályok, amelyek e szabályok végrehajtásával kapcsolatban felmerülnek.
<P>
Végezetül, elnök úr, Brejc úr felvetett egy kérdést: azt kérdezte, kimondhatjuk-e, hogy az útlevélkiadás biztonságos. Ha teljesen őszinte akarok lenni, azt kell mondanom, hogy ez országról országra változik. Néhány országban szigorúbb rendszer működik, mint másokban, és ez még egy okot ad arra, hogy miért olyan fontos a születési okmányok vizsgálata. Én tudom, hogy Európának ezen a területen nincs illetékessége - az útlevél-kibocsátás nemzeti kiváltság -, ezért voltam olyan boldog, amikor Barrot biztos egyetértett azzal, hogy az Európai Bizottság együttműködik a születési okmányok vizsgálatában. Semmi értelme annak, hogy rendkívül biztonságos útleveleink legyenek, ha ezt a biztonságot a kibocsátási folyamat során szándékosan leronthatják. Itt nem arról van szó, hogy a tagállamokra intézkedéseket erőszakolnánk, hanem arról, hogy megosztjuk a legjobb gyakorlatot, hogy garantálhassuk, hogy az európai útlevél maga a biztonságos valóság a külső határainkon. Mindannyiuknak köszönöm az együttműködést.
<SPEAKER ID="237" NAME="Elnök">
A vitát lezárom.
<P>
A szavazásra holnap, szerdán délben 12 órakor kerül sor.
<P>
Írásbeli állásfoglalások (142. cikk)
<SPEAKER ID="238" NAME="Siiri Oviir  " LANGUAGE="ET">
Elnök úr, hölgyeim és uraim, e rendelet elfogadása fontos lépés az EU polgárai úti okmányainak biztonságosabbá tétele felé. Ennek eredményeként 2009. június 29-re megteremthető a biztonságos kapcsolat az EU-ban az útlevél és annak tulajdonosa között, ami nagy előrelépés az útlevelek hamisítástól való védelme érdekében.
<P>
Én különösen üdvözlöm az "egy személy - egy útlevél” elvének megvalósítását, mert ez lehetővé teszi az utazás biztonságának fokozását, különösen a gyermekek esetében, és akadályozza a gyermekkereskedelemben és az emberrablásban közreműködő személyek tevékenységét. Dicséretes, hogy ezt az előírást valamennyi tagállamban hatályba léptetik. Észtországban ez már 2000 óta hatályos.
<P>
A biztonságos úti okmányok mellett a tagállamok határőreinek is fontos szerepük van, és fokozottabb figyelmet kell fordítaniuk a gondviselővel vagy a nélkül utazó, az EU külső határait átlépő kiskorúak ellenőrzésére, mint ezt a felnőttek esetében megteszik.
<P>
Az úti okmányok biztonsága semmiképpen nem korlátozódik az útlevelekre, és nem kevésbé fontos maga az egész folyamat sem. Azaz, nincs értelme az útlevél biztonságát erősíteni a nélkül, hogy a lánc fennmaradó szemeinek ne szentelnénk figyelmet.
<P>
Úgy vélem, hogy az úti okmányok biztonságosabbá tétele mellett az Európai Bizottságnak meg kellene fontolnia egy olyan közös EU-megközelítés elfogadását, amely az EU külső határait átlépő gyermekek védelmére vonatkozóan a 27 tagállamban jelenleg hatályos különféle szabályok helyébe léphetne.
<SPEAKER ID="239" NAME="Daciana Octavia Sârbu  " LANGUAGE="RO">
A további néhány további biztonsági elem és a biometrikus azonosító bevezetését a terrorfenyegetések tették szükségessé az Európai Unióban utazók védelmének fokozása érdekében. A rendeletre irányuló javaslat legfontosabb jellemzői a gyermekkereskedelem elleni küzdelem az "egy személy - egy útlevél” elv bevezetésével, valamint az ideiglenes mentesség bevezetése a 12 évnél fiatalabb gyermekek ujjnyomatának rögzítésére vonatkozóan. Néhány tagállam jogszabályai lehetővé teszik, hogy a 12 évnél fiatalabb gyermekek ujjnyomatát is rögzítsék, de ez csak egy négyéves átmeneti időszakban lesz lehetséges. Az abszolút korhatár azonban a hat év. A tagállamok által végzett néhány előzetes felvétel rámutatott arra, hogy a hat évnél fiatalabb gyermekektől vett ujjnyomatok nem jó minőségűek, és meg is változhatnak a gyermek növekedése közben. A korhatár megállapítása mérsékli a hiba kockázatát, amikor ujjnyomatuk alapján azonosítanak embereket. Ez egyben megnehezíti a gyermekkereskedelmet is. A 2001. szeptember 11-i események után az utasok védelmének szükségessége még nyilvánvalóbbá vált. A védelem és a biztonság szintjének növeléséhez azonban társulnia kell az utasok jogai és méltósága garanciális elemeinek is, amint azt az emberi jogok és alapvető szabadságok védelméről szóló európai egyezmény előírja..
