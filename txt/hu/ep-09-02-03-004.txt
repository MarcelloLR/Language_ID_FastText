<CHAPTER ID="004">
Küzdelem a gyermekek szexuális kizsákmányolása és a gyermekpornográfia ellen (vita) 
<SPEAKER ID="008" NAME="Elnök">
A következő napirendi pont az Állampolgári Jogi, Bel- és Igazságügyi Bizottság képviseletében Angelilli asszony számú jelentése az Európai Parlamentnek a Tanácshoz intézett, a gyermekek szexuális kizsákmányolása és a gyermekpornográfia elleni küzdelemről szóló ajánlásra irányuló javaslatáról.
<SPEAKER ID="009" NAME="Roberta Angelilli" LANGUAGE="IT">
Tisztelt elnök úr, hölgyeim, és uraim, először is köszönetet mondok képviselőtársaimnak a kiváló együttműködésért, amelynek eredményeként egy véleményem szerint rendkívül kielégítő szöveget sikerült alkotnunk. Hálás vagyok mindazon civil szervezeteknek és intézményeknek is, melyek szorosan figyelemmel kísérték a munkánkat. Értékes javaslataik által még jobb lett a jelentés.
<P>
A munka kezdetekor két fő célunk volt, az egyik, hogy gondosan ellenőrizzük, milyen mértékben hajtják végre a 2003-as kerethatározatot a 27 tagállamban, a másik pedig, hogy szükség szerint fejlesztésekre tegyünk javaslatot. A helyzet az, hogy az új technológiákkal kapcsolatban felmerült új és riasztó esetek szaporodására tekintettel a kerethatározatot korszerűsíteni kell a kiskorúak védelmének javítása érdekében.
<P>
Az elsőként azonosított célkitűzés a szexturizmus elleni küzdelem. Aggasztó, hogy a szexturizmus mértéke egyre növekszik, részben az utazási költségek csökkenése miatt. Ebből a szempontból fejleszteni kellene a területen kívüli együttműködést és a tagállamokat arra kellene kérni, hogy a gyermekek kizsákmányolásához és bántalmazásához kapcsolódó bűncselekmények esetén ne vegyék figyelembe a kettős büntethetőség tilalmának elvét.
<P>
Másodsorban minden tagállamban bűncselekménynek kellene tekinteni a "grooming” nevű jelenséget, vagyis az olyan online pszichológiai manipulációt, melynek célja, hogy gyermekeket szexuális célokra nyerjen meg.
<P>
Harmadsorban,a tagállamoknak kötelezően meg kellene osztaniuk egymással a bűnügyi adatokban szereplő, szexuális visszaélések miatti büntetésekkel kapcsolatos információkat. Ennek célja az, hogy teljes mértékben kiküszöbölje annak lehetőségét, hogy a szexuális visszaélések elkövetői olyan munkakört tölthessenek be, amelyben gyermekekkel kerülnének kapcsolatba.
<P>
A lehető leghamarabb végrehajtandó javaslatok között szerepel egy, az eltűnt gyermekekkel kapcsolatos sürgősségi riasztórendszer elindítása. A rendszert már ki is próbálták és be is vezették, bár csak néhány tagállamban, és ott is csak kísérletképpen, de az eredmények kiválóak. Így tehát ki kell terjesztenünk mind a 27 tagállamra. Érdemes észben tartani, hogy Európában minden évben gyermekek ezrei tűnnek el nyom nélkül.
<P>
Kiemelnék egy tovább szempontot: a nemzeti jogalkotó hatóságoknak általában véve el kell kötelezniük magukat a gyermekkorú áldozatok védelmének javítása érdekében a gyermekeket is érintő nyomozások során és az ilyen bírósági ügyek előtt és után is. Ennek köszönhetően a gyermekek nem lesznek kétszeresen is áldozatok: először az erőszak, majd a média vagy a jogrendszer által elkövetett erőszak áldozatai.
<P>
Végül kiemeltük, hogy sürgősen büntetendővé kellene tenni a kényszerházasságokat, melyek többsége a gyermekeket érinti.
<P>
Végül, tisztelt elnök úr, úgy gondolom, fontos felhívnunk minden tagállamot arra, hogy a lehető leghamarabb ratifikálják az Európa Tanács gyermekek szexuális kizsákmányolással és szexuális visszaéléssel szembeni védelméről szóló egyezményét. Ez a 2007 októberében elfogadott egyezmény a mérce, mely a gyermekvédelem terén a leginnovatívabb és legkorszerűbb jogi szabályozást képviseli.
<SPEAKER ID="010" NAME="Jacques Barrot">
a Bizottság alelnöke. - (FR) Tisztelt elnök úr, hölgyeim és uraim, először is nagyon megköszönném Angelilli asszony igazán figyelemre méltó jelentését. Köszönetet mondok neki azért is, ahogyan együttműködött a Bizottsággal egy olyan kényes, érzékeny kérdésben, mely mindannyiunk számára annyira fontos.
<P>
A gyermekek sebezhetőek és megilleti őket a harmonikus fejlődésüket biztosító védelem. A szexuális zaklatás és a szexuális kizsákmányolás különböző formái, különösen a gyermekpornográfia olyan megvetendő bűncselekmények, melyek mély és hosszú távú hatást gyakorolnak a fiatal áldozatokra.
<P>
E szörnyű jelenség elterjedtsége nem is ismert. Egyes források szerint Európában a gyermekek 10-20%-a szenvedett el valamiféle szexuális támadást gyermekkorában.
<P>
Az Európai Unió felvértezte magát a problémát érintő jogi szabályozással. A 2004-es kerethatározat a kriminalizációt és a joghatóságot illetően megállapítja a nemzeti jogszabályok harmonizációjának minimális szintjét. Annak ellenére, hogy az adatok nem teljesek, egy 2007-es jelentésben a Bizottság úgy vélte, a kerethatározatot általában véve megfelelően végrehajtották. Ez azonban nem elég.
<P>
Az internet fejlődése hozzájárul ahhoz, hogy új veszélyek érjék el a gyermekeinket. Ezek közül az egyik a gyermekpornográfia, de több is van, például a gyermekek szexuális felhívása, melyre Angelilli asszony is utalt. Valóságos a harmadik országokba irányuló olyan szexturizmus, melynek célja a gyermekekkel szembeni szexuális visszaélés, és nem ismeretlenek azok az esetek, amikor a zaklatást más tagállamban már elítélt személyek követik el.
<P>
A tagállamok elégedetlenek. 2007 végén tárgyalásokat folytattak az Európa Tanáccsal egy egyezményről annak érdekében, hogy nagyon magas szintű védelmet vezessenek be. Az első évben a 27 tagállamból 20 írta alá ezt az egyezményt.
<P>
Ezzel együtt a Parlament továbbra sem elégedett, és ezt Angelilli asszony jelentése is bizonyítja. A Parlament óhaja a megfelelőbb végrehajtás, és különösen az európai kerethatározat jelentős fejlődése, számos, a hasonló bűncselekmények elleni küzdelmet elősegítő eszközzel együtt.
<P>
Azt kell mondjam, hogy én magam sem vagyok elégedett. Bejelentettem a kérdésre vonatkozó, már meglévő európai jogi szabályozás felülvizsgálatát, és márciusban javaslatot nyújtok majd be a biztosoknak elfogadásra. Ambiciózus szöveget kívánok letenni az asztalra, amely nemcsak a végrehajtással foglalkozik, hanem az áldozatok védelmével és a megelőzéssel is.
<P>
A jelentésben megfogalmazott ajánlások segítségünkre lesznek majd a javaslat végrehajtásakor. A jelentés tartalmának legnagyobb része helyet kap majd az új kerethatározatban, de ha ez technikai vagy jogi okokból nem lenne lehetséges, igyekszünk majd megtalálni a legmegfelelőbb megoldásokat annak érdekében, hogy megvalósítsuk a kerethatározatból kimaradt javaslatokat. Meglátjuk majd, hogy lesz-e lehetőség politikai kezdeményezésekre, különösen annak érdekében, hogy párbeszédet folytassunk harmadik országokkal, vagy hogy anyagi eszközökhöz jussunk, ahogyan az a már meglévő programok esetében történt.
<P>
Erről van tehát szó. Tisztelt elnök úr, hölgyeim és uraim, örömmel tapasztalom, hogy a Parlament előre kíván lépni a minden tagállamban bevezetendő, gyermekrablásokkal kapcsolatos riasztórendszer felállításának ügyében. El kell mondanom, hogy a bel- és igazságügyi miniszterek legutóbbi találkozóján elszántan érveltem amellett, hogy minden tagállamban szükség lenne egy gyermekrablási riasztórendszer bevezetésére. A teljes hatékonyság érdekében ezeket a rendszereket természetesen össze kellene kapcsolni egymással.
<P>
Még egyszer szeretném megköszönni az Európai Parlament határozott elkötelezettségét. Hálás vagyok Angelilli asszonynak is, aki kétségtelenül nagyon színvonalas jelentést készített.
<SPEAKER ID="011" NAME="Lissy Gröner" LANGUAGE="DE">
Tisztelt elnök úr, hölgyeim és uraim, sürgősen szükség lenne a Bizottság által benyújtott új javaslatra. A Nőjogi és Esélyegyenlőségi Bizottság tagjainak konkrét kérdései és ajánlásai vannak a bizottsági javaslatot illetően. Nagyon fontos, hogy túllépjünk a Daphne program határain és jogalkotási kezdeményezésekkel éljünk a gyermekpornográfiával kapcsolatban. Ez természetesen a felhasználók felelőssége is, de az államoknak is lépniük kell. Úgy gondolom például, hogy az Europol fontos eszköz, amelyet - kiegészülve egy hatékony szakértői hálózattal és egy olyan különleges egységgel, melynek tagjai kiképzést kaptak a speciális esetekre - fel lehetne használni a gyermekpornográfia és a prostitúció elleni küzdelemben. Közös európai megközelítéssel a területen kívüliség kérdését is meg kell oldanunk.
<P>
Konkrét tanulmányok formájában több háttérinformációra van szükségünk az áldozatok szociális helyzetéről, ugyanis gyakran maguk a családtagok felelősek a gyermekek zaklatásáért, és az interneten való megjelenítéséért. Fontos számunkra, hogy jelentős előrelépés történjen ezen a területen.
<P>
Remélem, hogy a Bizottság kész együttműködni a Nőjogi és Esélyegyenlőségi Bizottsággal, hogy együtt megoldjuk e kérdéseket.
<SPEAKER ID="012" NAME="Edit Bauer">
a PPE-DE képviselőcsoport nevében. - elnök úr, az Europol 2006. évi, szervezett bűnözésről szóló jelentése kimondta, hogy az internet által kínált információs és kommunikációs technológiai előnyök rendkívül kedvezőek a szervezett bűnözés számára. E tekintetben kétségtelenül a gyermekek a legkiszolgáltatottabb csoport. A szakértők szerint a 12-17 éves gyermekek 90%-a cseveg az interneten. Az osztálytársakkal való csevegésen és a játékokon kívül az egyes honlapok csevegőszobáiban ismeretlen felhasználók által is használt hálózatokat használnak, melyek tökéletes terepet jelentenek a potenciális áldozatukat hamis személyazonossággal becserkésző pedofilok számára.
<P>
A 2006-ban több mint 30 000 bejelentést feldolgozó Internet Watch Foundation szerint az áldozatok 91%-a 12 éven aluli volt. Nyolcvan százalékuk lány volt, és a gyermekek zaklatásával kapcsolatos domének száma meghaladta a 3 000-et. Az ilyen honlapok 55%-át egyesült államokbeli, 28%-át pedig orosz szervereken tárolták, és csak 8%-ukat európai szerveren. Helyénvaló lenne felvenni az EU és az USA közti találkozók napirendjére a gyermekek zaklatásával kapcsolatos honlapok letiltása terén történő együttműködést.
<P>
Azt látjuk, hogy pedofilok és a szervezett bűnözés jól szervezett hálózata kapcsolódik a szexiparhoz, ahogyan azt Angelilli asszony is mondta. A bűnüldöző hatóságok nemzetközi együttműködése viszont korlátozott. Szinte hihetetlen, hogy a gyermek jogairól szóló egyezménynek a gyermekek eladásáról, a gyermekprostitúcióról és gyermekpornográfiáról szóló fakultatív jegyzőkönyve esetén még nyolc ratifikáció hiányzik, az emberkereskedelem elleni nemzetközi együttműködés alapdokumentumát jelentő palermói jegyzőkönyv esetében pedig négy. A tagállamok majdnem fele még mindig nem ratifikálta az Európa Tanács számítógépes bűnözésről szóló egyezményét.
<P>
Ezen a téren sok tennivaló akad, így itt az ideje, hogy erőteljesen és egyértelműen hívjuk fel a Tanácsot a gyermekek szexuális kizsákmányolása és a gyermekpornográfia ellen hozott tanácsi kerethatározat felülvizsgálatára.
<SPEAKER ID="013" NAME="Inger Segelström" LANGUAGE="SV">
Tisztelt elnök úr, Barrot biztos úr, hölgyeim és uraim, azzal kezdeném, hogy köszönetet mondok Angelilli asszonynak és mindenki másnak a nagyon konstruktív együttműködésért. Bizonyára emlékeznek rá, milyen kevés dolog volt meg jelen parlamenti ciklus kezdetén, de egy évvel ezelőtt a gyermekügyi stratégiával a gyermekjogok ügye a következő szintre lépett. Az általunk most meghozandó döntés egyrészt a gyermekpornográfia elleni küzdelemmel kapcsolatos, másrészt a gyermek azon jogára vonatkozik, hogy ne érje őt szexuális visszaélés.
<P>
Én személy szerint természetesen különösen örülök annak a három javaslatnak, melyeket sikerült elfogadtatnom az Állampolgári Jogi, Bel- és Igazságügyi Bizottsággal, és remélem, hogy a mai szavazáson megerősítést nyernek. Az első javaslat az, hogy 18 éves koráig minden gyermek gyermeknek minősüljön. Nagyon fontos, hogy az EU-ban mind a fiatal fiúkat, mind a lányokat meg tudjuk védeni a szexuális bűnözéstől, szexuális visszaélésektől és szexuális kizsákmányolástól.
<P>
A második javaslat az, hogy a gyermekeket azáltal védjük meg a gyermekszex-turizmustól, hogy minden tagállamban büntetendővé nyilvánítják az EU-ban és az azon kívül elkövetett szexuális bűncselekményeket is. Ez azt jelenti, hogy a bűnelkövetők nem folytathatnak szexturizmust, és nem zsákmányolhatják ki más országok legszegényebb és legfiatalabb gyermekeit és fiataljait, mert amikor hazaérkeznek, bárhol legyen is az otthonuk az EU-ban, büntetőeljárás és büntetés vár majd rájuk.
<P>
A harmadik javaslat az, hogy most már komolyan foglalkoznunk kell az internettel, és a legnagyobb hitelintézetekkel együtt - a bankok és valutaváltók, internetszolgáltatók, keresőprogram-üzemeltetők és persze az utazási szektor segítségével - ki kell dolgoznunk a technikai eszközöket arra, hogy lezárjuk a fizetési rendszereket, ha a fizetés szexuális bűncselekmények és jogsértések, vagy gyermekek és fiatalok szexuális kizsákmányolása miatt történik. Ahol emberek internetes honlapok letiltásáért küzdenek, mindenhol megjelenik ugyanez a vélemény, vagyis hogy a gyermekek előbbrevalók, mint a titoktartás, és hogy a gyermekekkel és fiatalokkal szembeni visszaéléseket jelenteni kell.
<P>
Ezzel a jelentéssel a birtokunkban most hátradőlhetünk, tudván, hogy itt a Parlamentben megtettük az első lépést a gyermekek jogait illetően, és az új Lisszaboni Szerződés megszületésekor a gyermekjogok jogi alapul is szolgálnak majd, és az EU egyik célkitűzésévé válnak, márpedig ennek pedig épp itt az ideje. Köszönöm.
<SPEAKER ID="014" NAME="Alexander Alvaro">
az ALDE képviselőcsoport nevében. - (DE) Tisztelt elnök úr, bizottsági alelnök úr, szeretném megköszönni az előadónak a jelentéssel kapcsolatos erőfeszítéseit és kezdeményező erejét. A gyermekek internethasználat közbeni védelme és a gyermekpornográfia elleni küzdelem a két legsürgősebb kérdés, melyekkel foglalkoznunk kell. Számomra nagyon fontos annak biztosítása, hogy a gyermekek szexuális kizsákmányolása és a gyermekpornográfia elleni kerethatározat magasabb szintű védelmet nyújtson. A gyermekek internetes zaklatása ellen csak európai szintű közös kezdeményezéssel lehet fellépni, mivel az internetre nem érvényesek a nemzeti határok.
<P>
A jelentésnek három olyan pontja van, amelyeken véleményem szerint lehetne még javítani. Először is, fenn kell tartani a gyermekek biztonsága és az adatvédelem közti egyensúlyt. Nemcsak a gyermekek személyes adatait kell figyelembe vennünk, hanem az olyan személyek adatait és az olyan tartalmakat is, melyek jelentőséggel bírnak a gyermekeknek nyújtott védelem szempontjából. Amellett, hogy új bűncselekményeki kategóriákat alkotunk az internethasználók és a gyermekpornográfiát előállítók ellen, először az ilyen szörnyű cselekmények mögött álló személyeket kell beazonosítanunk és letartóztatnunk. Csak akkor érhetünk el sikereket a visszaélések elleni küzdelemben, ha a gyökereket támadjuk. Célba kell vennünk azokat is, akik az ilyen szolgáltatásokat, ezeket a megdöbbentő bűncselekményeket elérhetővé teszik mások számára, és akiknek nyereségük származik belőle.
<P>
Az elkövetők kriminalizálása mellett, ahogyan az Angelilli asszony jelentésében is szerepel, fel kell hívnunk a gyermekekre felügyelő személyek figyelmét a veszélyekre, és el kell magyaráznunk az internethasználatban rejlő veszélyeket. Új technológiai módszerek kidolgozására, valamint a személyes adatok beépített védelmére vonatkozó elv megvalósítására kell összpontosítanunk. Ezen túlmenően támogatnunk kell a tagállamok egyes hatóságai között az információ- és tapasztalatcserét. E tekintetben a tagállami adatvédelmi hatóságok fontos közvetítők lehetnek. Csak egy átfogó megközelítés lehet sikeres.
<P>
Nem értek egyet azonban azzal, hogy az internetszolgáltatókat a bűnüldöző szervek kiterjesztésévé változtassuk. Sokkal jobb megoldás olyan megállapodásokat kötni, melyek alapján az internetszolgáltatók önkéntes alapon működhetnek együtt a bűnüldöző szervekkel, ahogyan az már most is történik.
<P>
A gyermekpornográfia - annak minden formájában - nem több és nem kevesebb, mint emberiesség elleni bűntett. Minden erőnkkel azon kell lennünk, hogy küzdjünk ellene. Biztosítanunk kell, hogy a tagállamok együttműködnek velünk, és hogy mi itt a Parlamentben mind egy irányt követünk. Ezen az alapon a Liberálisok és Demokraták Szövetsége Európáért Képviselőcsoport tagjai támogatni fogják Angelilli asszony jelentését.
<SPEAKER ID="015" NAME="Bogusław Rogalski" LANGUAGE="PL">
Tisztelt elnök úr, bár a tagállamok jogrendszerei szankcionálják a gyermekek szexuális kizsákmányolását és a gyermekpornográfiát, mégis szükség van arra, hogy még jobban védjük a gyermekeinket.
<P>
Hangsúlyozni kell, hogy az új technológiákat, különösen az internetet használó gyermekek ki vannak téve annak a kockázatnak, hogy szexuális bűncselekmények lehetséges elkövetőivel kerülnek kapcsolatba. A létező veszéllyel kapcsolatban a tagállamokat arra kellene felhívni, hogy tiltsák le a gyermekpornográfiát tartalmazó internetes oldalakhoz való hozzáférést. Ennek kötelező jogi erejű előírásnak kell lennie.
<P>
Sürgősen szükséges lenne egy egész Európára kiterjedő kampány annak érdekében, hogy felhívjuk a szülők és a tizenévesek figyelmét az internetes gyermekpornográfia veszélyeire. E mélyen elítélendő üzletág áldozatainak és az áldozatok családjának a támogatása is fontos kérdés, ők gyakran semmilyen segítséget nem kapnak. Kötelességünk a lehető legmagasabb szintű védelemben részesíteni a gyermekeinket.
<SPEAKER ID="016" NAME="Jean Lambert">
a Verts/ALE képviselőcsoport nevében. - Tisztelt elnök úr, szeretném megköszönni Angelilli asszonynak a jelentést. Megismételném a kolléganőnk, Bauer asszony által elmondottakat, vagyis hogy a saját tagállamainknak kellene cselekedniük néhány még hiányzó egyezmény és jegyzőkönyv aláírása és megerősítése érdekében. Ha közös kereteket és közös megközelítést szeretnénk, akkor ezek kulcsfontosságú viszonyítási pontok, és hozzájárulnak ahhoz is, hogy a tagállamok jelezzék, őket is aggasztják ezek a kérdések. Úgy vélem, ez a tagállamok egyik legfontosabb feladata, és érdekes lenne megtudni, hogy bizonyos tagállamok miért nem írták még alá a vonatkozó egyezményeket és jegyzőkönyveket.
<P>
Üdvözöljük a jelentés nagy részét, ami a jogi alapú megközelítést illeti. Reményeim szerint ez távolabb vezet majd annál a nézetnél, hogy a dolog csak a büntető igazságszolgáltatásról szól. Valójában a gyermekek és fiatalok jogai és védelme a lényeg. Egyértelmű intézkedésekre van szükség az áldozatul esett gyermekek támogatására - akár bírósági eljárás útján, ahol a kulcskérdés nyilvánvalóan az igazság feltárása, de nem úgy, hogy az eljárás végére a gyermek még jobban sérüljön, akár a gyermekek azonosítására irányuló közös munka által.
<P>
A védelembe azonban be kell vonni magukat a gyermekeket is. Elő kell segítenünk, hogy a gyermekek minél többet tudjanak az internetről és megértsék, milyen veszélyei vannak és mire kell odafigyelniük, hogy ők maguk is aktív szerepet játszhassanak az ilyen bűncselekmények elleni küzdelemben.
<P>
Támogatni kívánunk bizonyos módosításokat ma reggel, különösen ahol véleményünk szerint olyan elvek kapnak szerepet, melyeket kockázatos lehet bolygatni - például a kettős büntethetőség tilalmának elve vagy a titoktartási kötelezettség bizonyos hivatásoknál -, és pár más módosítást is, ahol érzésünk szerint a fogalmak további tisztázásra szorulnak. Általában véve azonban nagyon is támogatjuk a jelentést, és várakozással nézünk a további fejlemények elé.
<SPEAKER ID="017" NAME="Eva-Britt Svensson">
a GUE/NGL képviselőcsoport nevében. - (SV) Az Egységes Európai Baloldal / az Északi Zöld Baloldal Képviselőcsoportja támogatja a jelentést. A gyermekek szexuális kizsákmányolása és a gyermekpornográfia iszonyatos bűncselekmények, megelőzésük nemzetközi együttműködést kíván. A gyermekek jogait sérti, hogy szexuális összefüggésben való pózolásra kényszerítik, fényképezik és filmezik őket, majd felteszik az anyagot az internetre. Az ilyen filmek és képek világszerte láthatóak, így fokozott nemzetközi együttműködés szükséges a jogsértések megszüntetése érdekében. Tudjuk, hogy határozott összefüggések vannak a szexrabszolga-kereskedelem és a gyermekek szexuális kizsákmányolása között. Az ENSZ becslései szerint a szexrabszolga-kereskedelem áldozatainak 85%-a 18 éven aluli gyermek.
<P>
Nem tudjuk, mennyi gyermeket adnak-vesznek árucikként azért, hogy szexuálisan kizsákmányolják őket, de tudjuk, hogy sokat, és tudjuk, hogy minden egyes érintett gyermek pont eggyel több, mint kellene. A világ felnőtt részének felelősséget kell vállalnia azért, hogy megvédje a gyermekeket ettől, az egyik legrosszabb bűncselekménytől, amely gyermeket érhet.
<P>
A vita során nem feledkezhetünk meg arról, hogy sok gyermekek elleni bűncselekményt a családon vagy a család baráti körén belül követnek el, ezért a társadalomnak fontos gondoskodnia arról, hogy a gyermekeknek legyen kapcsolatuk más felnőttekkel, hogy legyen hová fordulniuk segítségért.
<P>
A gyermekek elleni szexuális visszaélések minden fajtája büntetendő, és bűncselekményként kell tekinteni őket, hiszen minden tagállamban azok. Minden polgárt, aki gyermekek ellen szexuális bűncselekményt követ el, meg kell büntetni, tekintet nélkül arra, hogy a bűncselekményt az EU-ban vagy azon kívül követték-e el.
<SPEAKER ID="018" NAME="Johannes Blokland">
az IND/DEM képviselőcsoport nevében. - (NL) Gratulálni szeretnék Angelilli asszonynak a világos jelentéshez. Teljesen nyilvánvaló, hogy a gyermekek szexuális kizsákmányolásának véget kell vetni. Az interneten keresztül elkövetett bűnös cselekmények robbanásszerű növekedése összehangolt megközelítést kíván.
<P>
Óvatosnak kell azonban lennünk, ha arról van szó, hogy európai szinten részletes büntetéseket kellene előírnunk e visszaélésekre. A tagállamoknak maguknak mindent meg kell tenniük azért, hogy büntessék a modern tömegkommunikációs eszközökkel elkövetett visszaéléseket. Az internetes gyermekpornót szabályozni kell a tagállamok büntetőjogában. A Tanácsnak a foglalkozás gyakorlásától való eltiltással párhuzamosan meg kellene szüntetnie a jogi hálózat kiskapuit, hogy a kizsákmányolás és az internetes adás ne költözzön olyan országokba, ahol nincs megfelelő jogi szabályozás. Szerettem volna hallani a Bizottságtól, hogy lehetséges lenne-e megvitatni ezt EU-n kívüli országokkal, de a Tanács sajnos nincs jelen.
<P>
Ezen túlmenően szeretnék érvelni amellett is, hogy meg kell erősíteni az Europollal és az Eurojusttal való együttműködést. A nemzetközi gyermekpornográfia-hálózatok elleni küzdelemnek kiemelt helyet kell kapnia e szervezeteknél, mivel ez valóban növeli annak lehetőségét, hogy megfelelő fellépésre kerüljön sor az Európai Unión kívül.
<P>
Ha egyetértettünk abban, hogy a gyermekek szexuális kizsákmányolása nem kívánatos, azt javaslom, vitassuk meg a felnőttek kizsákmányolását is. A nagyszabású rendezvényeken, például a labdarúgó bajnokságokon vagy olimpiai játékokon tapasztalható prostitúció visszaszorítására irányuló kezdeményezések több támogatást érdemelnének a Parlamenttől.
<SPEAKER ID="019" NAME="Roberto Fiore" AFFILIATION="NI">
(IT) Tisztelt elnök úr, hölgyeim és uraim, a pedofil szervezetek veszélyt jelentenek a polgárokra és mint ilyeneket, ugyanúgy kellene kezelni őket mint a maffiát vagy a terrorszervezeteket, külön, szigorú jogszabályokkal.
<P>
Felháborító, hogy több ezer olyan ember van, akit gyermekpornográfiával kapcsolatos cselekményekkel vádoltak, de mégsem töltött egyetlenegy napot sem börtönben. Szeretném emlékeztetni az előadót, Angelilli asszonyt is, akinek a minőségi munkáját mind csodáljuk, hogy tavaly az ő városában történt egy "Lótuszvirág” néven ismert eset, mely 200 roma gyermeket érintett. Az ügy lezárta után a roma gyermekek gyakorlatilag eltűntek; senki sem tudja, hogy vajon visszamentek-e ugyanazokba a táborokba, ahol a zaklatások történtek.
<P>
Tehát minden tagállamnak ébernek kell lennie, speciális jogszabályokat kell bevezetni, és külön, nagyon szigorú törvényekkel kell kezelni a társadalomra leselkedő felháborító, szörnyű veszélyt .
<SPEAKER ID="020" NAME="Kinga Gál" AFFILIATION="PPE-DE">
(HU) Tisztelt Elnök úr! Biztos úr! Képviselőtársaim! Olyan témáról vitatkozik ma a Tisztelt Ház, amely jogosan háborít fel minden jóérzésű embert. Elítéljük a jelenséget, aztán elhisszük, hogy hasonló trauma csak más gyermekével fordulhat elő. Pedig mindannyiunk gyermekei veszélyeztetettek, a gyermekek szexuális kizsákmányolása és a gyermekpornográfia szedi áldozatait. Minden eszközzel harcolnunk kell tehát e cselekmények megakadályozásáért. A nemzeti jogrendszerekben rögzített büntetések érvényesüléséért, illetve, hogy a mindennapi gyakorlat 's tükrözze ezt a küzdelmet. A tagállamoknak meg kell tenniük mindent a kereslet teljes visszaszorítására.
<P>
Különösen figyelnünk kell az új online technológiák - web-kamerák, mobiltelefon, különösen az internet-használat - folyamatos kihívásaira ezen a területen. A blokkoló technikák bevezetése lehet ennek egyik módja, illetve a veszélyek tudatosítása a családokban, gyermekekben. Minden esetben hangsúlyoznunk kell, hogy ezek súlyos bűncselekmények, amelyek felderítéséhez nagyon fontos, hogy a tagállamok közötti bűnügyi adatcsere akadálytalanul megvalósulhasson, a támadók egységes nyilvántartásban szerepeljenek.
<P>
Nagyon fontosnak tartom és elengedhetetlenül szükséges, hogy a nemzetközi, létező nemzetközi dokumentumokat ratifikálják a tagállamok, és a benne foglaltakat valóban végrehajtsák. El kell érnünk, hogy a gyermekbiztonság az EU valamennyi tagállamában központi kérdés legyen. Ehhez járul hozzá Angelilli asszony kiváló jelentése, amit szavazatunkkal is támogatunk. Köszönöm szépen!
<SPEAKER ID="021" NAME="Iratxe García Pérez" AFFILIATION="PSE">
(ES) Tisztelt elnök úr, a szexuális kizsákmányolástól világszerte szenvednek fiúk és lányok, mivel főként a szegény országokban megvan a szexuális kizsákmányolás kínálata, a gazdag országok részéről pedig megvan a kereslet az internetes pornográfiára és szexturizmusra.
<P>
Ezzel az ajánlással azt támogatjuk, hogy valódi lépések történjenek: kérjük a beleegyezési korhatár különbségeinek európai szintű harmonizációját; szigorúbb büntetéseket a szexuális visszaélésekért; erősebb, fokozottabb nemzeti intervenciós programokat és rendszereket. Ennek elérése érdekében a tagállamokra kell összpontosítani a figyelmet, hogy - ahogyan Spanyolország is tette, a Tanács vonatkozó kerethatározatának átültetésén túl - olyan cselekvési terveket fejleszthessünk ki és valósíthassunk meg, melyekben érdekcsoportok is részt vesznek, például figyelemfelhívó és társadalmi mobilizációs programokat; mindezt úgy, hogy közben a nemzetközi együttműködésen is dolgozunk.
<P>
Végezetül szeretnék csatlakozni azokhoz, akik az alkalmazandó nemzetközi egyezmények aláírására, ratifikálására és végrehajtására sürgetik a tagállamokat, hogy garantálhassuk a kiskorúak jogainak tiszteletben tartását.
<SPEAKER ID="022" NAME="Siiri Oviir" AFFILIATION="ALDE">
(ET) Tisztelt elnök úr, bizottsági alelnök úr, Angelilli asszony, hölgyeim és uraim, az információs és kommunikációs technológia gyors fejlődése egy új csatornát nyitott a bűnözők előtt arra, hogy elkövethessék vagy közzétegyék a bűntetteiket. A jelentés tárgyát képező bűncselekményeket már sok globális és európai fórumon megvitatták.
<P>
2003-ban az Európai Unió Tanácsa elfogadott egy kötelező, a gyermekek szexuális kizsákmányolása és a gyermekpornográfia elleni küzdelemről szóló keret-állásfoglalást, amelynek tartalma mára nagyrészt beépült a tagállamok jogrendszereibe. Az információs technológia gyors fejlődésével kapcsolatban azonban aktualizálni kell, és ezt természtesen nem halogathatjuk. Örömmel tölt el, hogy a Bizottság hamarosan elkészül egy új, aktuális keret-állásfoglalással.
<P>
Minden tagállamnak meg kell határoznia a "gyermekpornográfia” fogalmát, és bűncselekménnyé kell nyilvánítania a gyermekek interneten történő, szexuális célzatú megkörnyékezését. Az interneten ténykedő zaklatók elfogása nehéz, de nem lehetetlen. Ugyanakkor számos nemzeti jogszabály korlátozza a megfigyelést. Így nem alkalmazható a megfigyelés kisebb súlyú bűncselekmények esetében, és az adatvédelem is gyakran akadályt jelent.
<P>
A hazámban voltak olyan esetek, nemrégiben is, hogy egy kiskorú öngyilkosságot követett el egy internetes zaklató tevékenysége miatt. Más tagállamokban is történt már ilyen. Meg kell tudnunk védeni a gyermekeinket, mielőtt áldozattá válnának. Zéró tolerancia kell az Európai Unióban a pedofíliával és a gyermekpornográfiával szemben. El kell ezt érnünk.
<SPEAKER ID="023" NAME="Salvatore Tatarella" AFFILIATION="UEN">
(IT) Tisztelt elnök úr, hölgyeim és uraim, a gyermekek szexuális kizsákmányolása szörnyű probléma. A mai világ szégyene, és hanyatlásunk szomorú jele.
<P>
Az elmúlt időszakban hirtelen növekedés volt megfigyelhető, köszönhetően az internet és olyan új, kifinomult technológiák szédítő terjedésének, melyeknek a gyermekek ki vannak téve, és melyekhez korlátok, szabályok, ellenőrzés és büntetés nélkül hozzáférhetnek. Ez utóbbi dolgokra minden eddiginél sürgősebben szükség van, és egyre hatékonyabb és példásabb módon kell alkalmazni őket.
<P>
Angelilli asszony kiváló jelentése, melyhez nagyon gratulálok, és azok a javaslatok, melyeket a Parlament tesz majd a Bizottságnak, olyan intézkedéseket jeleznek és javasolnak, melyek valóban korlátot szabhatnak a gyermekpornográfia, a gyermekek online megkörnyékezése, a szexturizmus és a gyermekekkel kapcsolatos minden visszaélés terjedésének.
<P>
A legutóbbi riasztó adatok, köztük egy gyermekekkel szembeni jogsértésekről szóló ENSZ-tanulmány, azt mutatják, hogy a gyermekek szexuális kizsákmányolásának mértéke gyorsan növekszik, és hogy az emberkereskedelemmel együtt az egyik legnagyobb bevételforrássá és transznacionális szinten az egyik leggyorsabban növekvő bűncselekmény-ágazattá kezd válni, éves szinten körülbelül 10 milliárd dolláros forgalommal.
<P>
A Nemzetközi Munkaügyi Szervezet egy becslése szerint több mint 12 millió ember a kényszermunka áldozata, közülük több mint 1 millió személyt érint a szexuális kizsákmányolás, és 45-50%-uk gyermek.
<SPEAKER ID="024" NAME="Luca Romagnoli" AFFILIATION="NI">
(IT) Tisztelt elnök úr, hölgyeim és uraim, általánosságban az új telekommunikációs technológiák nyilvánvaló fejlődése indokolja az Európai Parlamentnek a gyermekek szexuális kizsákmányolása és a gyermekpornográfia elleni küzdelemről szóló, Tanácshoz szóló ajánlását.
<P>
Nyilvánvalóan egyre több formája van a gyermekek online megkörnyékezésének, de szeretném megragadni az alkalmat, hogy tiltakozzam a női képek kihasználása ellen is. Az EU legtöbb országában a nőiség egy gyakran undorító nézete terjed, ahol a kereskedelmi célokat nemcsak vulgaritással, de a női méltóság valódi megvetésével remélik elérni, nem is említve a tudatosan nem észlelhető reklámozás alkalmazását és a televíziós műsorok összeállítását - azt kell mondjam, legfőképp az én országomban.
<P>
Egyetértek az előadóval abban, hogy a Tanács 2004/68 kerethatározatát aktualizálni kell, hogy jobb legyen a gyermekek védelme, és hogy általában véve jobban szembe lehessen szállni a szexuális kizsákmányolással. Az Európa Tanács egyezményének ratifikációja is ugyanilyen fontos, de nem szabad ott megállnunk: büntetendővé kell nyilvánítani a gyermekek online megkörnyékezését és határokon átnyúló együttműködést kell szorgalmazni ezen a téren.
<P>
Véleményem szerint a tagállamokat kötelezni kellene arra, hogy megosszák a bűnügyi nyilvántartásban szereplő, szexuális visszaélésekkel kapcsolatos ítéletekre vonatkozó adatokat - és úgy vélem, ezen a téren az ECRIS rendszer egyértelműen előrelépés - annak érdekében, hogy akik már elkövettek bizonyos bűncselekményeket, ne kerülhessenek kapcsolatba gyermekekkel, és így javuljon az áldozatok védelme, nemcsak a nyomozás során, de a tárgyalások lezárta után is.
<P>
Végezetül szeretném hangsúlyozni, hogy a gyermekek kizsákmányolásának formái sajnos túlterjednek a szexuális zaklatáson, és nagyobb szerepvállalást szeretnék látni az intézményeink részéről a többi területen.
<SPEAKER ID="025" NAME="Manolis Mavrommatis" AFFILIATION="PPE-DE">
(EL) Tisztelt elnök úr, biztos úr, hölgyeim és uraim, először is szeretnék gratulálni Angelilli asszonynak a kivételes munkáért, melyet egy ilyen érzékeny, mindannyiunkat aggasztó kérdéskörben végzett. A gyermekek szexuális kizsákmányolása olyan jelenség, mely folyamatosan sokkolja az Európai Uniós tagállamok és más országok társadalmát is. Az internetes gyermekpornográfia egyre rosszabbodó probléma, ha belegondolunk, hogy 1997 és 2007 között ezer százalékkal növekedett a gyermekek szexuális kizsákmányolását bemutató honlapok száma. A magánszférával való megerősített együttműködés hatékonyan járulna hozzá ahhoz, hogy csökkenjen a gyermekpornográfiát tartalmazó honlapok száma. Például támogatni lehetne a hitelkártya-társaságokkal való együttűműködést, hogy Európai szinten szálljunk szembe az olyan internetes gyermekpornográfiával, amikor a hitelkártya-társaságok rendszereit használják arra, hogy gyermekek fényképeit áruló kereskedelmi honlapoknak fizessenek.
<P>
Ezen túlmenően az internetet használó gyermekeket védő új közösségi program segíti majd egy biztonságosabb online környezet megteremtését. Az Európa Tanács uniós tagállamok által aláírt egyezménye az első nemzetközi jogi aktus, amely a gyermekek szexuális kizsákmányolásának különböző formáit bűncselekménnyé nyilvánítja. Annak érdekében, hogy hatékonyan kezelhessük ezt a jelenséget, a tagállamoknak kriminalizálniuk kell minden fajta olyan kényszerítést, mely gyermekeknek szexuális tevékenységekben való részvételére irányul. Végül nagyon fontosnak tartom, hogy legyünk figyelemmel a pedofilok nyilvántartására, és tiltsuk meg, hogy olyan munkát vagy önkéntes tevékenységet végezhessenek, amelynek révén közvetlen kapcsolatba kerülnének kiskorúakkal.
<SPEAKER ID="026" NAME="Katalin Lévai" AFFILIATION="PSE">
(HU) Köszönöm szépen! Tisztelt Képviselőtársaim! Tisztelt elnök úr! Világszerte 40 millió 12 év alatti gyermek szenvedő alanya valamilyen erőszakos cselekedetnek. Az új technológiáknak, különösen az internet folyamatos fejlődésének, a pedofilok új online módszereinek köszönhetően kiemelten fontos a gyermekek védelmi szintjének a növelése. Az eurobarométer adatai szerint a kiskorúak 74%-a használja napi szinten az internetet, ezért sokan ki vannak téve erőszakos vagy pornográf részeknek.
<P>
A hatékony védelem érdekében javasolni szeretném az ún. ingyenes családi ismeretterjesztő e-csomagok európai bevezetését. Egyes európai internet szolgáltatók esetében ez már elterjedt, és úgy gondolom, hogy ebben mások is partnerek lehetnek. A csomagok négy alapvető biztonsági témát - biztonság és kommunikáció, szórakozás, letöltés, valamint virtuális erőszakoskodás - járnak körbe, játékos segítséget nyújtva a családnak az internet biztonságos használatában. Javaslom továbbá, hogy a csomagok tartalmazzanak egy ingyenes gyermekbarát böngésző programot is, amely web-szűrőként működve távol tartaná a gyerekeket a világhálón elérhető nemkívánatos tartalmaktól is. Nemcsak az interneten, de a köz- és magánintézményekben is biztonságban kell tudnunk a gyermekeinket. Ezért kiemelten fontos, hogy mindenkit, aki munkája során rendszeresen kapcsolatba került gyermekekkel, kötelezünk arra, hogy minden helyzetet jelentsen, ahol szexuális visszaélés történt. Köszönöm.
<SPEAKER ID="027" NAME="Cristian Silviu Buşoi" AFFILIATION="ALDE">
(RO) A gyermekek szexuális kizsákmányolása és a gyermekpornográfia nagyon súlyos bűncselekmények. Bár sok európai uniós országban megfelelően szigorúak a jogszabályok, még sok intézkedést kell tennünk azért, hogy garantáljuk a gyermekek megfelelő védelmét. Minden tagállamnak ratifikálnia kellene az Európa Tanács egyezményét és teljes mértékben végre kellene hajtania a kerethatározatot, hogy uniós szintű egységes megközelítés jönnön létre.
<P>
A gyermekek bántalmazásával kapcsolatos illegális anyagokat a forrásnál kellene eltávolítani az internetről, a honlapokat pedig a szolgáltatóknak kellene letiltaniuk. A telekommunikációs szabályozás felülvizsgálata, amiről most vitázunk az Európai Parlamentben, valamint a Tanácsban és a Bizottságban, jó lehetőséget kínál a szabályozás javítására.
<P>
A szexuális visszaélések elkövetőinek nem szabadna lehetőséget adni arra, hogy olyan szakmai tevékenységet folytassanak, melynek része a gyermekekkel való kapcsolat. A helyi hatóságoknak ráadásul sokkal szorosabb felügyelet alatt kellene tartaniuk a speciális árvaházakat.
<P>
Zárszóként elmondanám, hogy véleményem szerint az Európai Bizottságnak és a tagállamoknak pénzügyi és logisztikai támogatást kellene nyújtaniuk a szülőket és gyermekeket célzó kampányokhoz.
<SPEAKER ID="028" NAME="Andrzej Tomasz Zapałowski" AFFILIATION="UEN">
(PL) Tisztelt elnök úr, nagyon örülök, hogy a Parlament komolyan foglalkozik a gyermekek szexuális kizsákmányolása és a gyermekpornográfia elleni küzdelemmel. Különösen azért szolgál ez örömömre, mert mostanáig sok európai baloldali csoport nyíltan küzdött a lehető legnagyobb szexuális szabadságért, de nem vette figyelembe, hogy ennek milyen következményei vannak a gyermekekre nézve. Még pedofil politikai pártok alapítására is történtek kísérletek. Ez bizonyára elborzasztja az Európai Unió minden tisztességes polgárát. A jelenség hatalmas mértékű, elég csak átlapozni a napilapokat, hogy lássuk ezt.
<P>
A vita kínálta lehetőséget megragadva fel kell hívni a figyelmet az Európán kívülről érkező bevándorlók gyermekei jogainak megsértésére és az ilyen gyermekek szexuális kizsákmányolására. Egy dolog az, hogy az ilyesmi megengedett a saját országukban, de ha európai uniós országban élnek, akkor vagy szigorúan be kell tartaniuk az érvényes jogszabályokat, vagy el kell hagyniuk Európát. Nem lehetnek külön jogszabályok az európai népekre és a bevándorlókra. Ez az élet minden területére érvényes.
<SPEAKER ID="029" NAME="Jaroslav Zvěřina" AFFILIATION="PPE-DE">
(CS) Tisztelt elnök úr, hölgyeim és uraim, kétségtelenül fontos kérdésről van szó, mely minden tagállamtól hatékony együttműködést követel. Szeretnék rámutatni arra, hogy a modern társadalomban sok szempontból gyengült a gyermekek bántalmazással szembeni védelme. Az okok attól kezdve, hogy egyre több család hullik szét és egyre több gyermek nő fel egyszülős családban, a polgárok nagyobb mobilitásán át a modern információs technológiák terjedéséig sokfélék lehetnek. Ezért nagyon támogatom a jelentést.
<P>
Úgy vélem, a gyermekek őszinte szexuális nevelése fontos a gyermekek szexuális bántalmazásának megelőzése szempontjából, de szükséges a szülők, nevelők, szociális és egészségügyi dolgozók oktatása is. Hogy felismerjék a lehetséges zaklatókat és megelőzhessék a visszaélést, fontos, hogy mindenki megfelelően tudatában legyen az ilyen bűncselekményeknek, elsősorban annak, hogy léteznek.
<P>
Szeretném felhívni a figyelmüket arra a tényre, hogy a gyermekekkel szemben szexuális bűncselekményt elkövetőknél magas a visszaesők aránya. Bizonyos értelemben igaz erre a helyzetre német barátaink szállóigéje: einmal ist keinmal. Azonban ha valaki kétszer vagy többször ilyen cselekményt követ el, meg kell tudnunk akadályozni, hogy további bűncselekményeket követhessen el. Ilyen esetekben terápiás és különböző megelőző jellegű intézkedéseket is alkalmazni kell, különösen a gyermekekhez és kamaszokhoz kapcsolódó munkáktól való eltiltást. Mivel hosszú idő telhet el az elkövető két bűncselekménye között, hosszú távon meg kellene őrizni az ilyen bűncselekmények elkövetésére való hajlamra vonatkozó információkat. Javasolnám azt is, hogy kötelező jelleggel ellenőrizzék le a tanári, edzői, nevelői munkára jelentkezőket, nem követtek-e el korábban szexuális bűncselekményt.
<P>
Tapasztalataim szerint a gyermekekkel szemben szexuális bűncselekményeket elkövetők gyakran különféle cselekkel, így hamis személyazonosság felhasználásával próbálják kijátszani gyermekekkel való munkára vonatkozó tilalmat, hogy újra hozzáférhessenek a célpontjukhoz. Az, hogy az Európai Unión belül a személyek szabadon mozoghatnak, nagyobb mozgástered ad az ilyen cselekményekhez.
<SPEAKER ID="030" NAME="Proinsias De Rossa" AFFILIATION="PSE">
Tisztelt elnök úr, szeretném megköszönni Roberta Angelillinek ezt a kiváló jelentést.
<P>
A gyermekek szexuális kizsákmányolása a társadalmunk legvédtelenebb tagjai elleni bűncselekmény, így meg vagyok döbbenve, hogy hét európai uniós tagállam még mindig nem írta alá az Európa Tanács egyezményét; és nyolc tagállam még mindig nem ratifikálta a gyermek jogairól szóló ENSZ-egyezménynek a gyermekek eladásáról, a gyermekprostitúcióról és gyermekpornográfiáról szóló fakultatív jegyzőkönyvét.
<P>
A helyzet az, hogy az internet új utakat kínál e bűncselekmények számára, így véleményem szerint nekünk kell szorgalmaznunk, hogy bűncselekménnyé nyilvánítsák, ha valaki gyermekpornográfiára vagy gyermekek megkörnyékezésére használja az internetet. Nem elég, ha az államok arra hivatkoznak, hogy ez bonyolult. Együtt kell működnünk és össze kell hangolnunk az erőfeszítéseinket, hogy meg tudjuk csinálni. Minden tagállamban lehetővé kellene tenni, hogy bíróság elé állítsanak bármely uniós polgárt vagy az EU bármely lakosát, aki az EU-n kívül bűncselekményt követett el.
<SPEAKER ID="031" NAME="Eoin Ryan" AFFILIATION="UEN">
Tisztelt elnök úr, én is szeretnék gratulálni Angelilli asszonynak a remek jelentéshez. Úgy gondolom, egy ilyen jelentést mindannyian támogatni fogunk.
<P>
Ahogyan már elhangzott, bűncselekményről van szó, és mindenki, aki megtámad, vagy bármely módon veszélyeztet gyermekeket, bűnözőként kezelendő. Sajnos pontosan ez folyik az interneten. A világháló csodálatos eszköz, remek információforrás mindannyiunk számára, és olyasmi, ami a jövőben is az életünk részét képezi majd. Vannak azonban, akik gyermekekre vadásznak, és ők amennyire csak lehet, ki fogják használni az internetet, hogy gyermekeket próbáljanak megrontani.
<P>
Az Európai Unióban 10-ből 8 gyermek használja az internetet, és véleményem szerint különös gondot kell fordítanunk arra, hogy a legvédtelenebb gyermekeket megvédjük a bántalmazástól, "grooming”-tól és zaklatástól. Fel kell hívnunk a társadalom figyelmét a problémára és támogatnunk kell az online biztonságot, különösen a gyermekek, de a szülők körében is, hogy tudják, pontosan mi történik és mit lehet tenni az interneten.
<P>
Szerintem a tagállamoknak együtt kellene munkálkodniuk azon, hogy felállítsák a társadalom számára elérhető kapcsolattartó pontok hálózatát, ahol jelenteni lehetne az illegális és káros tartalmakat és magatartást. Fontos, hogy a szülők és a gyermekek is biztonságban érezzék magukat az internet használatakor, és legyen egy kapcsolattartó pont, ahol jelenthetnek bármilyen káros cselekményt. Hogy elszámoltathassuk azokat, akik felelősek az online "grooming”-ért és pornográfiáért, annak kell tekintenünk a cselekményt, ami. Ez bűncselekmény, és ennek megfelelően is kell kezelni.
<SPEAKER ID="032" NAME="Carlos Coelho" AFFILIATION="PPE-DE">
(PT). Tisztelt elnök úr, tisztelt Barrot úr, hölgyeim és uraim: a 2003. évi kerethatározat célja az volt, hogy a gyermekek szexuális kizsákmányolása és a gyermekpornográfia elleni küzdelem terén csökkentse a tagállami jogrendszerek közti különbségeket. Ebből a célból rendelkezésekből álló közös keretet fogadott el többek között a kriminalizáció, a szankciók és az áldozatok védelme és segítése tárgyában. Sajnálatosnak tartom, hogy néhány tagállam még nem tette meg a kerethatározat végrehajtásához szükséges intézkedéseket, bár az erre szabott határidő már letelt..
<P>
Alapvető fontosságú, hogy minden tagállam tegye büntethetővé a gyermekekkel szemben elkövetett szexuális visszaélések minden típusát, és hogy minden európai polgárra, aki az Európai Unión belül vagy kívül bármely országban szexuális bűncselekményt követ el egy gyermek ellen, egységes területen kívüli büntető jogszabályok vonatkozzanak, melyeket az egész Unióban alkalmazni kell. Fontos biztosítani, hogy az ilyen bűncselekmények elkövetői ne csússzanak ki a törvény kezei közül. Támogatom a kerethatározat felülvizsgálatát is, hogy legalább ugyanazt a szintű védelmet biztosítsa, mint a 2007. évi Európa tanácsi egyezmény. Sajnálatos, hogy néhány tagállam még nem írta alá ezt az egyezményt.
<P>
A kommunikáció terén történt legutóbbi technológiai változásokra adott válaszként is fontos megerősíteni a kerethatározatot. A gyermekek egyre nagyobb mértékben használják az internetet, amely a lehetséges vagy tényleges elkövetők kedvelt eszköze lett, különösen az Angelilli asszony által már említett "grooming” és a tisztességtelen, törvénytelen felhívás útján. Megragadom az alkalmat, hogy gratuláljak az előadónak a kiváló munkához és a benyújtott jelentéshez.
<P>
Tisztában vagyok vele, hogy a küzdelem összetett és bonyolult, de úgy vélem, egységes fellépéssel és közös erőfeszítéssel lehetséges szembeszállni a gyermekek szexuális kizsákmányolásával. A hangsúlyt a megelőzésre kell helyezni, azáltal, hogy támogatjuk az olyan kampányokat, melyek felhívják a szülők és a gyermekek figyelmét a gyermekpornográfia veszélyeire - különösen ami az internetet illeti - és az online csevegőszobákban és fórumokon történő szexuális kizsákmányolás veszélyére.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Tisztelt elnök úr, Zbigniew Herbert költő azt mondta: "Meg kell tanulnunk 'nem'-et mondani (...) a 'nem' nagyon fontos része a beszédnek. Ellentmondunk vele a gonosznak.” Ma nemet kell mondanunk a gyermekek alapvető jogainak megsértésére, nemet az erőszakra és a gyermekek szexuális kizsákmányolására, nemet a romlottságra és a pornográfiára az interneten, és nemet a szexturizmusra.
<P>
Ezért megköszönöm Angelilli asszonynak a jelentést. Magam is sokszor felvetettem már ezt a kérdéskört. Megelőző és elhárító intézkedésekre van szükség ezen a téren. Alapvető fontosságú, hogy felhívjuk a figyelmet a veszélyekre, mind a gyermekek, mind a szüleik és gondozóik körében. Elengedhetetlen a bűncselekmények gyors felismerése és a büntetések szigorú végrehajtása. Szükség van a média együttműködésére. Az intézkedéseknek ki kell terjedniük az egész világra, mert néhány országban vannak olyan szervezetek, melyek megkérdőjelezik a gyermekekkel folytatott szexuális kapcsolat büntetését. Sőt, léteznek megtévesztő nézetek az úgynevezett "jó pedofíliáról” is. Nem lehetünk közömbösek a gyermekeink lealacsonyítása, vagy a fájdalmuk és megaláztatásuk iránt. Ez a korszakunk szégyene.
<SPEAKER ID="034" NAME="Marie Panayotopoulos-Cassiotou" AFFILIATION="PPE-DE">
(EL) Tisztelt alelnök úr, a ma Angelilli asszony által oly tökéletesen bemutatott és képviselőtársaim által támogatott ajánlást főként a Tanácshoz címezték. Mindazonáltal mivel ön azt mondta, hogy saját javaslatot nyújt be márciusban, én azt kérném, hogy ez a javaslat legyen összhangban az Európai Unió számos politikájával, és ne csak egy irányban tegyen lépéseket. A javaslatnak rendelkezéseket kell tartalmaznia a kriminalizációról, szigorú intézkedésekről és együttműködésről az Europollal, melynek egyezménye elsőként tesz említést az emberkereskedelemről. Ne feledkezzünk meg arról sem, hogy a fenyegetéseken, erőszakon, megtévesztésen és (különösen a családon belül) a függő helyzetben lévők zaklatásán kívül létezik a szándékos kizsákmányolás is, főleg cselekvésre képtelen korú emberek sérelmére. Az elhagyott csecsemők kereskedelmére célzok, ami láthattuk, hogy egyre terjed az interneten, és internet alatt nemcsak a világhálót és az olyan csevegőszobákat értem, ahova a gyerekek a hálószobáikból lépnek be, hanem azt a sokféle más eszközt is, például mobiltelefonokat, amelyeket a gyermekek használhatnak. Éppen ezért kell rendelkezéseket hoznunk minden paraméterre.
<P>
Mikor bűncselekményekről beszélünk, gondolnunk kell a javítóintézetekben és börtönökben fennálló helyzetre is. Ha csökkentjük az ilyen intézményekben fogva tartott emberek számát, növekszik a hasonló jelenségek kockázata. Tennünk kell az áldozatok életkörülményeinek javításáért is. Meg kell védenünk az áldozatokat és a családjukat, mivel a zaklatók által elkövetett erőszak egyre terjed, és az általuk használt eszközök, mivel főként gazdaságiak, erősebbek az áldozatok védelméhez rendelkezésre álló eszközöknél. Ezért remélem, hogy az ön új javaslata részletes lesz, és magasabb szintű védelmet jelent majd a kiskorúak számára.
<SPEAKER ID="035" NAME="Urszula Gacek" AFFILIATION="PPE-DE">
(PL). Tisztelt elnök úr, Angelilli asszony jelentése minden szülőnek segítségére lesz abban, hogy megvédje a gyermekét az interneten portyázó pedofiloktól. Észben kell tartanunk, hogy bármennyi támogatást is kapunk tartalomszűrők formájában és ellenőrző szolgáltatást nyújtóktól az interneten, ez nem ment fel bennünket, szülőket, azon kötelességünk alól, hogy védelmeznünk és figyelmeztetnünk kell a gyermekeinket.
<P>
Én egy kis faluban lakom, ahol az emberek ismerik egymást és érdekli őket, mi történik körülöttük. Egy idegen érdeklődést kelt. Egy dél-lengyelországi kis faluban nehéz lenne bárkinek észrevétlenül kapcsolatba lépnie a gyermekekkel, de megkockáztatom, hogy Európa-szerte az ugyanilyen békés és biztonságos helyeken mikor a szülők csendesen újságot olvasnak vagy tévéznek, a gyermekük hálószobájában ott van egy nemkívánatos idegen, aki az interneten keresztül teremtett kapcsolatot a gyermekkel. Tehetetlenek vagyunk mi, szülők? Nem, nem vagyunk. Lehet, hogy a gyermekeink ügyesebben használják az új technológiákat. Lehet, hogy nehéz őket elcsalogatni a számítógép elől.
<P>
Kedves szülők, tegyenek ma valamit a gyermekük védelme érdekében. Emlékeztessék őket valamire, amit nekünk megtanítottak: "ne állj szóba idegenekkel.” Ennyire egyszerű üzenet ez. Manapság az idegenek nem az iskola körül ólálkodnak cukorkás zacskóval, hanem internetes csevegőszobákba lépnek be és ott keresik az áldozataikat. Veszélyesebbek, mert nem látjuk, mikor surrannak minden nehézség nélkül egyik gyerek hálószobájából a másikéba. Meg kell tanítanunk a gyermekeinket arra, hogy ne álljanak szóba az idegenekkel, hanem az interneten is csapják rájuk az ajtót.
<SPEAKER ID="037" NAME="Mairead McGuinness" AFFILIATION="PPE-DE">
. Tisztelt elnök asszony, olyan nagy politikai egyetértés van az ügyben, hogy furcsának tűnik, miért olyan kevés dolog történik a tagállamokban.
<P>
Az, hogy az internetre összpontosítunk, nyilvánvalóan nagyon fontos, de azt sugallja, mintha a probléma újkeletű lenne, miközben tudjuk, hogy nagyon is régi, és nagyon jól rejtőzködött. Nem csak iskolák mellett, cukorkás zacskókkal történt ilyesmi, hanem otthonokban, minden egyes tagállamban, templomokban és kórházakban is.
<P>
Az internet talán megvilágította társadalmunk e sötét oldalát, mellyel még mindig birkózunk, és nagyon nehéz a küzdelem. Sürgős lenne, hogy a tagállamok komolyan vegyék a gyermekek védelméről szóló szép szavakat, mi is itt ebben a parlamentben sokat szóltunk már arról, mennyire értékeljük és védjük a gyermekeket, de a tetteink valójában gyakran sokkal kevésbé erőteljesek, mint a szavaink.
<P>
Említettem, hogy néha az otthon a legveszélyesebb hely a gyermekek számára. Volt nemrég egy eset Írországban, ami alátámasztja ezt. Hozzátenném azt is, hogy akik szerint a kisvárosok, ahol mindenki ismeri egymást, biztonságosak a gyermekek számára, azok jobb, ha újra átgondolják ezt. A kisvárosokban az emberek nagyon gyakran szemet hunynak, mert nem akarnak az általuk tudott "puha” információkról beszélni, és lehet, hogy félnek azt továbbadni a hatóságoknak.
<P>
Mindannyiunknak szembe kell néznünk a problémával, és készen kell állnunk arra, hogy beszéljünk róla, mert a hallgatás miatt egyre csak nő a visszaélések száma, és szörnyű károsodást szenvednek az ilyen helyzetbe kényszerült gyermekek. Felhívom az ír kormányt arra, hogy a gyermekek szexuális zaklatás elleni védelme érdekében jogszabályokat hozzon egy sor intézkedésről. Úgy vélem, meg kell vizsgálni az alkotmányunkat is, amely a családot a gyermek jogai elé helyezi. Ennek a két dolognak nem kellene ütköznie: mindkettő alkotmányos védelmet érdemel.
<SPEAKER ID="038" NAME="Colm Burke" AFFILIATION="PPE-DE">
Tisztelt elnök asszony, üdvözlöm ezt a vitát és - a csatlakozó állásfoglalási indítvánnyal összhangban - arra biztatok minden uniós tagállamot, hogy írja alá és ratifikálja az Európa Tanács gyermekek szexuális kizsákmányolással és szexuális visszaéléssel szembeni védelméről szóló egyezményét. Azt is szorgalmazom, hogy minden uniós tagállam írja alá a gyermek jogairól szóló ENSZ-egyezménynek a gyermekek eladásáról, a gyermekprostitúcióról és gyermekpornográfiáról szóló fakultatív jegyzőkönyvét.
<P>
Az Európa Tanács egyezménye az első olyan nemzetközi jogi eszköz, mely bűncselekménynek nyilvánítja a gyermekekkel szembeni szexuális visszaélések különböző formáit, ideértve az erőszak, kényszer vagy fenyegetés alkalmazásával, akár a családon belül elkövetett bántalmazást. Hét EU-tagállam azonban még nem írta alá ezt az egyezményt, és nyolc tagállam még nem ratifikálta az ENSZ fakultatív jegyzőkönyvét.
<P>
A szexuális bűncselekmények lehetséges és tényleges elkövetői egyre növekvő mértékben használják az internetet eszközként gyermekek szexuális bántalmazásához, különösen "grooming” és gyermekpornográfia útján.
<P>
Bár elfogadom, hogy a gyermekeket a szexuális visszaélésektől és kizsákmányolástól védő ír büntető jogszabályok meglehetősen átfogóak, mégis arra sarkallnám az ír kormányt, hogy a lehető leghamarabb fogadjon el korszerű jogi szabályozást, hogy kezelni tudja a gyermekek szexuális bántalmazásának új teret adó újdonságok terjedését.
<SPEAKER ID="039" NAME="Marusya Ivanova Lyubcheva" AFFILIATION="PSE">
(BG) Angelilli asszony jelentése nagyon időszerű és fontos. Olyan világban élünk, ahol mindig egyre több és több veszély leselkedik a gyermekekre és kamaszokra.
<P>
A gyermekek kizsákmányolása, ideértve a szexuális kizsákmányolásukat, egyike a társadalom legnagyobb problémáinak. A jelenség elleni küzdelemhez sok közös erőfeszítés, valamint az intézkedések, módszerek és erőforrások egyesítése szükséges. Nagyon fontosak az igazságügyi és a büntető intézkedések, mint amilyen a szexuális kizsákmányolás büntethetővé nyilvánítása, és különösen a gyermekek érdekei ellen használt internetes technológiára vonatkozó szabályozás.
<P>
Nem hagyhatjuk figyelmen kívül, hogy a jelenség megelőzése is része az ellene folyó küzdelemnek: a gyermekek és szülők ismereteinek bővítése arról, hogyan kerülhetik el a jelenséget és a vele kapcsolatban lévő személyeket; a nyílt és agresszív szexualitásra felhívó reklámok minden fajtájának korlátozása; több figyelem a különböző intézményekben lévő, a szexuális erőszaknak gyakran áldozatul eső gyermekeknek; a gyermekkereskedelem elleni tevékenységek összehangolása - a gyermekkereskedelem egyik fő indoka a szexuális kizsákmányolás; valamint kormányzati és civil intézmények hálózatának létrehozása, mint ellenintézkedés
<SPEAKER ID="040" NAME="Marios Matsakis" AFFILIATION="ALDE">
Tisztelt elnök asszony, teljességgel felfoghatatlan és szégyenletes, hogy a gyermekek elleni szexuális bűncselekményekre vonatkozóan a 21. században egy adott államon belül a különböző szolgálatok közti együttműködés - de a tagállamok közti együttműködés is - nem olyan, mint amilyennek lennie kellene. A biztosnak és az előadónak is gratulálok az egyenes beszédhez, és hogy hangsúlyozták, hogy tényleges jobbításra van szükség.
<P>
Arra kérem őket, hogy nyilvánosan nevezzék meg azokat a tagállamokat, amelyeknek a jogrendszere hiányos ebből a szempontból. Az egyik általam megfontolásra javasolt intézkedés a gyermekek ellen elkövetett szexuális bűncselekményekért elítélt bűnelkövetők összeurópai - vagy még jobb lenne, ha nemzetközi -, nyilvános listájának létrehozása. Azt javaslom, hogy a lista végleges legyen, ne lehessen neveket törölni róla, kivéve abban az esetben, ha egy bírói döntés megváltoztatta az eredeti ítéletet. A gyermekek ellen elkövetett szexuális bűncselekmények tartós károsodást okoznak az áldozatban, így a következményük a tettes tartós megbélyegzése kell, hogy legyen. Ez járulékos büntetés lenne, de a megelőzést is szolgálná.
<SPEAKER ID="041" NAME="Ewa Tomaszewska" AFFILIATION="UEN">
(PL) Tisztelt elnök asszony, 20 tagállam írta alá az Európa Tanács egyezményét, az első olyan nemzetközi jogi dokumentumot, mely a gyermekek szexuális kizsákmányolását bűncselekménnyé nyilvánítja.
<P>
A tudomány és technológia, az új kommunikációs módszerek és különösen az internet és a mobiltelefonos szolgáltatások fejlődése új utat nyitott a gyermekek szexuális kizsákmányolási céllal történő megkörnyékezéséhez és a gyermekpornográfia terjesztéséhez is. Elengedhetetlen, hogy minden tagállam büntetőjoga tartalmazzon büntetéseket az ilyen tevékenységekre. A büntetőjogi felelősség bevezetése azonban nem elég. Feltétlenül szükség van olyan rendszerek létrehozására is, melyek megelőzik a gyermekek szexuális kizsákmányolására lehetőséget nyújtó helyzeteket, például a szülők és gyermekek ismereteinek bővítése és az interneten tevékenykedő pedofil szervezetek felderítése révén.
<P>
Köszönetet mondok Angelilli asszonynak a nagyon fontos és gondosan elkészített jelentésért.
<SPEAKER ID="042" NAME="Miroslav Mikolášik" AFFILIATION="PPE-DE">
(SK) Egyetértek az Európai Parlament által a Tanácsnak benyújtandó ajánlás-tervezettel. Az Európai Unió minden országában folyamatosan kiemelt figyelmet kell fordítani a gyermekvédelemre, mivel a gyermekek alkotják a társadalom legvédtelenebb csoportját. A jogszabályok harmonizációja nagyban segítené az ilyen jellegű bűncselekmények megelőzését, és hozzájárulna az elkövetők elleni büntetőeljárások hatékonyságához minden tagállamban. Következésképpen a harmonizált jogi szabályozás megelőzheti a szexturizmust, amely a szabályozási szintek különbségei miatt van jelen az Európai Unióban.
<P>
A gyermekek védelme a webhez való hozzáférés szempontjából is szükséges, hiszen az interneten ki vannak téve mindenféle tartalomnak, ideértve a pedofilok általi esetleges zaklatást, és az internetes "grooming”-ot. A gyermekek szexuális bántalmazása és a gyermekpornográfia ellentétes az ENSZ által elfogadott, gyermekek jogairól szóló nyilatkozattal, és ugyanakkor alapvető emberi jogokat is sért.
<SPEAKER ID="043" NAME="Rovana Plumb" AFFILIATION="PSE">
(RO) A gyermekek szexuális kizsákmányolása és a gyermekpornográfia nagyon súlyos bűncselekmények, melyek mértéke egyre nő, de amelyekkel szembe lehet szállni jogi szabályozással, ideértve a figyelemfelhívó kampányokat. Mint édesanya és mint egy olyan ország európai parlamenti képviselője, amely élen jár a pornográf tartalmú honlapok üzemeltetésében, úgy vélem, hogy az uniós tagállamoknak egyértelmű jogszabályokra van szükségük, amelyek biztosítják, hogy a gyermekpornográfia eltűnjön az internetről, és hogy az internetszolgáltatók pedig blokkolják az ilyen képeket tartalmazó honlapokhoz való nyilvános hozzáférést.
<P>
Mivel a pornográf anyagokhoz való hozzáférés és az ilyen anyagok terjesztése tértől és időtől független, üdvözlöm azt az időszerű javaslatot, miszerint állítsunk fel európai szinten egy gyermekpornográfia és prostitúció ellenes egységet, és javaslom, hogy a tagállamok és a Bizottság nyújtsanak anyagi támogatást a tájékoztató és figyelemfelhívó kampányokhoz.
<SPEAKER ID="044" NAME="Zuzana Roithová" AFFILIATION="PPE-DE">
(CS) Tisztelt elnök asszony, üdvözlöm a jelentést, de van két fenntartásom. Először is, nem hiszem, hogy hatékony lenne a gyermeküket kényszerházasságba erőszakoló szülők elleni büntetőeljárás. Reálisan tekintve lehetetlen ezt bebizonyítani egy családon belül, ahol kivételesen nem kötelező tanúvallomást tenni. Másodszor a szakmai titoktartást feloldó rendelkezést részletesebben ki kellene dolgozni. E két fenntartástól függetlenül arra kérem a tagállamokat, a Tanácsot és a Bizottságot, beleértve a cseh elnökséget, hogy sürgősen frissítse a vonatkozó európai és nemzeti jogi szabályozást, és hogy a pedofília elleni hatékony küzdelem érdekében ratifikálja a nemzetközi szerződéseket. A lehető leghamarabb létre kell hozni a pedofilok európai szintű adatbázisát, hogy elejét vegyük annak, hogy ezek az emberek más tagállamokban munkát kapjanak az oktatás vagy gyermekgondozás területén. Harmonizáció szükséges a szexuális indítékú bűncselekmények korhatárának terén is. Kiemelném azt is, hogy a tagállamoknak finanszírozniuk kell olyan programok kifejlesztését és terjedését, melyek segítenek a szülőknek megvédeni a gyermekeket az internetes "grooming”-tól.
<SPEAKER ID="045" NAME="Jacques Barrot">
a Bizottság alelnöke. - (FR) Tisztelt elnök asszony, úgy vélem, ez a vita igazolta, hogy az Európai Parlament egyhangúan elkötelezett a gyermekek védelme mellett.
<P>
Próbálok olyan egyértelműen fogalmazni, amennyire csak lehet: leszögezném, hogy felül fogjuk vizsgálni a gyermekek védelméről szóló kerethatározatot. Javítani szeretnénk a tartalmán, hogy az Európai Unión belüli gyermekvédelem megfeleljen a legmagasabb nemzetközi standardoknak, különösen az Európa Tanács új, 2007. évi egyezményének és a legjobb nemzeti gyakorlatoknak.
<P>
A bűnügyi nyomozásokat illetően a jogalkotási javaslat új bűncselekményeket tartalmaz majd, hogy kezelje a bántalmazások új formáit, melyeket a technológiai újdonságok könnyítenek meg. Egyszerűbb lesz a nyomozás és a vádemelés. Nem mondok többet erről. Ami az áldozatok segítését illeti, megkönnyítjük a számukra az igazságszolgáltatáshoz való hozzáférést.
<P>
Továbbá és különösen úgy szervezzük majd meg a megelőzést, hogy az elkövetőket egyéni diagnózis és egyénenkénti kockázatelemzés alapján kezeljük. Ezen túlmenően igyekszünk majd megelőzni a bűnismétlést és minimalizálni a kockázatát, és intézkedéseket vezetünk be a biztonsági mechanizmusok optimális hatékonyságának biztosítására az egész Unióban. Ebből a szempontból a bűnügyi adatok hálózatban történő kezelését lehetővé tevő ECRIS rendszer nagyon értékes segítség lesz.
<P>
Kaptam kérdéseket a területen kívüliséghez kapcsolódóan is. Megragadjuk majd az alkalmat, hogy ezen a szinten szigorúbb intézkedéseket javasoljunk annak érdekében, hogy a harmadik országban EU-s polgárok által elkövetett szexuális kizsákmányolással kapcsolatos bűncselekmények ne maradjanak büntetlenül akkor sem, ha a bűncselekmény helyszínéül szolgáló harmadik ország nem tud büntetőeljárást folytatni.
<P>
Ez a jelenlegi elképzelés. Természetesen, Angelilli asszony, a jelentés összes javaslatát gondosan követni fogjuk a keret-irányelv kidolgozása során.
<P>
Tisztelt elnök asszony, hölgyeim és uraim, azt is szeretném elmondani a Parlamentnek, hogy a jó jogi keret nem elég. Eszközökre is szükség van. Ezért Európai szinten egy olyan platformot próbálunk építeni az Europol köré, amely felhasználható a tagállamokban gyűjtött információ összegyűjtésére és a nemzeti platformoktól származó jelentések és statisztikák szétosztására. Számos uniós országban léteznek ilyen platformok, de most közösségi szinten van szükség annak biztosítására, hogy mindenkihez eljuthasson minden információ. Ebben a kérdésben az Európai Unió hozzáadott értéket jelenthet, feltéve, ha sikerül megalkotnunk ezt a platformot az Europol körül.
<P>
Azt is elmondanám, hogy van egy további eszköz, melyben különösen bízom, vagyis az a Bizottság által létrehozott informális állami-magán csoport, amely európai pénzügyi koalíciót vezetett be a kereskedelmi célú, gyermekpornográfiát ábrázoló képekkel szemben. Annak fényében, hogy 2003 és 2007 között megnégyszereződött a weboldalak száma, be kell vonnunk a magánszektort is, mivel az irányítja az informatikai infrastruktúra nagy részét. Különösen a hozzáférést biztosítókat kell mozgósítani. Ez alapvető fontosságú.
<P>
A koalícióban szerepet kap minden érintett: civil szervezetek, bankok, hitelkártya-kibocsátó társaságok, online fizetési szolgáltatók, internetszolgáltatók és az interneten jelen lévő más magánszereplők. Nekikezd majd, hogy megtalálja és lefoglalja a bűncselekményekből származó profitot. Ez jelentős tényező abban, hogy véget vessünk számos olyan kereskedelmi gyakorlatnak, amelyek kihasználják a gyermekpornográfiát.
<P>
Röviden ez a válaszom, elnök asszony, de lesz még alkalmunk visszatérni erre a fontos témára. Hozzátenném, hogy múlt héten tartottunk egy jól sikerült adatvédelmi napot. Láttam, ahogy fiatalok igazán figyelemre méltó módon hívják fel más fiatal emberek figyelmét arra, hogy legyenek óvatosak az internet használata során.
<P>
Mint azt önök is tudják, egyre több olyan ellenőrző mechanizmus létezik, mellyel a családok biztonságosabbá tehetik az internet használatát a gyermekek számára. Nem azt mondom, hogy minden tökéletes, de nagy erőfeszítések történnek, és természetesen mozgósítanunk kell az egész internetes közösséget.
<P>
Szeretném kiemelni a "gyermekrablási riasztórendszer” elgondolását, mert nem sok beszédben említették meg. Nagyon fontos, hogy a Parlament - mint a 2008. szeptember 2-i nyilatkozatban is tette -, arra ösztönözze a tagállamokat, hogy figyelmeztető rendszerekkel szerelkezzenek fel, és hogy együttműködési szerződéseket kössenek a határokon átnyúló értesítő rendszerek felállítása érdekében.
<P>
Ezen túlmenően önök nagyon nagylelkűen külön költségvetési tételt hoztak létre azért, hogy a tagállamokat e mechanizmusok megalkotására, vagy legalább egymás közti kapcsolatok kiépítésére ösztönözzék a gyermekrablási riasztások kezelése érdekében. Tudjuk, hogy ha gyorsan kiadják őket, akkor az ilyen riasztások nagyon hatékonyak. Most, itt az Európai Parlament előtt szeretném különösen kiemelni, milyen borzalmat jelentenek a gyermekrablások, melyeket gyakran pornográfia céljából követnek el.
<P>
Szeretném ismételten megköszönni az Európai Parlamentnek, hogy támogatja a gyermekek védelméért folyó küzdelmet. Hozzátenném, hogy felfigyeltem azokra a beszédekre, melyek az adatvédelem kérdését vetették fel a gyermekeket érintő jogi eljárások során. Most be kell fejeznem, de hangsúlyoznám, hogy márciusban a gyermekvédelem legszigorúbb standardjainak megfelelő, példaértékű jogi keretet igyekszünk majd megalkotni az Európai Unió számára.
<SPEAKER ID="046" NAME="Roberta Angelilli" LANGUAGE="IT">
elnök asszony, hölgyeim és uraim, szeretném ismét megköszönni képviselőtársaimnak a vita során felvetett gondolatokat és a támogatásukat, és zárásképpen külön köszönetet mondok az Európai Bizottságnak az aktív közreműködésért. Külön köszönetemet fejezném ki Barrot úrnak, hiszen ma délelőtt is különösen erős politikai és jogalkotói szándékról tett tanúbizonyságot a gyermekvédelem terén. Mondanivalója tényleg nagyon gondolatébresztő volt, és mindenekfelett gyakorlati elkötelezettségről tett tanúbizonyságot.
<P>
Szeretném megragadni az alkalmat, hogy néhány kiegészítést tegyek. Először is nem áll rendelkezésre elég adat. Nagyon gyakran nincs kellő mennyiségű adat és statisztika, melyek elengedhetetlenek lennének a munkánkhoz, hogy jobban megfigyeljük és megértsük a gyermekek szexuális zaklatását, és természetesen hatékonyabban szálljunk szembe vele. Ez az adathiány - hogy is fogalmazzak - visszatérő probléma, de véleményem szerint fontos hangsúlyozni, mivel olyan hiányosság, melyet meg kell oldanunk.
<P>
Ami az adatvédelmet illeti, néhány képviselő megemlítette ezt a kérdéskört, és a biztostól már kaptak egy konkrét választ. Kiemelném, hogy tudatában vagyok az adatvédelem problémájának és nem hiszem, hogy ellentétbe kerülne a magánélet védelme és a gyermekek jogai, amennyiben - természetesen - minden intézmény elvégzi a feladatát és a szolgáltatóktól a rendőrségig mindenki betartja a szabályokat.
<P>
Rámutatnék továbbá, hogy tulajdonképpen a gyermekeknek van a legnagyobb szükségük a magánélet védelmére és az adatvédelemre. Barrot úr is említést tett erről: a bírósági eljárások során gyakran megesik, hogy amikor kitör egy botrány, amelyben az áldozat sajnos egy gyermek, pont a kizsákmányolt gyermek az, akit bármiféle védelem és mondhatni a magánéletre vagy a gyermekről kialakuló képre való tekintet nélkül a média elé vetnek, és mindezt csupán azért, hogy feljebb tornásszák a nézettségi adatokat és pár darabbal több újságot adjanak el. Hozzátenném azt is, hogy e veszélyek elől egyetlen gyermek sincs védve, a kísérő nélkül lévő és roma gyermekek pedig gyakran még védtelenebbek.
<P>
Azzal zárnám, tisztelt elnök asszony, hogy nyilvánvalóan jelentős erőfeszítésre van szükség kulturális és politikai szinten, és ezt az erőfeszítést családoknak, iskoláknak és a médiának kell megtenniük. Sokat lehet tenni az önszabályozás terén, de kötelező jellegű, nagy súlyú jogi eszközök híján nyilvánvalóan nem szállhatunk szembe a kizsákmányolás azon eseteivel, melyek mögött nemcsak egyének, hanem konkrétan bűnözői szervezetek állnak.
<SPEAKER ID="047" NAME="Elnök">
A vitát berekesztem.
<P>
A szavazásra ma kerül sor.
<P>
Írásbeli nyilatkozatok (142. cikk)
<SPEAKER ID="999" NAME="Corina Creţu  " LANGUAGE="RO">
A gyermekek szexuális zaklatásának egyik tulajdonsága az, hogy gyorsan terjed az internet segítségével, és ezáltal még nehezebb vele felvenni a harcot. Jogi kötelezettséggé kell tenni a gyermekpornográfiát terjesztő honlapokhoz való hozzáférés letiltását. Sőt, a gyermekek megkörnyékezését bűncselekménynek kell tekinteni.
<P>
Olyan időkben, mikor a gyermekek egyre aktívabban használják az internetet, sokkal jobban tudatában kell lennünk a kockázatnak, amit az jelent, hogy a pedofilok új technológiákat használnak. Nem lehet aggodalom nélkül tekinteni arra a különbségre, ami a generációk között az internethasználat terén jelentkezik, és ez kihat a gyermekek nagy kockázatot jelentő honlapokhoz való hozzáférésének szabályozására is.
<P>
Kiemelten fontos, hogy megteremtődjön a kommunikáció az iskola és a család között annak érdekében, hogy a gyermekeket megtanítsák, hogyan ismerjék fel a veszélyes helyzeteket, és hogyan reagáljanak azokra. Épp ezért hasznosak a speciális ismeretterjesztő és oktatási programok, nem is beszélve egy szexuális zaklatás elleni európai stratégiáról, valamint a tagállamok közti aktívabb együttműködésről, melynek az a célja, hogy transznacionális rendőrségi hálózatot hozzon létre a gyermekpornográfia és a prostitúció kezelésére, valamint egy olyan hálózatot, mely a hasonló cselekményekért elítélt személyek adataiból álló adatbázist kezeli.
<P>
Az európai együttműködés szempontjából sajnálatos, hogy ilyen lassú az Európa Tanács 2007. évi egyezményének ratifikációs folyamata.
<SPEAKER ID="998" NAME="Louis Grech  " AFFILIATION="PSE">
írásban. - A jelentés elismeri, hogy egy gyermek méltóságának megsértése amellett, hogy az emberi jogok súlyos megsértését jelenti, megvetendő cselekmény is, amelyet sajnos nem egységesen kezelnek az EU-ban. Nyugtalanító, hogy néhány tagállam nem hajtotta végre a gyermekek védelmét célzó összes vonatkozó nemzetközi egyezményt. Javaslom a Bizottságnak, hogy a rendelkezésére álló minden eszközt vessen be azért, hogy ezek a tagállamok is igazodjanak a többihez..
<P>
A gyermekpornográfia elleni küzdelem érdekében az EU-nak egyrészt szigorú jogi szabályozást kell végrehajtania, másrészt viszont oktatási projektekbe kell kezdenie, melyek tájékoztatják az embereket a kérdéskörről. A gyermekek védelmét szolgáló, már meglévő technikai megoldások hírét terjeszteni kell a szülők körében, különösen ami a könnyen használható és ingyen vagy alacsony áron elérhető szoftveres eszközöket illeti.
<P>
A belépés akadálytalansága és a minimális kockázatok miatt a bűnözői szervezetek nagyon könnyen bejutnak a virtuális térbe. Hogy szembe tudjunk nézni az új fenyegetéssel, harmonizálni kell a jogi szabályozást, meg kell erősíteni a bűnüldözést, és fokozni kell a rendőrségi munka terén folyó együttműködést. Az EU-szabályozás továbbá csak részben oldaná meg a problémát, hiszen az ügynek globális vetülete is van, így globális keret szükséges a szabályozás nemzetközi betartatásához. Ebben a tekintetben javaslom az EU-nak, hogy vállaljon vezető szerepet.
<SPEAKER ID="048" NAME="Tunne Kelam  " AFFILIATION="PPE-DE">
írásban. - A gyermekek kizsákmányolásának minden módja elfogadhatatlan. Bár minden társadalomnak ők jelentik a jövőjét, a gyermekek a legvédtelenebb csoportot is jelentik. Ezért a politikusoknak kiemelt kötelességük, hogy megvédjék a gyermekeket minden fajta bántalmazástól, és különösen, hogy megvédjék őket a szexuális zaklatás veszélyétől.
<P>
Üdvözlöm az átfogó jelentést, amely arra szólítja fel az összes tagállamot, hogy a kérdéses problémával a lehető legkomolyabban foglalkozzanak.
<P>
Támogatom az ahhoz a hét tagállamhoz intézett felhívást, melyek még nem írták alá az Európa Tanács gyermekek szexuális kizsákmányolással és szexuális visszaéléssel szembeni védelméről szóló egyezményét. Csatlakozom továbbá a felhíváshoz, hogy a gyermekeink védelme érdekében minden tagállam írjon alá és hajtson végre minden vonatkozó nemzetközi egyezményt.
<P>
Az egyezmények aláírása és ratifikációja azonban csak keretet biztosít a fejlődéshez. A gyermekek szexuális kizsákmányolásának egyre növekvő mértéke miatt gyakorlati intézkedésekre van szükség. A gyermekeknek biztonságos környezetben kell felnőniük, és ezért elsősorban a szülők felelősek. Arra sürgetem a tagállamokat, hogy koordinálják a lépéseiket, és támogatom az eltűnt gyermekekre vonatkozó riasztórendszer felállításának ötletét is, amely elősegítené az európai szintű együttműködést ebben a kérdésben.
<SPEAKER ID="049" NAME="Marianne Mikko  " LANGUAGE="ET">
A gyermekeknek szükségük van jogalkotói gondoskodásunkra és védelmünkre. Nagyon fontos, hogy hét tagállam és a szomszédos országok írják alá az Európa Tanács gyermekek szexuális kizsákmányolással és szexuális visszaéléssel szembeni védelméről szóló egyezményét. Szintén fontos a tanácsi keret-állásfoglalás végrehajtása.
<P>
Azok számára, akik fiatal korukban zaklatás áldozatai lettek, teljes védelmet kell garantálni a nyomozás során, valamint a bírósági eljárás előtt és után. Azonnal létre kell hozni bizonyos áldozatvédelmi mechanizmusokat, mint amilyen például az áldozatok családjának nyújtott megfelelő támogatás, és az, hogy az áldozatokat különösen védtelen sértettként kezeljük.
<P>
Emelnünk kell a védelem szintjét. Ami az interneten folyik, az már túlmegy minden határon. A gyermekek gyakran nem képesek felmérni egy helyzet komolyságát és következményeit. Ami gyakran csak játéknak tűnik, az egész életen át tartó pszichológiai károsodást okozhat.
<P>
Ezért be kell tiltanunk a pedofilok csevegőszobáit és internetes fórumait, és bűncselekménnyé kell nyilvánítanunk az ilyen eszközökkel történő zaklatást. Ez elengedhetetlen.
<P>
Kötelességünk megvédeni a gyermekeket attól a világtól, amely tönkreteheti őket. Távol kell tartanunk a szexuális bűcselekmények elkövetőit a gyermekektől, és meg kell tennünk a szükséges lépéseket ennek biztosítása érdekében.
<SPEAKER ID="050" NAME="Katrin Saks  " LANGUAGE="ET">
Észtország egyike azon országoknak, ahol jelenleg folyik a a gyermekek ellen bűncselekményt elkövetők büntetésének szigorítása. Ez azonban a következmények elleni küzdelem.
<P>
A megelőzés érdekében támogatnunk kell az internethasználattal kapcsolatos ismeretek terjedését, aminek magában kell foglalnia a kockázatokra való figyelmeztetést is. A számítógépek világa sajnos pont az a hely, ahol a szülők nem szolgálhattak idegenvezetőkként a gyermekek számára.
<P>
A bűncselekmények megelőzése érdekében terjeszteni kell az ismereteket. A 2008-as Eurobarometer-felmérés szerint a szülők nagy százaléka nem fordít figyelmet arra, hogy mit csinál a gyermeke az interneten. Én például egy olyan országot képviselek, ahol az egyik legmagasabb az internethasználat aránya az EU-ban, de ahol a szülői érdektelenség is az egyik legmagasabb arányú. Nevezetesen a szülők 60%-át nem aggasztja, hogy a gyermeke zaklatás áldozata lehet; 47%-át nem érdekli, hogy a gyermekeik pornográf vagy erőszakos anyagokat látnak, 62%-uk pedig nem aggódik amiatt, hogy a gyermekük személyes adatokat tehet közzé.
<P>
Nagyon fontos a szülők tájékoztatása, és hogy a gyermekek számára figyelemfelhívó programok induljanak az interneten, mert az (észt) gyermekeknek csak 10%-a mondta, hogy fordult már a szüleihez segítségért az interneten tapasztalt kellemetlen esetekkel kapcsolatban.
