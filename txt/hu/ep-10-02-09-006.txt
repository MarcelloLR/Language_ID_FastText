<CHAPTER ID="006">
Szavazások órája (folytatás)
<SPEAKER ID="090" NAME="Elnök">
A szavazás előtt meghallgatjuk a politikai csoportok vezetőinek beszédét az új Bizottság megválasztásáról.
<SPEAKER ID="091" NAME="Joseph Daul">
a PPE képviselőcsoport nevében. - (FR) Elnök úr, López Garrido úr, a Bizottság elnöke, köszönöm, hogy megadták nekem a lehetőséget arra, hogy elmondhassam, miért szilárd meggyőződésem az Európai Néppárt (Kereszténydemokraták) Képviselőcsoportja részéről is, hogy Barroso úr és a biztosok testülete - a Bizottság munkatársainak támogatásával - meg fogja állni a helyét az előtte álló kihívásokkal szemben.
<P>
Európa nemzetközi válságból született, és Európa 60 év óta először egy új, másfajta, de kétségkívül súlyos és veszélyes nemzetközi válsággal néz szembe. Megbirkózik vele, bár nem vagyunk még túl a nehezén. Az euro mint monetáris védőpajzs megtette a magáét; nem lehet szavakkal kifejezni, mennyit köszönhetünk neki: az automatikus stabilizátorokat, azokat a híres szolidaritási mechanizmusokat, amelyek túlságosan.. Barátaim, Önök igencsak hasznát látták ezeknek!
<P>
(Taps)
<P>
Hol lennének most a szolidaritási stabilizátorok nélkül? Túlságosan gyakran tekintették ezeket a stabilizátorokat a gazdaságainkra nehezedő tehernek, mégis nagyban hozzájárultak az európai modell felszínen maradásához. Olyan vonzó, sokat másolt modelléhez, amelyhez polgártársaink méltán kötődnek, de amelyet az új kihívások most megkérdőjeleznek.
<P>
A világ többpólusúvá vált, de nem úgy, ahogy elképzeltük; arról álmodoztunk, hogy a világ idealisztikus, békés és multilaterális lesz. Nem. A világ versengővé, küzdelmessé vált - békéssé ugyan, de kegyetlenné; arra irányul, hogy az egyik szereplő rákényszerítse a modelljét a többiekre.
<P>
E kihívás ellenére az Unió, amelynek számos eszköz áll rendelkezésére, nem vesztegetheti el azokat. Hűnek kell maradnia önmagához, azaz össze kell fognia a koncepciókat és az embereket, és az élen kell járnia a globális felmelegedés elleni küzdelemben, de fel is kell vérteznie magát a versengéshez szükséges erőforrásokkal.
<P>
Tudom, ez az, aminek elérésére az új Bizottság törekszik majd velünk együtt. Mindannyian ismerjük Európa gyengeségeit: a demográfia, a jövőbeli kiadások hiánya, ipari kihívások, költségvetési hiány, gyenge gazdaságirányítás. Eggyel több ok arra, hogy a legtöbbet hozzuk ki az eszközeinkből: az euro és a monetáris politika, a technológiai vívmányok, kiemelt ipari projektek, mezőgazdasági potenciál 500 millió polgártársunk élelmiszerbiztonságának garantálása érdekében.
<P>
E célból elvárom, hogy a Bizottságnak legyen elképzelése az európai jogalkotásról - a jogszabályokról, amelyek elfogadására majd felhívnak bennünket -, és e folyamat vezető ereje legyen. Elvárom, hogy megvédje az európai érdekeket, követeljen viszonosságot partnereinktől, és jogsértés esetén habozás nélkül folyamodjon a rendelkezésére álló jogi eszközökhöz.
<P>
Biztosok, az Önök feladata - velünk és a Tanáccsal együtt - a belső piac kiteljesítése. Ehhez olyan tabukat kell áttörnünk, mint az adózás és a szociális dimenzió kérdése. A tagállamok többé már nem tehetnek úgy, mintha ez a két terület tiltott és érinthetetlen kompetencia lenne, túl a közös cselekvés hatókörén.
<P>
Ugyanakkor sokkal erőteljesebben kell eljárnunk a külső kihívásokkal kapcsolatban: biztonság és védelem, sőt a kereskedelem, technológiai és ipari szabványok, valamint a környezetvédelmi előírások területén. Európának meg kell védenie az értékeit, a békéjét és polgárainak jólétét. Európának nemzetközi szereplőnek kell lennie, nem csupán a jólét és a jogállamiság egyik területének. Nem szabad megfosztania magát a rendelkezésére álló eszközöktől.
<P>
A PPE képviselőcsoport elvárja a Bizottságtól, hogy hatékonyan dolgozzon mindezeken a területen. Ha így tesz, és semmi okom kételkedni ebben, mindig maga mögött tudhatja a PPE képviselőcsoport támogatását.
<P>
Barroso úr, a PPE képviselőcsoport bízik Önben; arra kéri Önt, legyen bátor, és valósítsa meg a reformokat. Arra kéri Önt, hogy tekintsen messzire azon ügy érdekében, amely összehoz bennünket: a politikai Európa létrehozása érdekében.
<P>
(Taps)
<SPEAKER ID="092" NAME="Martin Schulz">
az S&D képviselőcsoport nevében. - (DE) Elnök úr, hölgyeim és uraim, a Szocialisták és Demokraták Progresszív Szövetsége európai parlamenti képviselőcsoportja nem könnyen hozta meg döntését. Öt hónappal ezelőtt szavaztunk a Bizottság elnökéről ebben a Házban, és bár akkor nem támogattuk őt, megkapta a szavazatok többségét. E többség alapján, amely sajnálatosan olyan személyekre támaszkodott, akik valójában nem támogatják a Lisszaboni Szerződést, az elnök bemutatott nekünk egy testületet, és ma értékelnünk kell a biztosok e testületét.
<P>
Nekünk is értékelnünk kell ezt a testületet. Az értékelést kétféleképpen végezhetjük el: feloszthatjuk a Házat baloldalon, illetve jobboldalon állókra. E két csoport egymással ütköző ideológiát képvisel, és ennek megfelelően kell szavaznia. Ez az egyik lehetőség. Európa azonban nem így működik. Nekünk nincs többségünk ebben a Parlamentben. Az Európai Néppárt (Kereszténydemokraták) képviselőcsoportjának, de a Liberálisok és Demokraták Szövetsége Európáért képviselőcsoportnak sincs többsége ebben a Parlamentben. Európa nem olyan entitás, amelyben bármelyik politikai erő egyedül össze tudja szedni a többséget, és azt mondhatja, hogy most már Európát egy bizonyos módon irányítjuk. Európa folyamatos kompromisszumot jelent. Ezt néha nagyon terhes és nehéz is megérteni. Jobb azonban az állandó kompromisszum, ami sikerekhez és nagyobb szociális igazságossághoz vezet, mint egy olyan ideológiai csata, ami végül minden kézzelfogható eredmény nélkül kudarcba fullad.
<P>
(Taps)
<P>
Nagy nehézséget okoz tehát számunkra az előnyök mérlegelése. Természetesen mindannyian élvezzük a szópárbajt. Jómagam is szeretek vitatkozni az alapelvekről más képviselőcsoportokhoz tartozó képviselőtársaimmal, de Európának kézzelfogható eredményekre is szüksége van. Ezért feltettük magunknak a kérdést, hogy mi az, amit mi mint szociáldemokraták - szocialisták és demokraták - követelünk, és el tudunk fogadni. Ezután kritériumokat határoztunk meg. Az egyik kritérium az volt, hogy azt akarjuk, az a politikai erő, amely a második legerősebb Európában, magasabb szintű képviseletet kapjon ebben a Bizottságban. Ezért a külügyi és biztonságpolitikai főképviselői posztot akartuk, és meg is kaptuk.
<P>
Szeretnék elmondani valamit azzal a személlyel kapcsolatban, aki betölti ezt a tisztséget. Ashton bárónő nem tűrheti el, hogy egy olyan személy kommunistának nevezze őt itt a Parlamentben, akit Franciaországban elítéltek holokauszt-tagadásért. Ashton bárónő teljes körű támogatásunkat élvezi.
<P>
(Szűnni nem akaró taps)
<P>
Megkérdeztük, bevezethetnénk-e a szociális hatásvizsgálatot mint szabályozó mechanizmust az uniós jogba. Számunkra az volt a kérdés, hogy egyáltalán kezdeményezhetők-e még intézkedések, mint például a korábbi szolgáltatási irányelv. Nem. Olyan mechanizmust akartunk, amely az e Bizottság által meghozandó valamennyi intézkedést még annak elfogadása előtt megvizsgálja abból a szempontból, hogy az adott intézkedés milyen hatást gyakorol a tagállamok szociális biztonsági rendszereire. Ez már megvolt ugyanis. Azt akartuk, és számomra ez minőségi ugrás az európai politikában, hogy e Parlament jogalkotási állásfoglalásaiból egy éven belül a Bizottság saját jogalkotási kezdeményezései váljanak. Ez óriási előrelépés, mivel azt jelenti, hogy e Parlament kezdeményezési jogát, amely sajnos nem létezik, közvetett eszközökkel biztosítjuk. Mi jelentős haladásnak tartjuk ezt a vívmányt.
<P>
Végül, mint a második legerősebb erő ebben a Parlamentben, és úgy is mint olyan képviselőcsoport, amely nélkül minősített többség nem érhető el a Házban, megfelelő képviseletet szerettünk volna a Bizottságban. A hét alelnök közül három szociáldemokrata. E tekintetben Önök nagymértékben kiszolgáltak bennünket. Az elmúlt hetekben és hónapokban, így a ma reggeli vitánkban is, számos aggodalmunknak adtunk hangot. Mérlegre téve ezeket az elért haladással kapcsolatos aggodalmakat úgy döntöttünk, hogy felajánljuk Önöknek támogatásunkat a következő öt évre. Amikor azt mondom, "Önöknek”, a biztosok testületét értem ezalatt. Önök számíthatnak támogatásunkra, ha komolyan veszik, amit mondok Önöknek: Európa vagy szociális Európa lesz, vagy elbukik. Közös felelősségünk, hogy biztosítsuk, Európa még szociálisabb Európa lesz. A Szocialisták és Demokraták Képviselőcsoportja támogatja ezt a Bizottságot.
<P>
(Taps)
<SPEAKER ID="093" NAME="Guy Verhofstadt">
az ALDE képviselőcsoport nevében. - Elnök úr, a képviselőcsoportom felajánlja támogatását az Európai Bizottságnak. A Liberálisok és Demokraták Szövetsége felelős képviselőcsoport, és meg vagyunk győződve arról, hogy a következő öt év annyira kritikus fontosságú lesz az Európai Unió és az európai polgárok számára, hogy olyan Bizottságra van szükségünk, amely széles körű Európa-párti támogatást élvez e Parlamentben.
<P>
De hadd mondjam ki azt is egyértelműen: támogatásuk feltételes - sokkal inkább, mint az utóbbi öt évben volt. Elvárjuk, hogy az új Európai Bizottság az Európai Unió motorja legyen. Olyan Bizottságot akarunk, amely bátrabb, ambiciózusabb és integráltabb gazdasági és társadalmi megközelítéssel rendelkezik; olyan Bizottságot, amely e stratégia élére áll - egy olyan stratégia élére, amely rákényszeríti a tagállamokat, hogy tegyék meg, amit meg kell tenniük.
<P>
Úgy gondolom, fel kell ismernünk - az eurozónában mindenképpen -, hogy a meglévő monetáris pillér mellett valódi gazdasági és szociális pillérre is nagy szükség van. Az eurozóna mai problémái egyértelműen bizonyítják az általunk az elmúlt 10 évben követett gyenge megközelítés - az ún. nyitott koordinációs módszer - kudarcát. Ugyanez más területeken is igaz - az éghajlatváltozással, a külpolitikával és a védelmi politikával kapcsolatban.
<P>
Az új, bátor megközelítés mögött az a felismerés húzódik meg alapfeltevésként, hogy a jövő többpólusú világában Európa valóban nem játszhat jelentős szerepet anélkül, hogy hatékonyabb lenne és tovább mélyítené saját integrációját a közeljövőben. Elvárjuk, hogy Önök is tegyék magukévá ezt a feltevést, és egyértelmű, határozott és ambiciózus javaslatokkal és reformokkal álljanak elő mindezeken a területeken. Elvárjuk, hogy ennek elérése érdekében a Bizottság a lehető legmesszebbmenőkig használja ki kezdeményezési jogkörét. Egyértelműen a Bizottság egészéről beszélek mint testületről; mint olyan összetartozó politikai testületről, amely előrelendíti az európai integrációt. Egy erős Bizottság hasznos lehet, de egy erős Bizottság ebben a tekintetben nélkülözhetetlen.
<P>
A Lisszaboni Szerződés új eszközöket és fokozott cselekvési kapacitást nyújt. Ashton főképviselő asszony, arra kérjük, használja ezeket az új eszközöket! Többet várunk el egy főképviselőtől, mint amit eddig láttunk. Az Ön szerepe megköveteli, az Európai Unió pedig igényli ezt. Ragadja meg a lehetőségeket! A lecke, amit Haititől tanultunk, csak egy példa. Haladéktalanul tegye le a Tanács asztalára az európai polgári védelmi erő létrehozására irányuló jelentést! Ezek után képviselőcsoportom - erős liberális jelenlét mellett - támogatja ezt a Bizottságot, és felajánljuk a főképviselő asszonynak az európai ügy előmozdítása iránti elkötelezettségünket.
<P>
(Taps)
<SPEAKER ID="094" NAME="Daniel Cohn-Bendit">
a Verts/ALE képviselőcsoport nevében. - (FR) Elnök úr, Ön nagyon jól tudja, hogy a Zöldek/az Európai Szabad Szövetség Képviselőcsoportja nem fogja megszavazni ezt a Bizottságot, ugyanakkor felajánljuk Önnek gondolatainkat, elképzeléseinket és Európa iránti eltökéltségünket.
<P>
Barroso úr, ne játssza el, hogy azt mondja: akik nem a Bizottság mellett szavaznak, azok Európa ellen vannak. Ne játssza ezt a játékot éppen velünk, az európai zöldekkel! Másokkal megteheti, de velünk nem. Feltétel nélküli együttműködést indítványozunk Önnel, ha előrehaladást kíván elérni az európai adórendszerrel kapcsolatban. Ha biztosítani kívánja Európa számára saját erőforrásait, támogatjuk Önt a tagállamokkal szemben is, akik védik saját gazdasági szuverenitásukat. Meg is nevezem őket: akár Németországról, akár Franciaországról legyen szó, támogatjuk Önt.
<P>
Ha Ön a szerződések őre kíván lenni - itt vannak például a Tanáccsal ma sorra kerülő tárgyalások a líbiai menekültek visszaküldéséről; felkérjük a Tanácsot, jelölje meg a tárgyalások jogalapját. A Parlament része lesz a rendes jogalkotási eljárásnak? A Tanács azt mondja nekünk: "majd megtudjátok a tárgyalások végén”. Ez lehetetlen; a Bizottság feladata, hogy beavatkozzon annak biztosítása érdekében, hogy az európai intézményeket tájékoztassák az említett tárgyalások jogalapjáról.
<P>
Egy sor példát hozhatnék Önnek. Ha előrehaladást akar elérni az éghajlatváltozással kapcsolatban, ha szeretné, hogy Európa a háromszor 20-nál többet teljesítsen, ha meg akarja közelíteni a 30-ot, a Zöldek/az Európai Szabad Szövetség egész Képviselőcsoportjának támogatása az Öné. Ha a pénzügyi szabályozás területén tovább akar menni a pénzügyi válság után, teljes körűen támogatjuk Önt. Ha Ön és Bizottsága tovább akar lépni Európa védelmével kapcsolatban, támogatásunk az Öné. Ha meg akarja oldani a ciprusi problémát, szintén támogatjuk. Ha véget akar vetni annak az őrült helyzetnek, hogy egy olyan ország, mint Görögország, ahogyan azt korábban már említettem, GDP-jének 4,3%-át honvédelemre költi, támogatásunk az Öné. Mégpedig feltétel nélkül!
<P>
Ezért, Barroso úr, azt mondom, most nemmel szavazunk, de lehet, hogy hibát követünk el. Tudjuk, hogy hibáztunk legutóbb is Dimas úrral kapcsolatban. Bevalljuk, hibáztunk. Ezért ha Ön nem azoknak az elvárásoknak fog megfelelni, amelyeket a mai nap után Önnel szemben támasztunk, hanem álmainknak, őszintén bevalljuk majd, hogy hibáztunk, és támogatni fogjuk Önt.
<P>
(Taps)
<SPEAKER ID="095" NAME="Timothy Kirkhope">
az ECR képviselőcsoport nevében. - Elnök úr, egyes tagállamok úgy vélik, egy biztos jelölése jó alkalom arra, hogy rendezzünk egy belső problémát vagy politikai tartozást. Az Európai Bizottságnak össze kell szednie Európa legtehetségesebb és leghatékonyabb politikai vezetőit, tapasztalt és alkalmas személyeket, akik segíteni tudják a Bizottságot abban, hogy megfeleljen az előttünk álló óriási kihívásnak.
<P>
Sokéves intézményes civakodás után Európának ismét olyan területeken kell eredményeket elérnie, ahol hozzáadhat értéket a tagállamok munkájához, és ahol polgártársaink elvárják az együttműködést Európa nemzeteitől. Támogatnia kell a törékeny gazdasági fellendülés ápolására, valamint a növekedés serkentésére és a munkahelyteremtésre irányuló törekvéseket, és vezető szerepet kell játszania az energiabiztonság és az éghajlatváltozás kérdésének megoldásában. Központi reformokat kell javasolnia az európai költségvetéshez és számos fontos kiadási programhoz.
<P>
Barroso úr személyében megvan a megfelelő vezető a Bizottság élére. Barroso úr politikai iránymutatásában ambiciózus menetrendet ismertet - középpontban azokkal a kérdésekkel, amelyek valóban számítanak; olyan menetrendet, amelyet összességében támogatunk. Minden egyes tagállamnak azzal is támogatnia kellett volna Barroso úr törekvéseit, hogy a lehető legerősebb jelöltet küldje biztosnak, és néhány esetben bizony csúnyán cserbenhagyták Barroso urat. Természetesen Barroso úrnak saját csapata minden tagját támogatnia kell, ez a legkevesebb, amit egy vezetőtől az ő helyzetében elvárunk, és csapatának szervezése során - bár egyes tárcákat megkérdőjelezünk - valószínűleg kihozta a legjobbat a rendelkezésre álló anyagból.
<P>
De amíg egyes jelöltek kiválóak és igen jól teljesítettek a meghallgatások során, mások középszerűek és gyenge benyomást tettek. Néhányan elhatárolódtak Barroso úr politikai iránymutatásától. Elnök úr, ha a szavazás eredménye kedvező, mi természetesen konstruktívan állunk minden biztoshoz, és reménykedünk abban, hogy pozitív meglepetésben lesz részünk, de kérjük, engedje meg, hogy a Parlament legalább éves szinten értékelje a Bizottságot.
<P>
Ez egy alapjaiban hibás eljárás, amit nem tudunk teljes mértékben támogatni. Ezen okok miatt az Európai Konzervatívok és Reformerek Képviselőcsoportja ma tartózkodik a szavazástól. Egyes képviselőcsoportok kettéválnak; mi egységesen ezt az álláspontot képviseljük.
<SPEAKER ID="096" NAME="Lothar Bisky">
a GUE/NGL képviselőcsoport nevében. - (DE) Elnök úr, Barroso úr, hölgyeim és uraim, képviselőcsoportom szintén aktívan részt vett a jelöltek meghallgatásában. Néhány jelölt mélyen pozitív benyomást tett ránk. Kevésbé vagyunk viszont lelkesek az új megegyezéssel kapcsolatban több tárcára vonatkozóan. Ide tartozik a kissé rejtélyes - bár talán hamarosan kevésbé rejtélyessé váló - külügyi és biztonságpolitikai főképviselő feladatköre, aki egyben a Bizottság alelnöke is.
<P>
Számos jelölt a szaktudását tekintve csalódást keltett bennünk. E tekintetben minden kérdésünk elsődlegesen politikai projektekkel függött össze. Milyen irányba kellene haladnia az európai integrációs folyamatnak? Milyen intézkedések a legfontosabbak a biztosjelölt számára? Túlságosan sok volt a homályos válasz ezekre a kérdésekre, és az olyan válasz, amit - politikai nyelven szólva - nem támogatunk. Annak ellenére, hogy szociálisabb Európát követeltek, kitartottak egy olyan út támogatása mellett, amely a dereguláció, privatizáció, illetve a rugalmas biztonság irányába vezet. A munkavállalók rugalmassága volt az elsőrendű prioritás, a szociális biztonság pedig az utolsó szempont.
<P>
Az éghajlatvédelem napirenden van, de nem látunk elmozdulást a szénüzemű, illetve atomenergián alapuló áramtermeléstől. Nem látom, hogy az EU vezető szerepet vállalna az éghajlatvédelem és a fejlesztési segélyek területén. Semmi nem hangzott el a következetes leszerelésről, különösen az Európában található atomfegyverekkel kapcsolatban. Barroso úr, elnök úr, amennyire megítélhetem a meghallgatáson szereplő jelölteket, képviselőcsoportom nem tudja pozitív szavazattal támogatni az Ön Bizottságát.
<SPEAKER ID="097" NAME="Nigel Farage">
az EFD képviselőcsoport nevében. - Elnök úr, a gyerekeknek generációkon keresztül mesélnek majd egy történetet. Elmesélik nekik, hogy egyszer régen Európa megosztott volt; egy nagy fal választotta ketté középen, és a keleten élők nagyon szegények voltak és nélkülözték a demokráciát, egy kommunizmusnak nevezett ördögi rendszerben éltek, ami saját polgárainak millióit kiirtotta. De legnagyobb örömükre a fal leomlott, és 27 nemzet jött létre, amelynek tagjai demokráciában éltek, és 500 millió ember élt békében..
<P>
(Taps)
<P>
Van még tovább is. Ígérem, van tovább is.
<P>
(Taps)
<P>
Azt kell mondanom, ez az első alkalom, hogy ilyen nagy tapsot kapok; Verhofstadt úr, kísértést érzek, hogy leüljek, de ha megengedi, mégis folytatnám a történetet.
<P>
A hivatalban lévő politikusok igen mohóvá váltak; pénzt akartak maguknak és hatalmat. Hazugsághoz és csaláshoz folyamodtak tehát, előadták a világ leglátványosabb bürokratikus államcsínyét. Csak nem kellett golyót használniuk hozzá. Sokkal okosabbak, sokkal fondorlatosabbak voltak annál. Ehelyett életbe léptettek egy új szerződést, amit Lisszaboni Szerződésnek neveztek. Azután 27 embernek korlátlan hatalmat adtak. Ezek az emberek hozták az összes jogszabályt. Természetesen már volt zászlajuk és himnuszuk, de nekiláttak egy új államot építeni. De semmibe vették az embereket. Akár tudatosan, akár nem, de újrateremtették azt az ördögi rendszert, amelyben a kelet-európaiak korábban éltek. Ami hihetetlen a dologban, az az, hogy számos új vezető már korábban is ennek az ördögi rendszernek dolgozott! A terv természetesen elbukott, és a fantáziaszülte monetáris rendszerük összeomlott. De az új vezetők még mindig nem hallgattak a népre. Nem, hanem egyre inkább megnehezítették az életet: tízmilliókat taszítottak nyomorba; megvonták a beleszólást az emberektől, végül ezeknek az embereknek erőszakhoz kellett folyamodniuk, hogy visszakapják saját országukat és demokráciájukat.
<P>
A történet tanulsága az, hogy semmit sem tanultak a történelemből. Európai parlamenti képviselőtársaim, mielőtt felhatalmazzák ezt a Bizottságot, emlékezzenek, hogy 60 évvel ezelőtt vasfüggöny ereszkedett le Európára, de most, ezzel a Bizottsággal gazdasági vasököl érkezik el, amely Görögországban már ma is érezhető.
<P>
(Az elnök félbeszakítja a felszólalót)
<SPEAKER ID="098" NAME="Hans-Peter Martin" AFFILIATION="NI">
(DE) Elnök úr, a most hallott mese után szeretnék visszatérni a valósághoz. A fiam tizenhét éves és igen intenzíven tanul angolul, mert tudja, hogy az angol a munkanyelv és reméli, az angol segítségével megfelelő munkát találhat majd. Lelkes európai, de elégedetlen az európai politikával - és joggal. Németországban a Der Spiegel már a politika széles körű megvetéséről ír - joggal. Ennek ellenére fiatal európaiak milliói akarnak működő, szakszerű és bátor demokráciát a 21. században. Mégis mit kínál nekünk ma a Bizottság? Ezek alkalmas emberek - és a legjobbak, akikre szükségünk van?
<P>
Mi itt a hátsó sorban olyan polgárok független csoportját alkotjuk, akik fontos szerepet játszottak abban, hogy a radikális jobboldal ne alkothasson képviselőcsoportot ismét ebben a Házban. Szenvedélyes Európa-pártiak vagyunk, de pontosan ezért rendkívül csalódottak az Ön által bemutatott személyek minősége tekintetében. Alkalmaznánk olyan asszisztenst, aki úgy vigyorog, mint Günther Oettinger a YouTube-on az "Oettinger angolul beszél” című felvételen? Valószínűleg nem. A kompetencia szempontjából: foglalkoznánk-e azzal az osztrák biztossal, akinek semmiféle gyakorlata nincs a területén?
<P>
Barroso úr, számos olyan nagy tapasztalattal rendelkező képviselő van itt a Parlamentben, akivel Ön büszkélkedhetne. Van is Önnek egy ilyenje - egy svéd személyében, ez igaz. Mégis miért nem Karas urat akarja? Mért nem választott egy németet innen, azok helyett, akik most a rendelkezésére állnak? Mert nem engedik. Mert a Lisszaboni Szerződés ellenére még mindig korlátozva vagyunk, mert még mindig nem vagyunk annyira függetlenek, hogy szuverén döntéseket hozzunk - sem Ön, sem mi mint a Parlament.
<P>
Sajnos még mindig nem választhatjuk meg a biztosokat egyenként. Ez olyanfajta demokrácia, amilyen a miénk volt Ausztriában a XIX. században. Nem megfelelő annak az Európának, amelyre szükségünk van, amelyről álmodunk. Kérem, jól jegyezze meg: ha így folytatja, a nacionalisták, és valójában az Európai Unió ellenzőinek kezére játszik. Ehelyett több demokráciára van szükségünk.
<SPEAKER ID="099" NAME="Bruno Gollnisch" AFFILIATION="NI">
(FR) Elnök úr, én is éppen így gondolom. Nagyon rövid leszek. Elnök úr, hölgyeim és uraim, Schulz úr említést tett rólam - nem név szerint, de eléggé pontosan utalt rám - mint olyan személyről, akit a francia bíróságok bűnösnek találtak revizionizmus bűntettében.
<P>
Szeretném elmondani Schulz úrnak, hogy téved, és neki is és az Európai Parlament egész mentelmi bizottságának is a rendelkezésére bocsátom a francia Legfelsőbb Bíróság, a Semmítőszék nagy jelentőségű határozatát, amely megsemmisítette a velem szemben kimondott valamennyi ítéletet, és amely kivételes ítéletében megállapította, hogy velem szemben mesterségesen összerakott, egyetlen kijelentéssé alakított mondattöredékek alapján emeltek vádat, továbbá hogy ez a kijelentés, amelyet politikai ellenfeleim tákoltak össze az említett módon, nem ütközik jogszabályba. Ez kivételesen ritka döntés, mivel a bíróság hatályon kívül helyezte az alsóbb fokú bíróság határozatát, és maga döntött az ügyben, ami igen ritka eset a francia Semmítőszék gyakorlatában. A határozat említett hatályon kívül helyezése és az ügyben a Semmítőszék által történő ítélethozatal jogrendszerünk történetében elsőként fordul elő a Dreyfus-ügy óta. Gollnisch úr tehát ugyanolyan ártatlan, mint Dreyfus.
<P>
(Az elnök félbeszakítja a felszólalót.)
<P>
Szeretnék még hozzátenni valamit. Nem mondtam, hogy Ashton bárónő kommunista. Azt mondtam, ő egyike azoknak a pacifistáknak, akiket Lenin szimpatizánsnak nevezhetett volna.
<P>
(Az elnök félbeszakítja a felszólalót)
<SPEAKER ID="100" NAME="Elnök">
Köszönöm. Vélhetően ez csak egy személyes megjegyzés volt.
