<CHAPTER ID="011">
A felülvizsgált magyar alkotmány (vita) 
<SPEAKER ID="531" NAME="Elnök">
A következő napirendi pont a Tanács és a Bizottság nyilatkozata a felülvizsgált magyar alkotmányról.
<SPEAKER ID="532" NAME="Enikő Győri">
a Tanács soros elnöke. - Elnök asszony, biztos asszony, tisztelt képviselők, a Szerződés nem hatalmazza fel a Tanácsot, hogy beleavatkozzon a tagállamok nemzeti alkotmányaiba. Az Európai Unióról szóló szerződés 4. cikkének (1) és (2) bekezdése kimondja, hogy az alkotmány elfogadása az érintett tagállam kizárólagos hatáskörébe tartozik. Ezért a Tanácsnak nincs lehetősége megvitatni az újonnan elfogadott magyar alkotmányt.
<SPEAKER ID="533" NAME="Viviane Reding">
a Bizottság alelnöke. - Elnök asszony, Barroso elnök úr kérésére szólok ma a Parlamenthez a magyar alkotmány ügyében.
<P>
Mindenekelőtt elmondom, hogy Barroso elnök úr számos alkalommal hangsúlyozta, hogy a Bizottság nem hoz politikai döntéseket a tagállamok alapvető alkotmányos vagy intézményi döntéseivel kapcsolatban. Egy új alkotmány elfogadása az adott tagállam népére, valamint az alkalmazandó nemzeti, illetve adott esetben uniós és nemzetközi jogszabályoknak megfelelő intézményekre tartozik.
<P>
A Bizottság azonban - mint minden más tagállami jogi aktus esetén is - megvizsgálhatja, hogy az alkotmány megfelel-e az uniós jognak. Természetesen minden tagállam alkotmánya meg kell, hogy feleljen az európai értékeknek - a szabadság, a demokrácia, az egyenlőség, a jogállamiság, az emberi méltóság és az emberi jogok tiszteletben tartása értékeinek, ideértve a kisebbségekhez tartozó személyek jogait is, amelyeket a Szerződés 2. cikke értelmében megkülönböztetés nélkül tiszteletben kell tartani.
<P>
Az új magyar alkotmány 2012. január 1-jén fog hatályba lépni, és végrehajtási intézkedések elfogadását teszi majd szükségessé. Ezért jelenleg a Bizottság csak előzetes elemzést tud végezni, mivel az alkotmánynak az uniós joggal való összeegyeztethetőségét és az alkotmány jogi hatásait csak akkor lehet pontosan megítélni, ha már ismerjük az alkotmányon alapuló jogalkotási, igazgatási és bírósági végrehajtási gyakorlatot.
<P>
A Bizottság nyomon követi az Európa Tanács Velencei Bizottságának e téren folytatott munkáját is, és várja a június 17-18-án esedékes jelentést. Azt is tudom, hogy Thomas Markert, a Velencei Bizottság titkára, május 25-én ellátogatott az Állampolgári Jogi, Bel- és Igazságügyi Bizottsághoz, és nagy érdeklődéssel olvastam észrevételeit.
<P>
Ahogy már említettem, az akkor megtárgyalt kérdések mind nemzeti hatáskörbe tartoznak. Nekünk csak abban az esetben van hatáskörünk, ha jogalkotásra kerül sor.
<P>
Most pedig szeretném meghallgatni a parlamenti képviselők felszólalásait, hogy megismerjem az Európai Parlament álláspontját.
<SPEAKER ID="534" NAME="József Szájer" LANGUAGE="HU">
Tisztelt elnök asszony! Ne tekintsék udvariatlanságnak, de a Ház bal oldalához fogok beszélni. Ahhoz a zöld, kommunista, szocialista és liberális többséghez, akik a Néppárt és a konzervatív frakciók ellenére a Parlament mai napirendjére erőltették ezt a témát. Kérdéseim vannak Önökhöz.
<P>
Önök szerint megfelel-e a születés szerint való diszkrimináció tilalmának, hogy az Uniónak lehetnek olyan tagországai, például Spanyolország, Belgium vagy Svédország, amelyekben egyes polgárok pusztán születésük által jogosultak vezető állami tisztség, mondjuk a királyi trón betöltésére? Az én országom új alkotmánya ilyen megkülönböztetést nem alkalmaz. Önök szerint elfogadható-e az, hogy van az Uniónak olyan tagja, az Egyesült Királyság, amelynek nincsen egységes írott alkotmánya? Az én országom új alkotmánya demokratikus, írott alkotmány.
<P>
Önök szerint elfogadható-e, hogy van az Uniónak olyan tagállama, Franciaország, amelynek alkotmánya nem tartalmazza az alapjogok katalógusát? Az én országom új alkotmánya nemcsak tartalmazza, hanem egyenesen az Európai Alapjogi Chartát tekinti mintának, elsőként az Európai Unióban. Önök szerint rendben van-e az, hogy vannak az Uniónak olyan tagországai, ahol nincsen alkotmánybíróság, vagy több olyan ország is van, ahol ugyan van, de gyengék a jogkörei? Az én országom új alkotmánya büszke arra, hogy erős alkotmányvédelmet garantál.
<P>
Önök azt állítják magukról, hogy a közös Európa szellemében cselekszenek, amikor iderángatják boncolásra az új magyar alkotmányt. De valójában az Unió új alapító szerződésének egyik legfontosabb elvét árulják el, amelyet idézem: 4. cikk, (2) bekezdés: "Az Unió tiszteletben tartja a tagállamoknak nemzeti önazonosságát, amely elválaszthatatlan része azok politikai, alkotmányos berendezkedésének.” Ha Önök nem rendeztek, vagy nem rendeznek vitát korábbi kérdéseimben említett országok ügyében, vagy elfeledkeztek itt, az Európai Parlamentben szóvá tenni, amikor Magyarországon 2006-ban a szocialista kormány sárba tiporta a gyülekezés jogát, akkor Önök, tisztelt hölgyeim és uraim, kettős mércét alkalmaznak. Más szemében a szálkát is, saját szemükben a gerendát sem hajlandók észrevenni. Nem veszik észre, hogy ezzel Önök nem az európai együttműködés ügyét segítik, hanem az európai nemzetek közötti viszályt szítják. Ez leleplezi az Önök valós, pártos elfogultságát.
<P>
Inkább azt javaslom, hogy országaikban kövessék az új magyar alkotmány példáját. Szabjanak alkotmányos gátat az eladósodásnak, hogy ne legyen még egy görög, ír vagy portugál válság! Javaslom, hogy a magyar alkotmányhoz hasonlóan vegyék alkotmányos védelem alá a jövő nemzedékek jogait azzal, hogy a környezeti, költségvetési és demográfiai fenntarthatóságot alkotmányos elvvé emelik.
<P>
Védjék úgy erős, kollektív jogokkal nemzetiségeiket és más kisebbségeiket, mint például a romákat, ahogyan azt Európában egyedülálló módon az új magyar alkotmány teszi! Ugyan már számtalan esetben bizonyítottuk és cáfoltuk, Önök továbbra is ismételgetik alaptalan vádjaikat, ezért újra elmondom: a magyar alkotmány nem tiltja be az abortuszt. A magyar új alkotmány nem sérti a vallás- és lelkiismereti szabadságot. A magyar alkotmány nem korlátozza az azonos neműek jogait. A magyar alkotmánynak nincsen területen túli hatálya és saját területén példátlanul erős jogvédelmet biztosít a nemzetiségeknek. A magyar alkotmány nem csökkenti, hanem erősíti a hatalmi ágak elválasztásának, a fékek és ellensúlyoknak az elvét. A magyar alkotmány európai szellemű alkotmány, amely az ember alapvető jogainak teljes biztosítása, a nemzetek együttműködésének és egységének jegyében született. Alkotmányunkban tizennyolcszor szerepel az Európára való hivatkozás, és belevettük az Unió jelszavát, az "Egység a sokszínűségben”-t is.
<P>
Tisztelt hölgyeim és uraim! Mi, magyarok, szabadságszerető, demokrata nemzet vagyunk. Nekünk nincs szükségünk arra, hogy olyanok oktassanak ki bennünket demokráciából, akiknek a saját országukban töménytelen elvégzetlen házi feladatuk van.
<SPEAKER ID="535" NAME="Juan Fernando López Aguilar" LANGUAGE="ES">
Elnök asszony, az Európai Unió érték- és jogközösség. Az Európai Unió tagállamok nemzetek feletti közössége, amely tagállamok mindegyike alkotmányos állam. Tehát magának az Európai Uniónak is van alkotmányos dimenziója, hiszen egyrészt az uniós intézmények is alá vannak vetve a jognak, másrészt jogszabályi garanciák vannak az egyének jogainak védelmére is az európai kormányok tekintetében; ezenkívül az EU-nak van egy alapelve: a pluralizmust előtérbe helyező demokrácia.
<P>
Ez az oka annak, hogy az Európai Parlament napirendjére tűzte a magyar alkotmány felülvizsgálatát, amellyel főként két bizottság foglalkozik, nevezetesen az Alkotmányügyi Bizottság (AFCO) és az Állampolgári Jogi, Bel- és Igazságügyi Bizottság (LIBE).
<P>
A legfőbb aggályt úgy lehetne összefoglalni, hogy a magyar parlament tényleg nagyon nagy politikai többségének, egy kétharmados többségnek - amely mindazonáltal mégiscsak alkalmi többség - sikerült kikényszerítenie egy olyan alkotmányos reformot, amely korlátozza a politikai pluralizmust és ennek következményeképpen a különböző politikai projektek azonos játékszabályok melletti váltakozását. Véleményem szerint ez aggályos az Európai Unióról szóló szerződés 2. és 3. cikkeiben lefektetett elvek és az Európai Unió Alapjogi Chartájában lefektetett jogok politikai dimenziója szempontjából.
<P>
Senki nem akarja előre megítélni, milyen lesz a magyar alkotmány vagy annak gyakorlati végrehajtása, és a magyar alkotmányt természetesen alá kell vetni az alkotmányos rendszer garantálta fékek és egyensúlyok rendszerének, a magyar alkotmány garantálta alkotmányos egyensúlynak, valamint annak a ténynek, hogy Magyarország tagja olyan nemzetek feletti szerveknek, mint az Európa Tanács és az Európai Unió, amelyek elismerik az alapvető jogokat.
<P>
Azonban szeretnék reagálni arra, amit Szájer úr a más alkotmányokkal együtt példaként felhozott spanyol alkotmányról és a kisebbségek védelméről mondott. Ez nem kerülhette el a figyelmemet. Tisztelettel tájékoztatom Szájer urat, hogy a származás vagy születés szerinti megkülönböztetés gyanújának árnyéka sem vetődhet a spanyol alkotmányra. Senki nem akarja előre megítélni a magyar alkotmány végrehajtásának mikéntjét, de úgy gondolom, hogy a Parlament aggódik amiatt, hogy a magyar alkotmány megfelel-e a politikai pluralizmus, valamint a különböző politikai projektek azonos játékszabályok melletti váltakozása szabályainak. Ez a vita és az ezt megelőző viták ennek az aggodalomnak adnak hangot.
<SPEAKER ID="536" NAME="Renate Weber">
az ALDE képviselőcsoport nevében. - Elnök asszony, Magyarország új alaptörvényét - amelynek szövege nagyon is vitatható - mindössze egyhónapnyi nyilvános konzultáció után, nagy sietve fogadta el a magyar parlament. A magyar civil társadalom és a Velencei Bizottság komoly aggodalmaknak adott hangot a folyamat időtartamát és átláthatóságát illetően.
<P>
A szöveg kritizálóit néha azzal vádolják, hogy kritikájuk mögött pusztán politikai okok húzódnak meg. 20 évvel a kommunista rezsim bukása után, amikor Magyarország az Európai Unió soros elnöke, jogos elvárás, hogy a magyar alkotmány teljes mértékben tükrözze az EU legbecsesebb értékeit. Ezek csak politikai értékek? Bevallom, liberálisként aggódom amiatt, hogy a kormány aláaknázza a polgári szabadságjogokat és a demokratikus ellenőrzést. Aggódom, hogy az alkotmány nem veszi figyelembe a sokféleséget. Ezenkívül pedig meggyőződésem, hogy nem minden magyar állampolgár érzi magáénak az alkotmány konzervatív szellemiségét.
<P>
Hogy maradhatnék közönyös, ha látok egy pluralizmusról szóló szöveget, és látom a hatalom koncentrálódását a szabályozó hatóságok kezében, amire jó példa az új magyar médiatörvény? Mindannyiunknak féltenünk kell a demokráciát akkor, ha egy kormánypárt olyan jogszabályokat hoz, amelyekkel kormányzása utánra is bebetonozza a hatalmát, és csökkenti a jövőbeni választások jelentőségét, és ha a politikai vezetők odáig merészkednek, hogy olyan alaptörvényt írnak, vagy úgy módosítják az alaptörvényt, hogy az megfeleljen saját politikai hitvallásuknak vagy gazdaságpolitikájuknak. És igen, aggódom a magyar minta továbbterjedése miatt is.
<P>
A magyar minta hazám vezetőit is megihlette, és úgy tűnik, hogy a román alkotmány néhány friss módosítása nem más, mint a magyar alkotmány lemásolása. Ezek a módosítások ugyan biztos nem kerülnek elfogadásra, de azért kísérletet tesznek rá. Ilyenkor az európai intézmények nem lehetnek erőtlenek. Biztosítanunk kell az európai polgárokat arról, hogy nem kell aggódniuk, mert a jogalkotás alapját közös értékeink jelentik, és ez ezentúl is így lesz.
<SPEAKER ID="537" NAME="Timothy Kirkhope">
az ECR képviselőcsoport nevében. - Elnök asszony, biztos asszony, ez a vita az új magyar alkotmánnyal kapcsolatban kialakult helyzet értékeléséről szól, nem pedig az Egyesült Királyság csaknem 900 esztendős szokásjogáról. A Szerződés szerint a Bizottság feladata, hogy ilyen kéréseket megítéljen, és ilyen ügyekben fellépjen, és erre a Parlament néhány hónappal ezelőtt fel is kérte.
<P>
A Parlament szerette volna megismerni a Bizottság következtetéseit és tervezett lépéseit, és még most is várjuk az iránymutatást, de úgy tűnik, még várnunk kell egy kicsit. Az Európai Unió különböző kultúrák és különböző prioritások uniója. Azonban osztunk bizonyos alapértékeket: a minden személyt és minden tagállamot megillető szabadság, pártatlanság és egyenlőség elveit. Nem tolerálhatjuk az intoleranciát.
<P>
Biztos asszony, arra kérjük, hogy mihamarabb adjon határozott választ a Parlamentnek arra a kérdésre, hogy a magyar alkotmány megfelel-e az európai jogszabályoknak és alapvető jogoknak. És ha nem, akkor mi a következő lépés? Ha pedig igen, biztos asszony, azt is mihamarabb tudnunk kell.
<SPEAKER ID="538" NAME="Judith Sargentini" LANGUAGE="NL">
Elnök asszony, köszönetet szeretnék mondani az Európai Néppárt (Kereszténydemokraták) Képviselőcsoport azon tagjainak, akik vitát folytatnak velünk a magyar alkotmányról. Ez dicséretes, mert amikor a Tanács azt mondja, hogy ezt a témát nem vitatja meg, Reding biztos asszony pedig azt mondja, hogy egy ország alkotmánya csak az adott országra tartozik, és európai szinten nem avatkozhatunk bele, akkor örülök, hogy itt az Európai Parlamentben megvitatjuk ezt a kérdést.
<P>
Tényleg nem avatkozhatunk be? Ez tényleg tisztán csak magyar ügy? Én nem így gondolom. Hogy milyen a demokrácia helyzete egy uniós tagállamban, az a többi tagállamot is érinti. Ha egy ország úgy dönt, hogy a tisztességes választásokat és a kétharmados többséget autokrácia bevezetésére használja fel, akkor jogunk van emiatt aggódni, és helytelenítésünknek hangot adni. Konrád Györgyöt idézem: "Magyarországon az úgynevezett többség tudja, hogyan hozzon létre demokratikus úton autokrata rezsimet.” Ez valóban így van. Ha most a magyar parlament elfogad egy jogszabályt, és dönt arról is, hogy ezt a jogszabályt később csak kétharmados többséggel lehet módosítani, akkor nyilvánvaló, hogy a következő választások után nem lesz könnyű módosítani ezt a jogszabályt. Ez aláaknázza a választásnak a demokrácia eszközeként betöltött szerepét. Minden nemzetnek joga van négy évente elmondani, hogy mi az, ami tetszett neki, és mi az, ami nem, és aztán tenni a változásokért. De ha egy demokratikusan megválasztott kormány úgy rendezi a dolgokat, hogy sok-sok évig ne lehessen bizonyos dolgokat módosítani, az egészségtelen és helytelen. Ha mi itt Európában szemet hunyunk, és azt mondjuk, hogy ez csak a magyarok ügye, ha a 26 tagállam nem áll ki azért, hogy a mi társadalmunkban ilyet nem lehet tenni, és ha az Európai Bizottság is szemet huny, akkor mit mondunk majd azoknak az országoknak, ahol még rosszabb a helyzet? Mit mondjunk azoknak a magyaroknak, akik nem tagjai ennek a kétharmados többségnek? "Nagyon sajnáljuk, de még a következő két választás után sem lesz lehetőségük megváltoztatni ezeket a jogszabályokat.” Felháborítónak tartom, hogy mi itt Európában szemet hunyunk e fölött, és nem teszünk semmit.
<SPEAKER ID="539" NAME="Rui Tavares" LANGUAGE="PT">
Elnök asszony, a magyar alkotmányról szóló vita tulajdonképpen két vitát ölel fel. Az egyik vita az alkotmány tartalmáról szól, a másik vita pedig magáról a vitáról; vagyis más szóval kifejezve arról, hogy a Parlamentnek vagy bármely más, nem magyarországi intézménynek van-e joga vagy nincs nyilatkozni a magyar alkotmányról.
<P>
Ami az alkotmány tartalmáról folytatott vitát illeti, tudjuk, hogy a Parlament, az alkotmányt megtárgyaló szakbizottságok vagy például a Velencei Bizottság az alkotmány számos része miatt aggodalmának adott hangot. Ami a megkülönböztetés-mentességet illeti ... Szájer úr azt mondja nekünk, hogy nem igaz, hogy az alkotmány ne foglalkozna például a nemi vagy szexuális kisebbségek elleni megkülönböztetéssel; azt mondja, hogy az alkotmány a megkülönböztetés valamennyi típusára utal. Véleményem szerint ez az utalás túlságosan homályos, és túl nagy teret hagy a bíróságoknak arra, hogy későbbi döntéseikben ne vegyék figyelembe ezt az utalást. Az alkotmánynak ezen a téren teljesen egyértelműnek kell lennie, ahogy az az európai országokban és a legfejlettebb, leghaladóbb demokráciákban szokás.
<P>
Ugyanez igaz a magzatra, a magzati élet védelmére vagy például a fékekre és egyensúlyokra. Azonban magáról a vitáról is vitázunk, vagyis arról, hogy van-e az Európai Parlamentnek joga ebbe a dologba beleszólni. Ezt a harcot is meg kell vívnunk. Először is azért, mert az alkotmányok nem hibátlanok. Ki kell mondani, hogy ha az alapvető jogok sérülnek, akkor az 500 millió polgár elvárja az európai intézményektől, hogy véleményt nyilvánítsanak. Az már irreleváns, hogy jogsértő jogszabályról, alkotmányról vagy szabályozásról van-e szó: a Szerződések tiltják az alapvető jogok megsértését.
<P>
Az az érvelés, hogy a kulturális különbségek miatt az alkotmányokat nem lehet kritizálni, merő relativizmus. Ez nem megfelelő érv. Ha egy ország alkotmánya sérti a Szerződések szellemét és betűjét, az azt jelenti, hogy a másik 26 ország szuverenitását is sérti, amelyek megállapodtak az Európai Unióról a Szerződéseket sértő országgal. Tehát egy ilyen ügy valamennyi tagállam szuverenitását érinti.
<P>
Szeretném megragadni az alkalmat, hogy még valamit elmondjak. A kétharmados többség - amelyre nagyon gyakran hivatkoznak, és amely valójában inkább csak a szavazatok 50 százalékát, mint kétharmadát jelenti, hiszen a magyar parlamentben kétharmados többségről van szó, de a szavazatok tekintetében csak 50 százalékról - mindenhol egy dolgot szolgál: azt, hogy széles körű társadalmi konszenzus jöhessen létre az alkotmányról. Magyarország vezetői a kétharmados többséget éppen ellenkező célra használják fel; az ellenzék kizárására, ami az alkotmányt a magyar társadalom körében nagyon vitathatóvá teszi. Lehet, hogy ez megfelel a kétharmados szabály betűjének, de sérti a szabály szellemét.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="540" NAME="Dimitar Stoyanov" AFFILIATION="NI">
(BG) Tavares úr, egy rövid kérdésem lenne önhöz. Honnan van önnek felhatalmazása arra, hogy 500 millió európai polgár nevében beszéljen? Ön nagyon merészen beszél a nevükben. Úgy gondolom, hogy ha konzultációt folytatnánk az európai polgárokkal, kiderülne, hogy a polgárok véleménye nem felel meg pontosan az ön által mondottaknak. Itt a Parlamentben is mindenkinek különböző nézetei vannak, és mindenki az európai polgárok különböző csoportjait képviseli. Tehát honnan van önnek felhatalmazása arra, hogy valamennyiük nevében beszéljen?
<SPEAKER ID="541" NAME="Rui Tavares" LANGUAGE="PT">
Elnök asszony, Stoyanov úr, javaslom, hogy olvassa el a Szerződéseket és a Parlament eljárási szabályzatát. Ezek kimondják, hogy az európai polgárok által megválasztott európai parlamenti képviselők saját tagállamukat, annak polgárait és az Európai Unió 500 millió polgárának összességét képviselik. Ezektől a polgároktól kaptunk felhatalmazást arra, hogy tiszteletben tartsuk, és másokkal is tiszteletben tartassuk az Európai Unió alapszerződéseit, amelyek védik a polgárok jogait. Ez nagyon egyszerű: a képviselőknek felhatalmazásuk van erre, Stoyanov úr, és nekem éppen annyi jogom van, mint az összes többi képviselőnek, az 500 millió európai polgár nevében beszélni ebben a Parlamentben, amely az európai polgároké.
<SPEAKER ID="542" NAME="Jaroslav Paška" LANGUAGE="SK">
Elnök úr, az ez év áprilisi, felülvizsgált magyar alkotmányt joggal kritizálja az európai demokratikus társadalom egésze. Az alkotmány olyan rendelkezéseket vezet be a magyar jogrendszerbe, amelyek sértik a nemzetközi jogot, és egyértelműen ellentétesek a Magyar Köztársaság nemzetközi kötelezettségeivel.
<P>
Magyarország kormányzó pártja, a Fidesz olyan szövegeket emelt be az alkotmányba, amelyek arra utalnak, hogy Magyarország kisajátítja magának azt a jogot, hogy döntsön a környező államokban élő magyar ajkú lakosság státuszáról, jogairól és politikai szerveződéséről. Magyarország fenntartja magának azt a jogot is, hogy a környező államok állampolgárainak - akiknek semmi kapcsolatuk nincsen Magyarországgal - magyar állampolgárságot adjon, valamint hogy megadja nekik a Magyarországon történő szavazás, a magyar társadalombiztosítási vagy oktatási rendszerhez való hozzáférés, továbbá az általános magyar diplomáciai védelem jogát is.
<P>
A nemzetközi jog értelmében a politikai rendszer szerkezete a szuverén államok szuverén ügye, ezért a magyar alkotmánynak azokat a rendelkezéseit, amelyek révén Magyarország fenntartja magának a jogot, hogy döntsön más államok állampolgárainak életéről, csak az európai békés együttélés elleni primitív és durva támadásként tudjuk értékelni.
<P>
Az "egy nemzet, egy birodalom” elképzelés nem újdonság. Ezt a kis füstös képű Hitlert, aki hatalmi vágyában és európai dicsőségre szomjazva visszaélt ezzel az elképzeléssel, már rég elítélte a becsületes, civilizált és demokratikus világ.
<P>
Ezért szeretném azt hinni, hogy a magyar parlament demokratikus erői egy másik jogalkotási folyamatban valamennyi hibát ki fogják javítani, és úgy fogják módosítani az alkotmányt, hogy az összhangban legyen a nemzetközi joggal és Magyarország nemzetközi kötelezettségeivel.
<SPEAKER ID="543" NAME="Dimitar Stoyanov" AFFILIATION="NI">
(BG) Elnök asszony, szerintem a Parlamentnek elnézést kellene kérnie a biztos asszonytól, amiért belekeverte ebbe a vitába. Mégpedig azért, mert abból, amit a biztos asszony itt az ülésteremben elmondott, teljesen nyilvánvalóvá vált - legalábbis számomra, de nem tudom, vajon mások számára is -, hogy a magyar alkotmány végrehajtási jogszabályait még el kell fogadni, és akkor válik majd világossá, hogy az alkotmány sérti-e valakinek a jogait.
<P>
Ismét olyan helyzet alakult ki, hogy a Parlament el akar ítélni egy tagállamot valamiért, ami még meg sem történt. Képviselőtársaim, van olyan tagállam, ahol olyasmiért ítélnek vagy marasztalnak el embereket, amit azok még el sem követtek? Nincs ilyen tagállam. Hiszen ez ellentmondana a demokratikus értékeknek.
<P>
A vita kezdeményezőinek elnézést kell kérniük a biztos asszonytól és az európai polgároktól, mivel éppen az ilyen esetek miatt nem érdekli az európai polgárokat a Parlament tevékenysége, éppen az ilyen magatartás miatt csalódottak a polgárok, és ezért alacsony a részvételi arány az európai parlamenti választásokon.
<SPEAKER ID="544" NAME="Simon Busuttil" AFFILIATION="PPE">
Elnök asszony, a magyar alkotmányról folytatott mai vita két okból is helytelen. Kiemelünk a 27 tagállamból egyet, és ennek a tagállamnak egy olyan nemzeti ügyét vitatjuk meg, amely az adott tagállam hatáskörébe tartozik. Először is, ha az alkotmányok tartalmáról akarunk beszélni, akkor nem lenne szabad csupán egyetlen tagállam alkotmányát górcső alá venni. Akkor már az összes tagállam alkotmányát meg kellene vitatnunk. Lehetséges, hogy bizonyos vitatott elemek más tagállamok alkotmányaiban is megtalálhatók, mégis csak egyetlen tagállam alkotmányát vitatjuk meg. Ez helytelen.
<P>
Másodszor pedig fel kell tennünk a kérdést, hogy milyen felhatalmazás alapján vitatjuk meg az Európai Parlamentben egy nemzeti alkotmány kérdését. A nemzeti alkotmányok az egyes tagállamok szuverén hatáskörébe tartoznak, és jelen esetben tiszteletben kellene tartanunk a magyar népnek a demokratikusan megválasztott nemzeti parlament által elfogadott alkotmányhoz való jogát.
<P>
Ha vitát kell folytatni az alkotmány tartalmáról, azt a magyar népnek kell megtennie, nem pedig ennek a Parlamentnek. Mindegy, hogy egyetértünk vagy nem értünk egyet ezzel a nemzeti alkotmánnyal, tiszteletben kell tartanunk a szuverenitást és a jogi hierarchiát, különben ez az ügy veszélyes precedenst teremthet.
<P>
Helytelen üzenetet közvetítünk azzal, hogy kiválasztunk egy tagállamot, és hatáskörünkön kívül eső ügyekben próbálunk fellépni. Ezért a politika eszközként való felhasználásával vádolhatnak meg minket, és elveszíthetjük polgáraink intézményünk iránti bizalmát. Nem szabad ezen a veszélyes úton járnunk.
<SPEAKER ID="545" NAME="Monika Flašíková Beňová" AFFILIATION="S&amp;D">
(SK) Elnök asszony, a Szocialisták és Demokraták Progresszív Szövetsége Európai Parlamenti Képviselőcsoportja nevében szeretném határozottan kijelenteni, hogy elismerjük, hogy minden uniós tagállamnak joga van saját jogszabályokat hozni, ezért nem akarjuk kritizálni sem Magyarországot, sem a magyar polgárokat. Észrevételeink és aggályaink nem Magyarország és a magyar polgárok kritizálására irányulnak, de szilárd meggyőződésünk, hogy az alapvető jogok, a polgári szabadságok, illetve közös európai értékeink védelme, valamint a béke, a biztonság és a békés együttélés elegendő alappal szolgálnak a mai vitához.
<P>
Reméljük, hogy kérdéseink és aggályaink megvitatása és bemutatása a már említett végrehajtási jogszabályok javítását és jobb előkészítését is lehetővé teszi. Biztos asszony, önhöz hasonlóan mi is ragaszkodunk az egész folyamat megfelelő végrehajtását biztosító eljáráshoz, és várjuk a Velencei Bizottság végleges véleményét, de a Velencei Bizottság titkára, Markert úr által az Állampolgári Jogi, Bel- és Igazságügyi Bizottságban bemutatott előzetes következtetésekből már nyilvánvalóvá vált, hogy az új magyar alkotmány számos ponton legalábbis vitatható. Nemcsak az Állampolgári Jogi, Bel- és Igazságügyi Bizottság, hanem az Alkotmányügyi Bizottság is talált gyenge pontokat a magyar alkotmányban.
<P>
Most nem is beszélnék a preambulum romantikus, szinte monarchista szellemiségéről, inkább néhány olyan dolgot említenék, amelyeket mi - ellentétben fideszes európai parlamenti képviselőtársainkkal - nagyon érzékenynek tartunk. Az egyik ilyen érzékeny kérdés az alkotmány elfogadásának folyamata. Demokratikus országokban nem igazán megszokott, hogy a konzultációs folyamat csak öt hétig tartson. Az sem megszokott, hogy az ellenzék nem vesz részt a konzultációban, és bár a Fidesznek megvan a szükséges többsége, ki kell mondani, hogy a győzteseknek kötelessége alázatot tanúsítani.
<P>
Az Alkotmánybíróság hatáskörének korlátozását már említettük, és képviselőcsoportom nevében szeretném még említeni az alkotmány megkülönböztető szellemiségét a szexuális kisebbségek tagjaival szemben, hiszen az alkotmány nem tiltja a szexuális irányultságon alapuló megkülönböztetést.
<P>
A D. cikk rendelkezik a külföldön élő magyar kisebbségek védelméről, ami a Magyarországgal szomszédos országokban élő magyar nemzetiségűekre is vonatkozik.
<P>
Hölgyeim és uraim, az Európai Unió küldetése nyilvánvalóan az Unió részét képező nemzetek és államok békés együttélése, együttműködése és az egymás iránti kölcsönös tisztelet. Hogyan érhetnénk meg mi, a közvetlenül érintett országok, ezt az alkotmányt? Hogyan várhatják el tőlünk, hogy elfogadjuk ezt az alkotmányt?
<P>
Önöktől eltérően mi mindig barátsággal nyújtottuk ki a kezünket önök felé, és mindig a békés együttélésre törekedtünk, és ezért azt szeretnénk, ha a magyar alkotmány végrehajtási rendeletei tiszteletben tartanák a régióbeli szomszédos országok szuverenitását.
<SPEAKER ID="546" NAME="Sarah Ludford" AFFILIATION="ALDE">
Elnök asszony, elfogadhatatlan az az álláspont, hogy egy tagállam alkotmánya csak az adott tagállamra tartozik. A Szerződések 6. és 7. cikke kristálytisztán kimondja, hogy az Unió és a tagállamok osztanak bizonyos értékeket, és hogy a Bizottságnak kötelessége őrködni ezek fölött az értékek fölött.
<P>
Teljesen egyetértek azzal, amit Renate Weber olyan ékesszólóan megfogalmazott. Szerintem komikus, hogy a magyar kormánypárttal, a Fidesszel azonos politikai meggyőződésűek azzal vádolnak bennünket, hogy a magyar alkotmány kritikája politikailag motivált. Az alkotmány számos rendelkezése elfogult, például nem szerepel az alkotmányban a homoszexuálisok megkülönböztetés elleni védelme, továbbá az alkotmány plusz szavazatokat biztosít az anyáknak.
<P>
Szeretnék még egy jó példát mondani arra, hogy ez az alkotmány ellentmond a Szerződés jogállamiságra vonatkozó részeinek. Az új magyar alkotmány érvénytelennek nyilvánítja az 1949-es alkotmányt. Nem visszavonja, hanem érvénytelennek nyilvánítja. Ez hatalmas jogbizonytalanságot teremt, mivel az 1949-es alkotmány alatt elfogadott jogszabályokat is felfüggeszti, vagy érvénytelennek nyilvánítja, köztük a Magyarország uniós csatlakozásáról és tagságáról szóló jogszabályt is.
<P>
A Bizottságnak többek között ezért is felül kell vizsgálnia, hogy az új alkotmány összeegyeztethető-e az uniós jogszabályokkal, és milyen hatást gyakorolhat más tagállamokra.
<SPEAKER ID="547" NAME="Lajos Bokros" AFFILIATION="ECR">
Elnök asszony, az új magyar alkotmány lerombolja a demokrácia és a jogállamiság alapjait, és utat nyit az autokrácia felé. Ez az átalakulás útján komoly visszalépést jelent. Az új alkotmány előkészítésének és elfogadásának folyamata nem mondható legitimnek. A preambulum kirekesztő, és a torz történelemértelmezés hatja át. Maga a főszöveg olyan részeket tartalmaz, amelyek a magánéletbe való beavatkozásként értékelhetők, szűken értelmezik az alapvető emberi és polgári jogokat, a szociális jogokat pedig állami célkitűzésekkel helyettesítik. Az alkotmány gyengíti a fékek és egyensúlyok rendszerét, különösen az igazságszolgáltatás függetlenségét.
<P>
Az Európai Tanács, az Európai Parlament és az Európai Bizottság nem hagyhatják figyelmen kívül az európai értékek ilyen megsértését, mivel ez negatív példát teremtene más antiliberális rezsimek számára. Azonban a magyar demokraták nem külföldről várják a megoldást. Ha külföldről jönne a megoldás, az csak alátámasztaná a magyar miniszterelnök nézetét, aki a Szovjetunióhoz hasonlította az EU-t. A megoldás csak a magyar polgároktól jöhet, akik el fogják utasítani ezt az alkotmányt, ha észreveszik, hogy egy autokrata rezsim nem biztosíthat magas életszínvonalat és több szabadságot. Huszonegy évvel ezelőtt nem kellett harcolnunk a szabadságért. Most kell. Európának vigyázó szemeit Magyarországra kell vetnie, és ösztönöznie kell a magyar demokratákat, hogy ragadják magukhoz a kezdeményezést.
<SPEAKER ID="548" NAME="Ulrike Lunacek" AFFILIATION="Verts/ALE">
Elnök asszony, egyáltalán nem értek egyet azokkal, akik szerint sérti az adott tagállam szuverenitását, vagy veszélyes precedenst teremt, és európai hatáskörön kívül esik, ha itt a Parlamentben megvitatjuk és kritizáljuk az adott tagállam alkotmányát.
<P>
A tagállamok alkotmányának összhangban kell lenniük az európai értékekkel, az általunk meghatározott értékközösséggel. Két dolgot említenék, amelyek biztosan nincsenek összhangban az európai értékekkel. Mások említettek még többet is.
<P>
Az egyik, hogy az alkotmány nem tartalmazza a szexuális irányultságon alapú megkülönböztetést, és ezt a jövőben pótolni kell. Továbbá a házasság és a családi értékek alkotmánybeli meghatározása sem annak az európai és magyar valóságnak, ahogy az emberek élnek, sem a sokféleség szabályának nem felel meg.
<P>
A másik dolog, amit szeretnék megemlíteni, a jövő nemzedékek környezettel kapcsolatos jogaiért és a fenntarthatóságért felelős, úgynevezett zöld ombudsmannal kapcsolatos. Ez a tisztség most a többi ombudsmanhoz hasonlóan alá van rendelve az általános ombudsmannak, ami gyengíti a pozícióját. Ez is egy olyan terület, ahol a hatásköröket kiemelik azoknak a szabályozásoknak a köréből, amelyek korábban vonatkoztak rájuk, és nyilvánvaló, hogy a fenntarthatóság, a környezetvédelem és a jövő nemzedékek jogai - amelyeknek fontosnak kellene lenniük - már nem olyan fontosak, mint régebben voltak.
<P>
És még valami: adatvédelmi biztos is volt. Ezt a tisztséget most megszüntetik, tehát az államra, például a közbeszerzésre vonatkozó információk átláthatósága nincs biztosítva. Ezt én és képviselőcsoportom teljes mértékben ellenezzük.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="549" NAME="Kinga Gál" AFFILIATION="PPE">
(HU) Lunacek asszony! Azt szeretném megkérdezni, hogy fel tudja-e sorolni, hogy hány európai uniós tagállam alkotmányában van szó jövő generációs ombudsmanról vagy biztosról, és hány uniós tagállamban működik ilyen intézmény, ami Magyarországon működik és az alkotmányban említés van róla? Illetve meg tud-e nevezni olyan alkotmányokat - ha olvasta a mostani magyar alkotmányt, az áprilisban elfogadott új magyar alkotmányt -, amelyik több és messzemenőbb környezetvédelmi és jövő generációs paragrafust tartalmaz, mint az új magyar alkotmány? Szeretném, ha ezeket megnevezné!
<SPEAKER ID="550" NAME="Ulrike Lunacek" AFFILIATION="Verts/ALE">
Elnök asszony, Gál asszonynak a következő a válaszom: most nem arról van szó, hogy a magyar alkotmányt összehasonlítjuk más tagállamok alkotmányaival. Hanem az európai értékekről. Az alapvető jogokról. Azokról a közös értékekről, amelyeket remélem, önök is osztanak.
<P>
A jövő nemzedékek jogaival kapcsolatban az Európai Unió biztosította jogok között szerepel a környezeti fenntarthatóság. Bizonyos tagállamokban ez megvan, másokban nincs, de az tény, hogy a magyar kormány az új alkotmánnyal megszüntette ezt a szimbolikus jelentőségű ombudsmani tisztséget. Most csak egy ombudsman van, a szimbolikus jelentőség pedig megszűnt. Ön is tudja, milyen fontosak a politikában a jelképek. Ez azt jelenti, hogy önök nem akarják ezt a szimbolikus jelentőségű képviseletet sem politikai szinten, sem ombudsmani tisztségként.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="551" NAME="József Szájer" AFFILIATION="PPE">
Elnök asszony, talán nem volt érthető, ezért egyszerűbben fogalmazom meg a kérdést. Lunacek asszony, tudom, hogy ön osztrák, ezért megkérdezem, hogy van-e az ön hazájában zöld ombudsman. Magyarországon évekkel ezelőtt volt zöld ombudsman, és az új alkotmánynak megfelelően most ismét lesz. Tehát van zöld ombudsman az ön hazájában? Van vagy nincs?
<SPEAKER ID="552" NAME="Ulrike Lunacek" AFFILIATION="Verts/ALE">
Elnök asszony, azt kell mondanom Szájer úrnak, hogy elnézést, de nem ez a probléma. Magyarországnak volt zöld ...
<P>
(Nevetés)
<P>
Rendben, nevessenek csak! Nem bánom, ha nevetnek, szeretem a jókedvet. De arról van szó, hogy az új magyar alkotmány megszünteti és alárendeli a zöld ombudsmani tisztséget. A négy ombudsmant most alárendelik az Országgyűlési Biztosok Hivatalának. A jövő nemzedékek számára biztosítandó fenntarthatóság nem olyan nyilvánvaló, mint korábban volt, ezért élek a kritikával.
<P>
Az én hazámban nincs ilyen tisztség. Zöld képviselőként természetesen szeretném, ha lenne. De önök most az új alkotmánnyal megszüntetik ezt a szimbolikus jelentőségű politikai értéket, amely az ön állítása szerint az önök számára is fontos volt. Akkor miért szüntetik meg? Miért nem tartják a helyén, hogy mindenki láthassa, hogy van egy zöld ombudsman, aki a jövő generációk jogaiért, a környezetért és a fenntarthatóságért felelős? Ezt nem magyarázták el nekünk, képviselőtársak.
<SPEAKER ID="553" NAME="Mario Mauro" AFFILIATION="PPE">
(IT) Elnök asszony, biztos asszony, hölgyeim és uraim, őszintén meglep a vita hangneme.
<P>
Visszagondolva például Lunacek asszony iménti kijelentéseire visszafogom magamat például a szexuális irányultságon alapú megkülönböztetés témájának megvitatásától. Az én hazám alkotmánya nem érinti ezt a kérdést, tehát akkor mikor fog az Európai Parlament vitát tartani az olasz alkotmányról? Az is elég furcsa, hogy az én hazámban csak Berlusconi jobbközép pártja akarja megváltoztatni az alkotmányt. Erre a baloldal 15 éve azt mondja, hogy nem szabad megváltoztatni az alkotmányt, mert az a demokrácia végét jelentené.
<P>
Tehát legyenek óvatosak, mert ha vitát nyitunk arról, mit tartalmaz vagy nem tartalmaz egy alkotmány szövege, akkor előbb talán tisztáznunk kellene egy félreértést. Valóban úgy gondoljuk, hogy az a tény, hogy ez az alkotmány említi a meg nem született gyermek jogait, veszélyt jelent a modern gondolkodásra nézve? Valóban úgy gondoljuk, hogy az a tény, hogy ez az alkotmány említi az ország keresztény gyökereit, veszélyt jelent az identitásra nézve?
<P>
Véleményem szerint egy kicsit jobban meg kellene ismernünk az európai alkotmányt, amely ugyan nem írott alkotmány, de a szellemiségét egy jelmondat foglalja össze: "Egység a sokféleségben”. Tehát meg kellene próbálnunk toleránsabban kezelni azt, hogy mindannyian mások vagyunk. Más szóval: meg kell értenünk, hogy Magyarországon most széles konszenzus jött létre a magyar nép igényeiről, és ezt egy erős, mindenki jogait és kötelességeit elismerő Európának kell támogatnia ahhoz, hogy ne forduljon át nacionalizmusba.
<SPEAKER ID="554" NAME="Kinga Göncz" AFFILIATION="S&amp;D">
(HU) Az Unióról szóló szerződés kimondja, hogy az Európai Unió a szabadság, demokrácia, a jogállamiság, valamint az emberi jogok tiszteletben tartásán alapul. Ezek az értékek közösek a tagállamokban. Ezen alapulnak a koppenhágai kritériumok, ezek a csatlakozás feltételei is.
<P>
Az Unió intézményeinek azonban felelőssége van abban is, hogy ezek az elvek a tagállamokban a csatlakozás után is érvényesüljenek. Most erre a felelősségre szeretnék figyelmeztetni mindenkit, elsősorban Barroso elnök urat és Viviane Reding biztos asszonyt, akik elsődleges felelősséget viseltetnek ezen a területen. Az új magyar alkotmány ugyanis nem felel meg ezeknek az alapelveknek sem keletkezése körülményeit, sem tartalmát tekintve. Az ezzel kapcsolatos kérdések tehát nem nemzeti, hanem európai ügynek tekinthetők.
<P>
Az alkotmányt egyetlen párt fogadta el, társadalmi és szakmai vita nélkül, kidolgozói kétes demokratikus legitimációval rendelkeztek. A demokratikus ellenzéki pártok jogi garanciát kértek arra nézve, hogy az új alkotmány széles társadalmi konszenzuson alapuljon, és ennek ígérete híján vonultak ki az alkotmányozásból. Az alkotmány két fő feladata az emberi jogok és az állam megfelelő működésének a biztosítása. Az állam jó működésének a keretei problémásak. Az új alaptörvény kétharmados többséghez köti az adórendszer, a nyugdíjrendszer, a családtámogatási rendszer módosításait. Ez megakadályozza a következő választások jelöltjeit abban, hogy ezekre vonatkozóan változásokat ígérhessenek, és a választók pedig szabadon választhassanak.
<P>
Ezenkívül az alkotmány vétójogot ad a nem közvetlenül választott Költségvetési Tanácsnak az Országgyűlés költségvetési döntése felett, amely viszont az Országgyűlés feloszlatásához, új választások kiírásához vezethet, fenyegetve a stabil kormányzást. Az emberi jogok védelmi szintje csökken. Az alkotmánybíróság hatáskörének korlátozásával ezek kikényszeríthetősége is alacsonyabb szintre kerül.
<P>
Az EU legfontosabb vívmánya épp az, hogy értékei alapján demokratikus jogállami keretek közé terelte azokat a konfliktusokat, amelyek korábban sok-sok emberi szenvedést okozva tudtak csak megoldódni. A rossz megoldások helyett világos jogállami kereteket, alkotmányos garanciákat, intézményi fékeket és ellensúlyokat, tárgyalásos megoldásokat kínál és vár el a tagjaitól. Ezeket kellene megőriznünk!
<SPEAKER ID="555" NAME="Sophia in 't Veld" AFFILIATION="ALDE">
Elnök asszony, a Parlamentben már folytattunk vitát arról, hogy nyomást gyakorolnak az olasz, szlovák és magyar médiára, ezáltal veszélyeztetve a sajtószabadságot. Folytattunk vitát a leszbikus, homoszexuális, biszexuális és transznemű személyek jogai megsértésének eseteiről Litvániában, Magyarországon és Lengyelországban. Folytattunk vitát azokról a franciaországi és olaszországi esetekről, amikor a romákat kitoloncolták, és megkülönböztetéssel sújtották. Ezenkívül számos vitát folytattunk még azokról az esetekről, amikor az egyik vagy másik tagállamban veszélybe kerültek az alapvető jogok.
<P>
A PPE minden egyes alkalommal azt mondja, hogy ez nem lehet pártpolitikai kérdés, és hogy nem szabad egyes tagállamokat kiemelnünk. De ez nem a tagállamokról, hanem az alapvető jogokról szól. Az alapvető jogokra nem vonatkozik a szubszidiaritás elve. Az alapvető jogok képezik az Európai Unió alapját. Emlékeztetem önöket, hogy éppen ezért szólítjuk fel a tagjelölt országokat, hogy ne csak jogszabályaikat, hanem alkotmányukat is módosítsák úgy, hogy az Európai Unió tagjai lehessenek.
<P>
Képviselőtársaim, nyilvánvaló, hogy objektív aggályok vannak, amelyeknek nemcsak a politikai pártok, hanem a Velencei Bizottság is hangot adott, és félreérthető dolgok is vannak. E helyett a kemény vita helyett inkább meg kellene próbálnunk tisztázni ezeket a kérdéseket.
<P>
És még egy utolsó gyakorlati tanács a magyar kormánynak. Ha demonstrálni akarják a leszbikus, homoszexuális, biszexuális és transznemű személyek jogai melletti szilárd elkötelezettségüket, jöjjenek el, és vegyenek részt június 18-án a budapesti melegfelvonuláson.
<SPEAKER ID="556" NAME="Manfred Weber" AFFILIATION="PPE">
(DE) Elnök asszony, hölgyeim és uraim, az alapvető emberi jogok egyetemesek, tehát minden helyzetben érvényesek. Figyelemmel követtem a vitát. A felszólalók egyike sem, az alkotmányt kritizálók egyike sem idézte pontosan, hogy mit kifogásol az alkotmányon. López Aguilar úrnak az a benyomása, hogy valami nincs rendben, mások pedig sejtéseket fogalmaznak meg arról, hogy esetleg mi nem lehet rendben ezzel az alkotmánnyal. De senki nem idézett magából az alkotmányból. Ebben a vitában éppen ezzel a problémával nézünk szembe: milyen kifogások is vannak valójában az alkotmánnyal szemben? Ha elképzelem, hogy a magyarok hogyan fognak reagálni erre a vitára és a bizonyos képviselők által konkrét idézetek nélkül megfogalmazott vádakra, akkor nagyon is valószínűnek tartom, hogy egyesek úgy fogják gondolni, hogy a Parlament nagyon arrogáns stílusban beszél a magyarok és Magyarország fejlődéséről. Nekünk, európaiaknak ügyelnünk kellene arra, hogy ne vethessenek ilyesmit a szemünkre.
<P>
Szeretném elmondani, hogy a ma Magyarországon felelős pozíciót betöltők között sokan vannak, akik kimentek az utcára, hogy a kommunizmus ellen, a szabadságért küzdjenek. Egyszerűen elfogadhatatlan, hogy ezeket az embereket egyfolytában vádakkal illetik, és azt a benyomást keltik róluk, hogy nem a szabadság mellett állnak. Ennek semmi köze a pártpolitikához, ez egyszerűen tény.
<P>
Hiányoltam a vitában az idézeteket, ezért most szeretnék idézni az új magyar alkotmányból: "Büszkék vagyunk arra, hogy hazánk ezer éve a keresztény Európa része. Elismerjük a kereszténység nemzetmegtartó szerepét.” Engem örömmel tölt el, hogy egy alkotmány ilyen érzéseket fogalmaz meg. Talán nem minden európai parlamenti képviselő örül ennek. Örülök, hogy a magyar alkotmányban szerepel ez az utalás a kereszténységre, és örültem volna, ha a Lisszaboni Szerződésben és az európai alkotmányban is helyet kapott volna ez az utalás. Az Európai Néppárt (Kereszténydemokraták) Képviselőcsoport képviselőjeként én ezt jó dolognak tartom.
<SPEAKER ID="557" NAME="Zita Gurmai" AFFILIATION="S&amp;D">
Elnök asszony, az Európai Parlament most nem egyszerűen egy ország belügyeit vitatja meg. Az új magyar alkotmány megkérdőjelezi az európai értékeket. Ezt meg kell vitatnunk, mégpedig most. Van még idő az általános jogszabályok elfogadása előtt. Remélem, mindenki egyetért abban, hogy egy alkotmánynak kiegyensúlyozottnak kell lennie, közel kell állnia a polgárokhoz, általánosan elfogadott értékeken és elveken kell nyugodnia, és pártsemlegesnek kell lennie. Sajnos a magyar alkotmány nem felel meg ezeknek a kritériumoknak.
<P>
A szöveg elfogadása is vitatható. Nem előzte meg társadalmi konzultáció, vagy csak nagyon kis mértékben. A szöveget csak egy politikai párt támogatja, elismert alkotmányügyi szakértők pedig támadják. Az új alkotmány nemzetközi szintű kérdéseket vet fel. Például a záró rendelkezésekben nem történik hivatkozás az uniós jogra. Egyértelmű eltéréseket látunk; az Alapjogi Chartával összehasonlítva az alkotmány szövege következetlenségeket és különbségeket mutat az értékek és elvek terén. Az alkotmány nem tartalmazza a felelősségteljes kormányzás elvét sem. Az alkotmány nem biztosítja az EU-konform, modern igazgatási struktúrát.
<P>
Az említett általános jogszabályok nagyon veszélyesek, mert a jövőbeli kormányok számára szinte lehetetlenné teszik a kormányzást. Ahogy egyik kollégánk megfogalmazta, az a benyomásunk, mintha a kormány egy olyan futballcsapat lenne, amely meccs közben próbálja megváltoztatni a játékszabályokat és a bíró személyét. Nem ez a politikai ellenfelekkel való megfelelő bánásmód, és a 21. század Európájában semmiképpen nem így működik a demokrácia.
<SPEAKER ID="558" NAME="Alexander Alvaro" AFFILIATION="ALDE">
(DE) Elnök asszony, más területeken sokban egyetértek az Európai Néppárt (Kereszténydemokraták) Képviselőcsoport álláspontjával. Szorosan együttműködünk gazdasági kérdésekben. Azonban ebben az esetben világossá kell tenni, hogy nem pártpolitikáról van szó. Mindenekelőtt hangsúlyoznunk kell, hogy - függetlenül attól, melyik tagállamról van szó - szégyen, ha a Parlamentben valaki azt állítja, hogy nem kritizálhatjuk egy tagállam alkotmányát.
<P>
Vannak olyan tagállamok - és itt többek között Busuttil úrra nézek, mivel ő beszélt erről a témáról olyan határozottan -, amelyek problémák esetén az Európai Unió segítségét kérik; az európai szolidaritás kifejeződése, ha segítséget nyújtunk például akkor, amikor Máltának problémákkal kell megküzdenie a menekülthullám miatt. Azonban a szolidaritásnak a közös értékeken kell alapulnia, és a Parlament minden képviselőcsoportja felelős ezen értékek megőrzéséért.
<P>
Bár az Alapjogi Charta csak az európai jogszabályokra és azok végrehajtására nézve kötelező érvényű, de a Szerződések 2., 6. és 7. cikke minden tagállamra nézve kötelező. A magyar alkotmány bebetonozza a kétharmados többséget, így reálisan nézve azt mondhatjuk, hogy a jövőbeli magyar kormányok nem fogják tudni módosítani az ország jogszabályait. Ez pedig ellentmond a parlamentáris demokrácia elvének. Az Alkotmánybíróság hatáskörének korlátozása példátlan eset, és veszélyezteti a hatalmi ágak szétválasztásának elvét. A büntetőeljárásokkal kapcsolatban nem zárható ki a nemzetközi jog megsértése.
<P>
Sok mindent tudnék még mondani, de egy dolgot mindenképpen szeretnék kijelenteni: az EU-nak és az Európai Bizottságnak nemcsak joga, de kötelessége is hallatni a hangját ebben az ügyben. A múltban Európa túlságosan gyakran hallgatott, amikor kritizálnia kellett volna a tagállamokat - és így volt ez az Európai Unió létrejötte előtt is. Hazám és más országok is megtapasztalták ezt. Ha a politikusok hallgatnak, akkor előbb-utóbb az emberek fogják hallatni a hangjukat, és akkor fel kell tennünk magunknak a kérdést, hogy nincs-e már túl késő, és nem vallottunk-e kudarcot.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="559" NAME="Ildikó Gáll-Pelcz" AFFILIATION="PPE">
(HU) Képviselő úr! Valóban. Egy mondat. Egyetértünk. Szégyen ez a kritika. A kérdésem pedig a következő: Mire alapozza azt, hogy egy kétharmados, sarkalatos törvényt egy demokratikus országban nem lehet megváltoztatni? Eddig is meg lehetett. Más országokban is meg lehet. És nevesítse konkrétan! Melyek azok a közös értékek, európai közös értékek, amelyeket a magyar alkotmány nem fogad be, vagy elutasít, vagy esetleg szembe megy vele? Mert túl általános, amit mond.
<SPEAKER ID="560" NAME="Alexander Alvaro" AFFILIATION="ALDE">
(DE) Elnök asszony, köszönöm a kérdést. Elfogadom azt a kritikát, hogy túl általánosan beszéltem a rendelkezésemre álló egy percben. De tudok mondani konkrétabb példákat is. Egy dolog az európai értékekről beszélni; de az európai értékek azt is jelentik, hogy a tagállamoknak jogállamoknak kell lenniük, ami a hatalmi ágak szétválasztását és a demokrácia tiszteletben tartását is jelenti. Ha például egy alkotmánybíróság hatásköre nem terjed ki a költségvetési ügyekre és az adóügyekre, az a hatalmi ágak szétválasztásának korlátozása, és mindenképpen kétes helyzetet hoz létre. Ezért úgy gondolom, hogy ezeket a témákat megvitathatjuk.
<P>
Más kérdésekkel kapcsolatban, például ami a kétharmados többséget illeti, fel kell tennem azt a kérdést, hogy ez mennyiben összeegyeztethető a parlamentáris demokráciával, hiszen így a jövőbeli kormányoknak nem lesz mozgásterük. Fel lehet tenni azt a kérdést is, hogy az életfogytig tartó börtönbüntetés fellebbezési jog vagy a legfelsőbb bíróság általi felülvizsgálatra való jog nélkül összeegyeztethető-e az Európai Unió által vallott elvekkel, a demokrácia és jogállamiság elveivel. Ezeket a kérdéseket meg kell válaszolni, és véleményem szerint a Bizottságnak ezeket a kérdéseket ki kell vizsgálnia.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="561" NAME="József Szájer" AFFILIATION="PPE">
(HU) Tisztelt Alvaro úr! Szeretném megkérdezni, hogy tudja-e Ön, hogy az eddig hatályos magyar alkotmányban 27 törvény tartozott a kétharmados többségű törvények közé, az újonnan elfogadott alkotmányban pedig 26. Hol van itt a probléma? Ezt a számot egy nem régi tudós elemzés hozta, nem a saját számom.
<SPEAKER ID="562" NAME="Alexander Alvaro" AFFILIATION="ALDE">
(DE) Elnök asszony, remélem, megbocsátják nekem, ha ezt a szubjektív véleményen alapuló kérdést a saját szubjektív véleményem elmondásával válaszolom meg. Nem, nem hiszem, hogy ez lenne a legmodernebb.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="563" NAME="Manfred Weber" AFFILIATION="PPE">
(DE) Elnök asszony, Alvaro úr, ön most bemutatja nekünk, hogyan lehet számos kérdés elfogadásával meghosszabbítani a rendelkezésre álló időt. Szeretném megkérdezni, hogy tudja-e ön, hogy a magyar alkotmánybíróságra vonatkozó rendelkezések - nem tudom, végigolvasta-e a magyar alkotmányt - csaknem teljes mértékben megegyeznek a német alkotmánybíróságra vonatkozó rendelkezésekkel. Tehát úgy gondolja, hogy a német alkotmánybíróság is annyira antidemokratikus és kritizálandó, mint a magyar alkotmánybíróság? Szeretném hallani, mit válaszol erre a kérdésre.
<SPEAKER ID="564" NAME="Alexander Alvaro" AFFILIATION="ALDE">
(DE) Elnök asszony, Weber úr, ahogy ön is mondta, a rendelkezéseknek csak bizonyos részei azonosak, tehát nyilvánvaló, hogy vannak olyan részek is, amelyekkel kapcsolatban fel lehet tenni a kérdést, hogy összeegyeztethető-e a hatalmi ágak szétválasztásával az a tény, hogy a magyar alkotmány korlátozza az alkotmánybíróság hatáskörét adóügyekben és költségvetési ügyekben.
<P>
A német alkotmánybíróságot is kritizálnám, ha a német alkotmánybíróság például a Szövetségi Törvényszék döntését követően nem dönthetne adózási ügyekben, vagy ha például nem vizsgálhatná felül a költségvetési törvényt a kormányzati intézmények alkotmányos vitájában, például a német szövetségi gyűlés (Bundestag) egyik pártja által kezdeményezett vitában. Azonban a német alkotmány ezt lehetővé teszi, valamint azt is, hogy az ilyen eseteket az alkotmánybíróság elé vigyék.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="565" NAME="Vytautas Landsbergis" AFFILIATION="PPE">
Elnök asszony, szeretnék visszatérni egy korábbi témára, a jövő nemzedékek jogaira. Egyedülálló dolog, hogy ez szerepel a magyar alkotmányban, hogy a magyar alkotmány nagy figyelmet szentel ennek a témának, amelyet elvileg az Európai Parlament is nagyon fontosnak tart.
<P>
Ez felvet egy kérdést a jövő nemzedékek lehetséges tagjaival kapcsolatban - a születéshez való alapvető jogot. A jövő nemzedékek tagjairól gondoskodni - ez az európai értékek közé tartozik, vagy nem? Vagy talán ez nem európai érték, csak magyar érték? Akkor Európa hálás lehet Magyarországnak, amiért ilyen alapvető értékekre hívja fel a figyelmünket.
<SPEAKER ID="566" NAME="Alexander Alvaro" AFFILIATION="ALDE">
(DE) Elnök asszony, nagyra becsülöm Landsbergis urat. Azonban szerintem nem tett fel semmilyen kérdést. Ha ez nem kérdés volt, akkor a maradék időt még kihasználnám, hogy elmondjak valamit.
<P>
Amennyire én tudom, egyetlen alkotmány sem rendelkezik a jövő nemzedékek jogairól. Nem is erről van itt szó, hanem az emberi méltóságról. Az emberi méltósághoz való jog a német alkotmányban és más alkotmányokban is megtalálható, és e tekintetben a magyar alkotmány sem tér el. Nem látok itt semmiféle ellentmondást. A kérdés az, hogy a jövőben ezt a jogot korlátozzák-e, vagy meghatározzák.
<P>
Ahogy mondtam, nem egészen értettem a kérdését. A fenntarthatóság, a jövő nemzedékek védelme, az egészséges környezet fenntartása, az életminőség védelme: ezek az elvek, ha nem tévedek, minden tagállam alkotmányában megtalálhatók, és ezeket az elveket számos legfelsőbb bírósági döntés is alátámasztja. Úgy gondolom, ezeket az elveket ön sem kérdőjelezte meg soha, akkor sem, amikor elnök volt.
<SPEAKER ID="567" NAME="Kinga Gál" AFFILIATION="PPE">
(HU) Meg szeretném nyugtatni a képviselő kollégákat, Alvaro urat, hogy Magyarországon még mindig jogállam van. Meg szeretném nyugtatni in't Veld asszonyt, Göncz asszonyt, Benova asszonyt, hogy Magyarországon betartják az alapvető jogokat, az emberi jogokat és az uniós értékeket.
<P>
A magyar jogszabályok az áprilisban elfogadott alaptörvény megfelelnek az uniós alapértékeknek és a közösségi jognak. Minden nemzetközi jogi kötelezettségvállalásának Magyarországnak, ezt rögzíti is az alkotmány szövege, és ha ez nem így lenne a Bizottság megtámadná a luxemburgi bíróságon egy formális eljárás keretében, de mindnyájan tudjuk itt ebben a teremben, akik itt vagyunk, hogy nem ez a helyzet. Az pedig, kedves kollégák, hogy mi kerül egy ország alaptörvényébe és mi az, amit más jogszabályi szinten rendez az adott tagállam, az viszont teljesen tisztán a nemzeti szuverenitás körébe tartozik.
<P>
A népképviseleti alapon nyugvó demokráciában a szabad választásokon megválasztott képviselőknek a döntése, hogy mik azok a területek, amelyeket alaptörvényi szinten szeretnének rendezni, és melyeket kívánnak rendezni általános jogszabályi szinten.
<P>
Ezt a vitát én olyan szempontból nem értem, hogy mindeddig azt tanították nekünk, hogy a kétharmados törvények azért vannak, mert azok garanciát jelentenek arra nézve, hogy nem lehet velük visszaélni. Kétharmados alkotmány azért kell kétharmados alkotmány, mert ez egy garanciális szabály. Most épp azt halljuk, hogy pont a kétharmados többséget kifogásolják, azt a többséget, amit eddig garanciaként láttak. Én úgy érzem, hogy önök képtelenek elfogadni a demokrácia játékszabályait. Ráadásul az új magyar alkotmány, ahogy itt kollégáim már mondták új novumként hivatkozik az alapjogi chartára, a velünk együtt élő nemzeti kisebbségeket a magyar politikai közösség részének fogadja el. A jövő nemzedékekért felelős ombudsman szerint kimagasló szintre emeli a környezetvédelmet és a jövő nemzedékek iránti felelősséget. Ahogy mi most itt erről az alkotmányról beszélünk, beszélhetnénk bármely más európai alkotmányról. Önök mindig a másságot hirdetik, és azt hangoztatják, hogy ha valami más értéket tükröz, attól még nem jobb vagy rosszabb. Egyszerűen csak más, tehát magyarként megköszönöm, hogy ezt tiszteletben tartják az egység a sokszínűség nevében.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="568" NAME="Vladimír Maňka" AFFILIATION="S&amp;D">
(SK) Elnök asszony, ma meghívtak a "Hidak Európa népei között” című kiállításra, amelyet az ön képviselőcsoportjának egyik tagja szervezett. A szervező a meghívóban Európa atyjának, Jean Monnet-nak a jelmondatát idézte, amely arról szól, hogy az Uniót az emberek építik. Gál asszony, az alkotmányokat és a hidakat is az embereknek kell felépíteniük. Szeretném megkérdezni, hogy a magyar kormánykoalíció miért nem akarja, hogy az ellenzék részt vegyen az alkotmányozás folyamatában.
<SPEAKER ID="569" NAME="Kinga Gál" AFFILIATION="PPE">
(HU) Az ellenzéknek megvolt a lehetősége, hogy részt vegyen a Parlament munkájában. Az ellenzék úgy döntött, hogy nem vesz részt ebben a munkában és ezt a döntést tiszteletben tartjuk. Helyette - amint látjuk - a vitát inkább itt akarja lefolytatni, amit viszont a magyar közvélemény nem igazán ért.
<P>
A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="570" NAME="Alexander Alvaro" AFFILIATION="ALDE">
(DE) Elnök asszony, nem, alapjában véve ez nagyon egyszerű. Többen is mondták, hogy minden tagállamnak a saját portáján kellene söprögetnie, és a saját alkotmányát kellene felülvizsgálnia. Talán Gál asszony tud idézni nekünk egy másik uniós tagállam alkotmányából egy olyan részt, amellyel kapcsolatban azt gondolja, hogy az adott államnak "a saját portáján kellene söprögetnie”. Hiszen Gál asszony határozottan kijelentette, hogy minden tagállamnak a saját portáján kellene söprögetnie. Tehát mondja el, konkrétan mit tud felhozni más tagállamok alkotmánya ellen! Ha ez kiderülne, akkor természetesen ezeket a problémákat is megvitathatnánk.
<SPEAKER ID="571" NAME="Kinga Gál" AFFILIATION="PPE">
(HU) Nem alkotmányos szinten rögzített, hogy mindenki a saját portáján söprögessen, Alvaro úr, én azt mondtam el Önnek is, liberális képviselőként, hogy aki minden területen a másságot tiszteli és hirdeti, az tudja elfogadni, hogy a másság megjelenhet az alkotmányok szellemében, értékválasztásában és szerkezeti felépítésében is. Erről beszéltem. Ez nem jelenti azt, hogy nem tartjuk tiszteletben az uniós alapértékeket, és nem jelenti azt, hogy nem felelünk meg teljes mértékben a közösségi jogi, vagy nemzetközi jogi elvárásainknak.
<P>
A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="572" NAME="Csaba Sándor Tabajdi" AFFILIATION="S&amp;D">
(HU) Kedves Gál képviselő asszony! Arra szeretnék választ adni, miért kellett megváltoztatni azt a szabályt, hogy alkotmányt csak a parlamenti képviselők négyötödös többsége alapján lehet elfogadni, ugyanis ez a szabály volt érvényben. Ezt a szabályt a Fidesz törölte, ezt a szabályt egy olyan parlamenti többség hozta, amelynek 72%-a volt 1994 és 1998 között, hogy védje a politikai kisebbség, az ellenzék jogait. Mi indokolta ezt? És ennek a garanciának a hiányában nem vett részt az ellenzék, hiszen nem ezt a jogát nem adták meg, hiszen megváltoztatták ezt a szabályt. Reding asszony, fölhívom erre az Ön figyelmét!
<SPEAKER ID="573" NAME="Kinga Gál" AFFILIATION="PPE">
(HU) Tabajdi úr! Én nem voltam parlamenti képviselő 1990-től kezdődően a magyar parlamentben, de olyan kollégáim, akik ott képviselők voltak, sőt frakcióvezetők és házelnökök voltak, azt állítják, hogy ilyen szabályozás nem volt. Ez nem igaz. Ezt a vitát szerintem folytassák le önök a magyar országgyűlésben. Ez végképp nem tartozik az európai parlamenti vitára.
<SPEAKER ID="574" NAME="Boris Zala" AFFILIATION="S&amp;D">
(SK) Elnök asszony, hölgyeim és uraim, az új magyar alkotmány tényleg talán a legreakciósabb alkotmány Európában.
<P>
Másrészt pedig nemzetközi szinten is veszélyt jelent. Néhány tisztelt képviselő szerint az alkotmány Magyarország szuverén ügye. Ez igaz, de az az alkotmány sérti más államok szuverenitását. Biztos asszony, ez kiemelkedően fontos ügy. Ez az alkotmány aláaknázza Európa békéjét. Nem tartja tiszteletben az államhatárokat. Egyértelműen szélsőséges nacionalista célokra használja fel a szomszédos országokban élő kisebbségeket. Az alkotmányt átitatja Nagy-Magyarország szelleme. Pusztán nemzetiségi alapon, lakóhelytől, foglalkoztatástól vagy családi kötelékektől függetlenül állampolgárságot adni - ez kinyitja a szélsőséges nacionalizmus Pandora-szelencéjét, amire a második világháború vége óta nem volt példa. De ez még nem minden. Az új alkotmány szavazati jogot is ad a szomszédos országban élő magyaroknak. El tudják képzelni, hogy magyar politikai pártok kampányoljanak a választások előtt a szomszédos országokban? Röviden összefoglalva: az új magyar alkotmány Közép-Európa teljes destabilizálódásához fog vezetni. Az új magyar alkotmány a balkáni háborúk szellemiségét hozza el Közép-Európába. A Magyar Országgyűlés elnöke, Kövér László, nemrég a Gabčíkovo-Nagymaros vízlépcső kapcsán azt mondta, hogy magyar oldalról katonai beavatkozásra van szükség, és hogy a párizsi békeszerződések nem vonatkoznak Szlovákiára, továbbá az új alkotmány szellemében Szlovákia határait is megkérdőjelezte.
<P>
Véleményem szerint legfőbb ideje, hogy az Európai Unió és az Európai Parlament határozottan nemet mondjanak erre a veszélyes nacionalista politikára, amíg még nem késő.
<SPEAKER ID="575" NAME="Nathalie Griesbeck" AFFILIATION="ALDE">
(FR) Elnök asszony, hölgyeim és uraim, ez egy lebilincselően érdekes vita, de hadd mondjam meg őszintén, hogy nem lenne szabad összekevernünk a különböző témákat. Ma délután az a benyomásom alakult ki, hogy kezdünk elmozdulni a politikai hipokrízistől, mivel nem arról van szó, hogy kritizáljuk az Európai Unió egyik tagállamának, Magyarországnak az alkotmányát; Magyarország és a magyar nép természetesen ezen a téren teljes szuverenitást élvez. A Parlament egy, az EU jogrendszerével és közös értékeinkkel kapcsolatos kérdést - illetve részemről aggályt - vitat meg, amely Európa struktúrájára is vonatkozik, azaz arra, hogyan épül fel Európa a tagállamok alaptörvényeiből és más alapvető nemzeti dokumentumaiból.
<P>
Úgy tűnik, hogy kifogásolandó ellentmondások vannak a megkülönböztetésmentesség, a kisebbségek tiszteletben tartása, a pluralizmus és az ellenzékkel való bánásmód terén. Ezért, hölgyeim és uraim, ha minden rendben van, ahogy néhány felszólaló állította ma délután, akkor hagyjuk, hogy az illetékes kollégák megállapítsák, hogy a magyar alkotmány szövege összeegyeztetető-e az EU alapdokumentumaival, és jogi értelemben megfelel-e azoknak, és akkor majd minden világos lesz. Ezen múlik az EU jogrendszerének hitelessége, következésképpen az Európai Unió hitelessége is.
<SPEAKER ID="576" NAME="Seán Kelly" AFFILIATION="PPE">
Elnök asszony, ez a vita szenvedélyes, élénk, bár néha túl éles. Mindenesetre élvezem a demokrácia ilyetén kifejeződését. Ki kell mondani, hogy jogunk van megvitatni ezt a témát, mivel Magyarország az Európai Unió tagállama.
<P>
De Magyarországnak is joga van ahhoz, hogy alkotmánya legyen, és az új alkotmány minden bizonnyal sokkal jobb, mint az 1949. évi kommunista alkotmány. Az új alkotmány megfogalmazói arra törekedtek, hogy európai kontextusba helyezzék a modern értékeket. Ha az alkotmány bizonyos részeit az emberek vitathatónak tartják, még mindig lehet rajta népszavazással változtatni, és ha mi uniós szinten találunk olyan aspektusokat, amelyek nem egyeztethetők össze az uniós joggal és értékekkel, akkor ezeket is át lehet gondolni.
<P>
Azt is el kell mondani, hogy április 18-án az új alkotmányt elfogadták, 262 képviselő szavazott mellette, 44 képviselő pedig ellene, és ez a demokrácia kifejeződése. Az emberek bizonyos aspektusait kifogásolták, például a kereszténységre és az Istenre történő utalásokat, de ez nem újdonság. Ezek a német, a lengyel és az ír alkotmányban is megtalálhatók. Kereszténydemokrataként örülök annak, hogy az alkotmány hivatkozik Istenre és a kereszténységre, mivel ez kultúránk és történelmünk alapvető része, és szerintem sokkal jobb, ha az alkotmány tartalmazza ezeket a hivatkozásokat, mint ha nem tartalmazná, ami ateista társadalmat teremtene.
<P>
Sokan kifogásolják azt is, hogy az új alkotmány magyar állampolgárságot ad Magyarországon kívül élő személyeknek. Írország is lehetőséget biztosít arra, hogy a hivatalosan Észak-Írországban, azaz az Egyesült Királyságban élő személyek útlevelet kapjanak. Ez inkább javított, mint rontott a helyzeten, és most minden eddiginél jobb a kapcsolatunk az Egyesült Királysággal, amit Erzsébet királynő két héttel ezelőtti látogatása is kifejez.
<P>
Kifogások merültek fel a házasság, az élet és más dolgok meghatározásával kapcsolatban is, de ahogy mondtam, az esetleges hiányosságokat népszavazással is korrigálni lehet. Végezetül pedig elismerően kell nyilatkozni arról, hogy az alkotmány korlátot állapít meg az államadósság szintjére nézve, ez nagyon fontos. Ha ezt az ír alkotmány is tartalmazná, akkor most talán nem lennének ilyen komoly pénzügyi problémáink. Tehát szerintem az új magyar alkotmány rengeteg pozitív elemet tartalmaz, és ha esetleg mi is új alkotmányt akarunk, akkor sokat tanulhatunk Magyarországtól.
<SPEAKER ID="577" NAME="Glenis Willmott" AFFILIATION="S&amp;D">
Elnök asszony, sok probléma van ezzel az alkotmánnyal, de én most csak egy kulcsproblémával szeretnék foglalkozni, mégpedig azzal, hogy az alkotmánytervezet nem biztosítja a szexuális irányultságon alapuló megkülönböztetés elleni védelmet. Ez az alkotmánytervezet csak a férfi és nő közötti házasságot ismeri el. Európa-szerte régóta küzdünk a leszbikus, homoszexuális, biszexuális és transznemű személyek jogaiért, és nem hagyhatjuk, hogy Magyarország ilyen haladásellenes lépést tegyen.
<P>
Az EU Alapjogi Chartája védi a homoszexuálisok jogait. Ezenkívül az azonos nemű házaspároknak lehetővé kell tenni a szabad mozgást Európában, és azt, hogy házasságukat mindenhol elismerjék jogilag. Igen, Magyarország dolga, hogy a magyar alkotmányról döntsön. Azonban minden tagállam köteles tiszteletben tartani az Európai Közösséget. A leszbikus, homoszexuális, biszexuális és transznemű személyek védelme alapvetően fontos az Európai Unió számára, és ezt Magyarország sem hagyhatja figyelmen kívül.
<SPEAKER ID="578" NAME="Eduard Kukan" AFFILIATION="PPE">
(SK) Elnök asszony, Európa alapját ma olyan értékek képezik, amelyek egyesítenek bennünket, és amelyek lehetővé teszik, hogy együttműködjünk, és tiszteletben tartsuk egymást. Szeretném hangsúlyozni, hogy minden államnak joga van az alkotmányozásra demokratikusan megválasztott képviselők révén. Azonban az új magyar alkotmány a szomszédos államokat érintő és számukra érzékeny kérdéseket vet fel. Gondolok itt például a 23. cikkre. Ez szavazati jogot biztosít a szomszédos államokban élő magyar kisebbség számára, ennek feltétele pedig a magyar állampolgárság megszerzése. És itt van a probléma. Lehetővé válik a magyar állampolgárság megszerzése anélkül, hogy az állampolgárságot szerző személyeket természetes kapcsolat kötné Magyarországhoz. Ez pedig lehetővé teszi, hogy politikai kapcsolat jöjjön létre egy állam és olyan polgárok között, akiket nem köt valódi kapcsolat az adott államhoz.
<P>
A D. cikk megfogalmazását is problematikusnak tartom. Ez az egységes magyar nemzetről, a kollektív jogokról, a más országokban élő magyarok autonómiájának támogatásáról, és arról szól, hogy Magyarország minden magyarért felelősséget visel. A 4. cikk következtében ez az alkotmány az országhatárokon túl is következményekkel járhat.
<P>
A szlovák kormány ezen kérdések kétoldalú, békés és szakszerű megtárgyalására törekszik. De Magyarország erre elutasítóan reagál. Mivel az alkotmány még nem lépett hatályba, ez a megfelelő időpont a kérdés megvitatására és az esetleges negatív következmények megvilágítására.
<P>
Még egy dolgot szeretnék mondani. Jelenlegi uniós bővítési politikánkban hangsúlyozni próbáljuk a jövőbeli tagállamok közötti szomszédi kapcsolatok európai értékek alapján történő rendezését. Hölgyeim és uraim, képzeljék el, hogyan reagálna az Unió, ha például Szerbia tömegesen állampolgárságot adna bosznia-hercegovinai polgároknak, vagy ha Albánia adna állampolgárságot macedóniai polgároknak. Szeretném még egyszer elmondani, hogy az Európai Unió közös fejlődése a jövőben csak akkor lehetséges, ha kölcsönösen tiszteletben tartjuk az értékeket, és együttműködünk.
<SPEAKER ID="579" NAME="Kinga Göncz" AFFILIATION="S&amp;D">
(HU) Elnök asszony! Harmadszor próbálok szót kérni és nagyon örülök, hogy harmadszorra sikerült szót adnia. Egyrészt szeretnék egy korrekciót tenni. Itt fölmerült az, hogy benne volt vagy nem volt benne az alkotmányban ez a bizonyos négyötödös többség. A házszabályban volt benne, de a Fidesz javaslatára törölték el. Amit Kukan úrtól szeretnék kérdezni az pedig az, hogy amikor Markert úr itt volt a Velencei Bizottságtól és fölmerült a kétharmados többség, ami itt újra meg újra előkerül, akkor azt mondta, hogy igen, ilyen van, hogy kétharmad. Egy ilyen esetben az önkorlátozás az alapvető elvárás lehetne, de ő nem látja ennek nyomát. Én azt szeretném kérdezni Kukan úrtól, hogy amiket elmondott, ezekben a kérdésekben nyilvánvalóan konzultált már a szintén EPP-ben ülő Fidesz-képviselőkkel. Látja-e nyomát annak, hogy bármi készség lenne arra, hogy változtassanak ezeken a pontokon az alkotmányon?
<SPEAKER ID="580" NAME="Eduard Kukan" AFFILIATION="PPE">
Elnök asszony, ez a kérdés nekem szól? Őszintén szólva nem tudok válaszolni erre a kérdésre.
<SPEAKER ID="581" NAME="Sylvie Guillaume" AFFILIATION="S&amp;D">
(FR) Elnök asszony, hölgyeim és uraim, ahogy képviselőtársaim is rávilágítottak, az Orbán-kormány által létrehozott új magyar alkotmány nem szűkölködik megdöbbentő cikkekben.
<P>
A magánéletről szóló fejezet mutatja leginkább, hogy ez az alkotmány, mint látjuk, kizárólag a keresztény vallási hivatkozásokon és a hagyományos családi értékeken nyugszik. Kitűnik az is, hogy a szöveg lehetővé teszi az abortuszhoz való jog korlátozását, idézem: "...a magzat életét a fogantatástól kezdve védelem illeti meg”. A magyar kormány ezeket a szavakat abortuszellenes kampánnyal is megerősíti, amelyhez valószínűleg az európai PROGRESS program (közösségi foglalkoztatási és társadalmi szolidaritási program) alapjait is fel fogják használni.
<P>
Az Európai Unió közös alapvető értéknek tartja a haladást és a nemek közötti egyenlőséget, ezért eléggé meglepő, hogy ezeket az európai alapokat egy ilyen kampányra használják fel. Ezért szeretném megragadni a lehetőséget, hogy a Bizottságnak felvessem ezt a kérdést, a PROGRESS program alapjainak erre a kampányra történő rendelkezésre bocsátása elfogadásának kérdését.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="582" NAME="Ildikó Gáll-Pelcz" AFFILIATION="PPE">
(HU) Képviselő asszony! Szeretném megkérdezni öntől, hogy az előző alkotmányhoz képest mennyiben változott az új alkotmány abortusz fogalmával, eljárásával kapcsolatos szabályozás ön szerint?
<SPEAKER ID="583" NAME="Sylvie Guillaume" AFFILIATION="S&amp;D">
(FR) Elnök asszony, remélem, hogy a Bizottságtól választ fogok kapni a kérdéses programmal kapcsolatban. Feltettem a kérdést a Bizottságnak, és várom a választ arra, hogy valóban elfogadták-e, hogy ezeket az alapokat erre a kampányra használják fel.
<SPEAKER ID="584" NAME="Victor Boştinaru" AFFILIATION="S&amp;D">
(RO) Elnök asszony, elsősorban a felülvizsgált alkotmánynak a külföldön élő magyar kisebbség kollektív jogaival kapcsolatos rendelkezéseire és az exterritorialitás explicit kinyilvánítására szeretném felhívni a figyelmet - ezek nyilvánvalóan sértik az EBESZ előírásait, és ellentétesek a Velencei Bizottság hasonló esetekben számos alkalommal kifejtett véleményével. Weber úr kedvéért a D. cikkről beszélek.
<P>
Ez elfogadhatatlan, és a következményeket már láthatjuk is. Múlt héten Tőkés úr, az Európai Parlament alelnöke, a Magyar Régiók Házában hivatalosan megnyitotta a Székelyföldi Képviseleti Irodát, holott Romániában nem létezik Székelyföldi Régió.
<P>
Biztos asszony, szilárd meggyőződésem, hogy a Velencei Bizottság jelentése meg fogja erősíteni, hogy jogsértések történtek. A következő kérdést szeretném feltenni önnek: mit akar és tud az Európai Bizottság tenni ez ügyben? Végezetül pedig szeretném megkérdezni a német és francia európai parlamenti képviselőket itt Strasbourgban, ami a Németország és Franciaország közötti történelmi megbékélés és az Európai Unió szimbóluma: elképzelhetőnek tartják, hogy ha szabadon engednék a nacionalizmus démonjait Európában, akkor az nem tenné tönkre az európai projektet?
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="585" NAME="József Szájer" AFFILIATION="PPE">
(HU) Tisztelt képviselő úr! Két kérdésem van: a román törvények megengedik-e azt, hogy román nemzetiségű személyeknek állampolgárságot adjon Románia, még ha nem is élnek Románia területén? Ez az első kérdésem. Második kérdésem, hogy önöknél van-e olyan szabály, hogy azok a román állampolgárok, akik nem Románia területén élnek, részt vehetnek a nemzetgyűlési és a szenátusi választásokon?
<SPEAKER ID="586" NAME="Victor Boştinaru" AFFILIATION="S&amp;D">
(RO) Tisztelt képviselőtársam, hadd emlékeztessem arra, hogy én pusztán általánosan elfogadott európai normákra és elvekre utaltam, nem pedig a Romániában érvényes jogszabályi vagy alkotmányos rendelkezésekre. A válaszom pedig az, hogy Romániában nincs olyan jogi aktus, amely lehetővé tenné az exterritorialitás elvének és a kollektív jogoknak az alkalmazását. Erre utaltam, amikor az Európai Bizottság megállapításaival kapcsolatos vitát említettem. Ha bármelyik uniós tagállam megsérti ezeket az értékeket, akkor az Európai Uniónak határozottan kell reagálnia, legyen szó bármelyik államról. Ez a válaszom.
<SPEAKER ID="587" NAME="Debora Serracchiani" AFFILIATION="S&amp;D">
(IT) Elnök asszony, az új magyar alkotmány korlátozza a felügyeleti szervek, például az alkotmánybíróság beavatkozási lehetőségeit, ugyanakkor növeli a végrehajtó hatalom jelentőségét - ez megkérdőjelezi, hogy a fékek és egyensúlyok rendszere megfelelő-e.
<P>
A szociális jogokat nem tartja tiszteletben, az állam csak közmunkáért cserébe ad segélyt a rászorulóknak. Végezetül pedig szentesíti az önvédelmet, és lehetővé teszi az engedély nélküli fegyvertartást. Megszünteti az abortuszhoz való jogot, és a homoszexuálisok ellen megkülönböztető jogszabályokat vezet be.
<P>
Ez ellentétes a 2000/78/EK irányelvvel, amely a megkülönböztetés elleni küzdelem általános keretét tartalmazza. Ezért szeretném megkérdezni a biztos asszonyt, hogy milyen lépéseket szándékozik tenni látva azt, hogy alapvető jogok új magyar alkotmány általi értelmezése nem összeegyeztethető az Európai Unió értelmezésével és Európai Unió Alapjogi Chartája tartalmazta alapvető jogokkal.
<SPEAKER ID="588" NAME="Emine Bozkurt" AFFILIATION="S&amp;D">
(NL) Elnök asszony, örömmel látom, hogy Reding biztos asszony jelen van ezen a vitán, amely az európai demokratikus értékek védelméről szól. A magyar médiatörvényről szóló vitákon, ahol ugyanezek az értékek forogtak kockán, sajnos nem volt jelen. Ami az alkotmányt illeti, minden nemzetnek joga van képviselőket választania, kormányt választania. A kormánynak kötelessége, hogy védje az állampolgárok, valamennyi állampolgár érdekeit.
<P>
Magyarország esetében a többségi párt, a Fidesz dönt az új alkotmány tartalmáról. Az alkotmánynak a más pártok vagy a civil társadalmi szervezetek valódi bevonása nélkül történő módosítása aláaknázza a demokratikus folyamatot, megtöri a lendületet, és azt a kockázatot hordozza, hogy egyetlen párt elképzeléseit erőltetik mindenkire. A többség elképzeléseit a kisebbség rovására. Egy demokráciát az alapján lehet megítélni, hogyan bánik a kisebbségeivel. Egy kisebbséget, mégpedig a leszbikus, homoszexuális, biszexuális és transznemű személyeket nagymértékben érinteni fog ez az alkotmány, amely a 21. században elavult elképzeléseket erőltet. Az alkotmány nem haladó, hanem elavult szellemiségű. Uniós elnökségünktől ennél jobbat várunk.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="589" NAME="József Szájer" AFFILIATION="PPE">
(HU) Kedves kollégák! Elnézést kérek, hogy ilyen sokszor jelentkezem, de részt vettem ennek az alkotmánynak az előkészítésében, és nagyon zavar, amikor tévedéseket hallok, vagy szándékos, vagy vétlen félreértéseket. Éppen ezért azt szeretném megkérdezni Bozkurt asszonytól, hogy miután azt állította, hogy nem volt konzultáció ebben a kérdésben, tudja-e Ön azt, hogy 917 ezer magyar állampolgár küldte vissza azt a tizenkét kérdésből álló kérdőívet, amelyen keresztül Magyarország és a magyar kormány az alkotmány fontos kérdéseiről egyeztetett a magyar állampolgárokkal? Közvetlenül a magyar állampolgárokkal, a magyar lakosságnak a 10%-a vett részt. Tud-e Ön olyan alkotmányról Európában, amely ilyen széleskörű előzetes konzultációval zajlott le?
<SPEAKER ID="590" NAME="Emine Bozkurt" AFFILIATION="S&amp;D">
(NL) Elnök asszony, ezek a dolgok folyton háttérbe szorulnak. De meg tudná magyarázni, hogy miért tiltakoznak ennyien az új magyar alkotmány ellen? Miért mondják különböző képviselőcsoportok, hogy az új magyar alkotmány rossz? Miért folytatjuk ezt a vitát?
<P>
Ha minden rendben lenne, akkor szerintem nem folytatnánk ezt a vitát. Meg tudná mondani, hogy melyik párt tagja volt az a 17 000 ember, aki visszaküldte a kérdőívet? Kiknek küldték ki a kérdőíveket? Szeretném, ha erre válaszolna.
<SPEAKER ID="591" NAME="Ildikó Gáll-Pelcz" AFFILIATION="PPE">
(HU) Mindenki megkapta, képviselő asszony, ezt a levelet, amiben a véleményét elmondhatta - válaszolva önnek. Köszönöm a vita lehetőségét, mert így elmondhatom önöknek, hogy milyen mérhetetlen boldogságot jelentett nekem a magyar alaptörvény megszületése. Fájó tény, hogy a rendszerváltás óta eltelt 20 év nem volt elegendő arra, hogy hazámban új alkotmány születhessen meg. Mára lezártuk ezt az átmeneti korszakot és létrehoztunk egy új, nemzeti konszenzuson alapuló alaptörvényt. Új alaptörvényünk a közös értékeink gyűjteménye, amely a legszebb nemzeti imánkkal kezdődik, amely közös európai értékeink fontosságát is hangsúlyozza, s amelyben a keresztény gyökerek, a család - a meghatározó értékek - megbecsülése végre a helyükre kerültek. Több mint megnyugtató, hogy az új alaptörvényben a magyar állam végre felelősséget vállal polgáraiért határain belül és kívül egyaránt és nem engedi elszaladni az államadósságot, és mások mellett kimondja a szülő felelősségét gyermeke iránt.
<SPEAKER ID="592" NAME="Ádám Kósa" AFFILIATION="PPE">
(HU) Tisztelt képviselőtársaim! Örülök annak, hogy a végén kaptam szót, mert szomorú, hogy el kell mondanom, hogy konkrét kritikát végül is nem hallottam. Másodsorban pedig Önök, az európai parlamenti képviselők, vagyis mindannyian, nem tudunk beleszólni a nemzeti hatáskörbe. De ha már megkaptam a szót, én nem kritikával, inkább ajánlással élnék Önök felé 80 millió fogyatékossággal élő ember nevében. Európában egyedül a magyar alkotmányban van külön intézkedés és segítség a fogyatékkal élők érdekében. Ajánlom az Önök figyelmébe, hogy saját országukban ezt az intézkedést rögzítsék az alkotmányba. Köszönöm a figyelmüket.
<SPEAKER ID="593" NAME="Monika Smolková" AFFILIATION="S&amp;D">
(SK) Elnök asszony, a Magyar Köztársaság második közjogi méltósága, a Magyar Országgyűlés elnöke, Kövér úr példátlan nyilatkozata, melyben kétségbe vonta a párizsi békeszerződést és a határokat, a magyar politika revizionista voltát igazolja.
<P>
Sajnálatos, hogy a szlovák kormány, Iveta Radičová kormánya a konfrontáció elkerülésére hivatkozva próbálja leplezni, hogy képtelen reagálni a kettős állampolgárságra, a Magyar Köztársaság alkotmányára, a szomszédos országokban élő magyarok szavazati jogára és a Magyar Országgyűlés elnökének nyilatkozataira.
<P>
Aggályosnak tartom kormányunk tehetetlenségét, de az európai intézmények hallgatása is megdöbbentő, mintha nem akarnák észrevenni, hogy a soros elnökséget viselő ország megsérti az európai jogot.
<P>
Remélem, hogy az európai intézmények képviselői oda fognak figyelni, nyomon fogják követni a magyarországi helyzetet, és hamarosan megalkuvást nem ismerő nyilatkozatot fognak tenni a határok és a párizsi békeszerződés megsértéséről, valamint a magyar kisebbségek kollektív jogainak és az autonóm területek létrehozásának támogatását törvénybe foglaló magyar alkotmányról.
<SPEAKER ID="594" NAME="Csaba Sándor Tabajdi" AFFILIATION="S&amp;D">
(HU) Kedves Reding asszony! Önhöz szólok. Nyilvánvaló, hogy önmagában a magyar alkotmány nem váltana ki ekkora európai vitát, hiszen fél éven belül már a médiatörvény után újra Magyarország sajnos a napirenden, hiszen nem ez az alkotmány önmagában, hanem az az antidemokratikus gyakorlat, amely Magyarországon meghonosodott: elvesznek szerzett jogokat bíráktól, rendvédelmisektől, magánnyugdíjpénztárasoktól. Mi indokolja Reding asszony, hogy elvesznek szerzett jogokat az alkotmánybíróságtól, ombudsmantól? Fenyegetik a bíróság függetlenségét, elvették a média függetlenségét. Ezek rendkívül fontos és rendkívül veszélyes elemek. És szeretném átadni önnek a Velencei Bizottság 30 oldalas kritikáját. Rendkívül súlyos kritikákat fogalmazott meg ez a testület és nagyon remélem, hogy végre az Európai Bizottság, személy szerint ön, komolyan veszi a feladatát, hiszen önnek az európai szerződések őrének kellene lennie. Kérem, végezze a munkáját!
<SPEAKER ID="595" NAME="Ivo Vajgl" AFFILIATION="ALDE">
(SL) Elnök asszony, a magyar elnökség hivatalba lépésekor szokatlan ajándékkal lepett meg bennünket, egy Nagy-Magyarországot ábrázoló térképpel, egy álmot ábrázoló térképpel. Ez az álom nyilvánvalóan csak egy egységes, demokratikus és nem a múltba néző Európában valósulhat meg
<P>
A mai vita is bizonyítja, hogy a nacionalizmus, főként a túlzott nacionalizmus a megosztottság egyik fő oka. Az én régiómban az elmúlt évtizedekben nagyon sok problémát okozott a nacionalizmus.
<P>
Arra kérem a Parlament magyar képviselőit és a magyar hatóságok képviselőit, hogy fejezzék be eredménytelen nacionalista játszmáikat, és ne játszadozzanak az általuk igazságtalannak tartott békeszerződésekkel. Máskülönben a trianoni békeszerződés mindannyiunk számára valami rosszat fog jelenteni.
<SPEAKER ID="596" NAME="Sophia in 't Veld" AFFILIATION="ALDE">
Elnök asszony, felvilágosítást szeretnék kérni az ülésteremnek azon a felén ülő képviselőktől, mivel a vitában határozottan ragaszkodtak ahhoz, hogy demokratikus többség esetén minden tagállam olyan jogszabályokat fogadhat el, amilyeneket akar, és ezeket a jogszabályokat a többi tagállamnak is el kell ismernie. Szájer úr, a PPE képviselőcsoport nevében válaszolna arra a kérdésre, hogy akkor ez azt is jelenti, hogy Magyarország és a többi tagállam mostantól kezdve el fogja ismerni a házasságra vonatkozó holland jogszabályt, amely lehetővé teszi az azonos nemű párok házasságát?
<SPEAKER ID="597" NAME="Jacek Olgierd Kurski" AFFILIATION="ECR">
(PL) Elnök asszony, ez a vita emlékeztet a magyar médiatörvényről folytatott, hónapokkal ezelőtti vitára. Mindkét vita csak ürügy, hogy Magyarországot támadhassák. Az európai politikai korrektség nem tudja elfogadni azt a tényt, hogy van egy olyan ország Európában, ahol a konzervativizmus győzedelmeskedik, ahol a nemzeti érdekeket hatékonyan védik, és ahol visszatérnek az igazi értékekhez. A magyar kormányt most valójában azért támadják, mert az országot csődbe vivő fél évszázadnyi kommunista kormányzás és a kommunisták politikai utódainak kormányzása után sikeresen megmentette az országot. Most pedig az alkotmányról. Míg Európa a politikai korrektség nevében határozottan elhatárolódik keresztény gyökereitől, a magyaroknak volt bátorságuk, hogy büszkén vállalják az alkotmányban keresztény gyökereiket. Brüsszel a kozmopolitizmust reklámozza, Budapest pedig heroikus nemzeti múltját hangsúlyozza. A magyarok a középpontba helyezik nemzeti identitásukat, államukat és az összefogást. A világ végre visszatér a rendes kerékvágásba. A kommunizmusról kimondják, hogy zsarnoki uralom volt, a házasságról pedig kimondják, hogy nő és férfi közötti életközösség. Remélem, hogy a magyarok következő nemzedékei büszkék lesznek erre az alkotmányra.
<SPEAKER ID="598" NAME="Csaba Sógor" AFFILIATION="PPE">
(HU) A mai vitában úgy tűnik, hogy a Velencei Bizottság egyfajta európai szuper döntőbírósággá nőtte ki magát. Ugyanez a Velencei Bizottság súlyos kritikákat, jogos kritikákat fogalmazott meg a máig hatályban lévő szlovák nyelvtörvénnyel szemben, és nem hallottam egyetlen szlovák kollegámat sem, hogy valaha is hivatkozott volna erre a szlovák nyelvtörvényre. Boştinaru kollégám nincs már itt. Nem tud válaszolni, de szeretnék Szájer Józsefnek válaszolni, hogy én, mint román állampolgár, csak tudom, hogy igenis, a Románián kívül álló románok is szavazhatnak és rendelkezhetnek útlevéllel, mint ahogy a szlovák alkotmány is, és még nagyon sok európai alkotmány rögzíti a határon túliak jogait. Én nem látok ebben semmi kivetnivalót. Én elgondolkodnék azon, hogy Magyarországnak miért kell ezt rögzítenie, azért, mert a határon túl élő magyarokat a mai napig is diszkriminálják azokban az országokban, ahonnan vehemensen támadják a magyar alkotmányt.
<SPEAKER ID="599" NAME="Sophia in 't Veld" AFFILIATION="ALDE">
Elnök asszony, szerintem nagyon konkrét és világos kérdést tettem fel Szájer úrnak. Remélem, válaszol rá.
<SPEAKER ID="600" NAME="Elnök">
Most a catch-the-eye eljárást folytatjuk, így a kékkártyás eljárást most nem engedélyezhetem.
<SPEAKER ID="601" NAME="Edit Bauer" AFFILIATION="PPE">
(HU) Szlovák állampolgárként szeretnék véleményt mondani arról, ami ma itt történik. Azok közé tartozom, akiknek Magyarország nem adott tömeges magyar állampolgárságot, mert ezt individuálisan annak adja, aki kéri. Amiért szót kértem, az egyetlen egy dolog, mégpedig az a majdnem hogy háborús hangnem, amit néhány kolléga megütött. Engem rendkívül aggaszt, hogy a magyar alkotmányt úgy értékelik, mint európai békés egymás mellett élés ellen irányuló támadást. Én úgy érzem, hogy teljesen félremagyarázott szövegek miatt, vagy rosszul fordított szövegek miatt - mint például a választójog, ami nincs benne az alkotmányban - történnek ezek a rettenetesen rossz hangulatú, valóban háborús uszító szövegek, amik nem tartoznak az Európai Parlamentbe.
<SPEAKER ID="602" NAME="János Áder" AFFILIATION="PPE">
(HU) Tisztel elnök asszony! A szocialisták kezdeményezését három szóval lehetne jellemezni: törvénysértő, gyáva és koncepciós. Törvénysértő, mert az Európai Parlamentnek semmilyen jogosítványa, semmilyen kompetenciája nincs, hogy a magyar alkotmányt vizsgálja. Világosan kiderül Barroso úr leveléből, Reding asszony nyilatkozatából, hogy ez nemzeti hatáskör. Gyáva a kezdeményezés, mert hogyha biztosak lennének a szocialisták a dolgukban, akkor a luxemburgi Európai Bírósághoz fordultak volna és nem itt vitatkoznának. Nem ezt teszik, nem ezt tették, mert pontosan tudják, hogy a Bíróságnak a procedúráját elveszítenék. És végül pedig koncepciós ez az eljárás, és koncepciós maga a kezdeményezés, hiszen a háttérben egyetlen dolog áll: a polgári oldal tavalyi kétharmados magyarországi győzelme. A szocialisták - és láthatóan nemcsak a magyarok, hanem az európaiak is - nem tudták megemészteni a magyar választópolgároknak a döntését, ezért aztán minden lehetőséget fölhasználnak arra, hogy a magyar kormányt támadják.
<SPEAKER ID="603" NAME="Zbigniew Ziobro" AFFILIATION="ECR">
(PL) Elnök asszony, megdöbbentő, hogy ebben a vitában és a magyar alkotmány kritikájában folyamatosan és álszent módon kettős mércét alkalmaznak. Kritizálják az alkotmányt, mert nem tartalmaz utalást Istenre és a kereszténységre, és mert nem védi meg a homoszexuális házasságot. Ezeket a vádakat sok európai alkotmány ellen fel lehetne hozni, köztük például a lengyel alkotmány ellen is, amely szintén tartalmazza, illetve a második esetben nem tartalmazza ezeket a rendelkezéseket. Ennek így kell lennie, mert ez az EU-Szerződés szerint Lengyelország belügye. Nem sérthetjük meg az Európai Unióról szóló szerződést.
<P>
Az a vád is felmerült, hogy az alkotmányozás folyamata nem volt demokratikus, holott a magyarok nagy többsége támogatja ezt az alkotmányt. Álszent dolog, hogy akik most olyan hangosan protestálnak Magyarország és Orbán miniszterelnök úr ellen, hallgattak, amikor Magyarország előző, szocialista kormánya gyakorlatilag a csőd szélére vitte az országot, a demokratikus gyűléseken tiltakozó ellenzéket pedig erőszakkal hallgattatta el. Ebbe az ügybe nem kell beavatkoznunk.
<SPEAKER ID="604" NAME="Kinga Göncz" AFFILIATION="S&amp;D">
(HU) Csak egy tíz másodperces korrekció. Luxembourgban nem az Emberi Jogi Bíróság van, mondanám Áder Jánosnak. Az Strasbourgban van.
<SPEAKER ID="605" NAME="Elmar Brok" AFFILIATION="PPE">
(DE) Elnök asszony, Győri asszony, Reding asszony, nem értem, mi értelme ennek a vitának. Én bizonyos pontokat biztos máshogy fogalmaztam volna meg a magyar alkotmányban. A német alkotmányban és a francia alkotmányban is vannak olyan pontok, amelyekkel nem értek teljes mértékben egyet. De a Parlamentnek ehhez semmi köze, mivel nem felelős ezekért az ügyekért. Ez a leglényegesebb. Ez a helyzet, hacsak nem derül ki, hogy bizonyos rendelkezések ellentmondanak az európai jognak. Ha valakinek bizonyos elemek nem tetszenek egy nemzeti alkotmányban, ahhoz a Parlamentnek semmi köze, mivel az alkotmány nemzeti ügy, a nemzeti identitás ügye, és nemzeti hatáskörbe tartozik.
<P>
Ahogy a Bizottság változtatásokat hajtatott végre Magyarország médiatörvényén, mivel bizonyos pontok elfogadhatatlanok voltak, ugyanúgy az Európai Bíróság is lépéseket fog tenni, ha az alkotmány végrehajtási jogszabályai az európai jogszabályokba ütköznek. Az ügyet az Európai Bíróság elé is lehet vinni.
<P>
Ezért úgy gondolom, hogy amit ma itt látunk, az tisztán politikai színjáték. Nincs jogunk beleavatkozni a magyar alkotmányba. Én bizonyos dolgokat talán másképp csináltam volna, de Magyarországnak joga van úgy tenni, ahogy helyesnek látja.
<SPEAKER ID="606" NAME="András Gyürk" AFFILIATION="PPE">
(HU) Elnök asszony! Példátlan dolognak voltunk ma tanúi itt, az Európai Parlamentben. A nemzeti szuverenitás egyik legfontosabb elemét, egy tagállam alkotmányát támadták meg egyes képviselők. Jobb, ha tudjuk, hogy akik ma otromba módon belegázoltak a nemzeti szuverenitásba, nem Magyarországnak, hanem egész Európának okoztak kárt. A mai precedens gyengíti Európa valódi híveit, és erősíti az euroszkeptikusokat. Ez felelőtlenség. Megnyugtató ugyanakkor az, amit a Bizottságtól hallottunk. Evidencia, de jó, hogy ezen a plénumon is elhangzott.
<P>
Az Európai Bizottságnak sem szándéka, sem joga nincs arra, hogy beavatkozzon egyes tagállamok alkotmányába. Mindezek után legfőbb ideje annak, hogy a baloldal véget vessen a magyar alkotmánnyal szembeni, csúsztatásokra épített politikai hecc-kampánynak. Az új magyar alkotmány fontos eszköz arra, hogy nyolc év korrupt és alkalmatlan szocialista kormányzásának romjait fel lehessen számolni. Erre a munkára kapott Magyarországon kétharmados felhatalmazást a néppárti kormány. A baloldalnak bele kell törődnie, hogy ezt a döntést nem lehet sem Brüsszelben, sem Strasbourgban megváltoztatni.
<SPEAKER ID="607" NAME="Jan Philipp Albrecht" AFFILIATION="Verts/ALE">
(DE) Elnök asszony, Brok úr, észrevételeit kissé idegesítőnek találtam, ezért akartam felszólalni.
<P>
Az Európai Uniónak természetesen van felhatalmazása arra, hogy megállapítsa a nemzeti jog összeegyeztethetőségét az uniós joggal. Ahogy ön is mondta, ha valami ellentmond az Európai Szerződéseknek, azt bíróság előtt lehet tisztázni. Tehát a Parlament miért ne vitathatna meg egy ilyen helyzetet? Szerintem valójában nagyon is szükség van arra, hogy a Parlament megvitassa ezt az ügyet.
<P>
Véleményem szerint egy olyan tendencia tanúi vagyunk, mely szerint a nemzeti alkotmányok terén nincs lehetőség politikai vitára az európai demokráciák között.
<P>
Szerintem az európai demokráciában a nemzeti alkotmányok legfőbb elemeiben kölcsönösen meg kell állapodni, és azok meg kell, hogy feleljenek a mindannyiunk által aláírt nemzetközi szerződéseknek. Ezek közé tartoznak például az Emberi Jogok Egyezménye, valamint az Európai Unió alapszerződései, és ezeket szerintem meg lehet vitatni a Parlamentben.
<SPEAKER ID="608" NAME="Viviane Reding">
a Bizottság alelnöke. - Elnök asszony, világos álláspontot kértem az Európai Parlamenttől. Nos, az Európai Parlament nem alakított ki világos álláspontot. Számos különböző véleményt hallottam, ami önmagában is mutatja a kérdés összetettségét.
<P>
Tehát hadd hangsúlyozzam még egyszer, hogy a Bizottság tiszteletben tartja a Lisszaboni Szerződést, és tiszteletben tartja a nemzetállamok szuverenitását. Barroso elnök úr nevében szeretném még egyszer hangsúlyozni, hogy a Bizottság nem hoz politikai ítéletet a tagállamok alapvető alkotmányos és intézményes döntéseiről. Ha egy tagállamban új alkotmányt fogadnak el, az az adott tagállam népére és intézményeire tartozik.
<P>
Mint már hangsúlyoztam, nekünk csak akkor lesz hatáskörünk, amikor az alkotmányt átültetik a jogalkotási, igazgatási és bírósági gyakorlatba. Biztosíthatom a Parlamentet, hogy egy pillanatig sem haboznánk beavatkozni, ha a Szerződés, a Charta vagy az uniós jog megsértését tapasztalnánk.
<P>
Guillaume asszony uniós joggal kapcsolatos kérdésére válaszolva elmondanám, hogy amikor az uniós jog forgott kockán, soha nem haboztam fellépni. Guillaume asszony kérdése egy, a Progress program által támogatott kampányra vonatkozott, amely a munka és a magánélet közötti egyensúlyra hívja fel a figyelmet. A kampány tartalmazott egy olyan promóciós anyagot, amelyen egy magzat látható a "Hadd éljek!” felirattal és a Bizottság emblémájával. Teljesen világosan kimondtam, hogy ez a kampány nincs összhangban sem a Progress programmal, sem a magyar hatóságok által a Bizottság szolgálataihoz benyújtott projekttervezettel. Ezért a Bizottság felszólított a kampány e részének haladéktalan felfüggesztésére és valamennyi plakát eltávolítására. Amennyiben ez nem történik meg, eljárást fogunk indítani a szerződés megszüntetésére, és megtesszük a szükséges lépéseket, ideértve a pénzügyi lépéseket is.
<P>
Ha az európai jogot megsértik, akkor így szoktunk reagálni. Az alkotmányok azonban nem tartoznak a hatáskörünkbe.
<SPEAKER ID="609" NAME="Enikő Győri">
a Tanács soros elnöke. - Elnök asszony, először is köszönöm a Parlamentnek, hogy az elmúlt félévben ilyen nagy figyelmet szentelt hazám kormánya tevékenységeinek. A magyar elnökség határozott meggyőződése, hogy az újonnan elfogadott - nem felülvizsgált - magyar alkotmány teljes mértékben megfelel azoknak az alapvető értékeknek és elveknek, amelyek az Unió alapját képezik.
<P>
Elnökségünk kezdete óta minden erőnket a közös európai menetrend előmozdításának szenteltük, és fáradhatatlanul dolgoztunk ennek érdekében. Különösen örülök annak, hogy még azok sem kérdőjelezték meg hazám kormányának határozott és őszinte elkötelezettségét, akik kritikával éltek a mai vita során.
<SPEAKER ID="610" NAME="Judith Sargentini" AFFILIATION="Verts/ALE">
Elnök asszony, egy ügyrendi kérdés, amelyet a vita során is próbáltam felvetni, de ön nem tette lehetővé. Javasolnám, hogy tekintsen vissza erre a vitára, és nézze meg, hogyan osztotta ki a kékkártyás kérdéseket és a "catch-the-eye" kéréseket. Én számoltam: nekem két kékkártyás kérdést nem adott meg, Alvaro úr két kékkártyás kérdést is kapott, Göncz asszony hármat, Tavares úr pedig egyet. Tehát ön képtelen volt arányosan kiosztani a kékkártyás kérdéseket. Szeretném arra kérni, hogy az egyensúly érdekében legközelebb figyeljen oda erre.
<SPEAKER ID="611" NAME="Elnök">
Sargentini asszony, biztosíthatom arról, hogy túlléptük a 45 perces időkeretet. Minden képviselőnek alkalma volt egyszer felszólalni. Egy-egy képviselő legalább 15 másodpercig beszélhetett, bizonyos esetekben akár egy percig is, és teljes mértékben tiszteletben tartottam a képviselőcsoportok közötti egyensúlyt. Azonban önnek joga van ezt ellenőrizni, és természetesen panaszt is emelhet.
<P>
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="611" NAME="Cătălin Sorin Ivan" LANGUAGE="RO">
Az április 18-án elfogadott magyar alkotmány elfogadásának folyamata a demokrácia határait feszegeti. Az új alkotmány jövő év elején lép hatályba. Habár nincs meg a felhatalmazásunk arra, hogy beleszóljunk egy tagállam alaptörvényének tartalmába, nem maradhatunk közömbösek a hatalommal való antidemokratikus visszaélés láttán. Erre az esetre minden tagállamnak és kormánynak oda kell figyelnie politikai meggyőződéstől függetlenül.
<P>
Még súlyosabb az, hogy a magyar kormány az uniós elnökséget nem az európai integráció erősítésére használja fel, hanem egy olyan nacionalizmus újjáélesztésére, amelyet már elfelejtettnek hittünk.
<P>
Az alkotmány tartalma Romániára és Szlovákiára nézve olyan kereteket teremt (a magyar nemzetiségűek kollektív jogai és az exterritorialitás elve), amelyek veszélyes helyzetekhez vezethetnek.
<P>
Ezenkívül a magyar kormány támogatta a brüsszeli Székelyföldi Képviseleti Iroda megnyitását, ami erőteljes támadás a románok és Románia területi integritása ellen.
<SPEAKER ID="612" NAME="Sławomir Witold Nitras" LANGUAGE="PL">
Véleményem szerint az Európai Parlamentnek joga van megvitatni a tagállamok alkotmányaiban lefektetett jogalkotási megoldásokat. Egy egyesült Európában élünk, és országaink polgárainak joga van korlátok nélkül bármelyik tagállamban élni. Azonban ne felejtsük el, hogy az európai nemzeteknek szuverén joguk az alaptörvény elfogadása és hatálybaléptetése. A különböző országokat és különböző nemzeteket különböző történelmi tapasztalatok alakították. A magyaroknak joguk van olyan alkotmányt elfogadni, amely nem tesz említést ombudsmanról vagy adatvédelmi biztosról. Amikor európai parlamenti képviselők arról beszélnek, hogy a magyar parlament alapvető európai elveket sért meg, akkor úgy érzem, hogy én nem osztom azokat az elveket, amelyekre ilyenkor gondolnak. Szeretnék gratulálni Magyarországnak az új alkotmányhoz. Lenyűgöző az a tény, hogy a magyarok túlnyomó többsége támogatja az új alkotmányt. Ez arról tanúskodik, hogy a magyar nemzet teljes mértékben eltávolodott a kommunista alkotmányok hagyományától, amelyek szellemében az előző alkotmány született.
<SPEAKER ID="613" NAME="József Szájer" LANGUAGE="HU">
Magyarország tagja az Uniónak, és tisztességesen betartja a klub szabályait. Ha valaki mégis úgy véli, hogy ez nem így van, akkor a klub rendelkezik szabályokkal arra, miként lehet eljárni. Ha tényleg igazuk volna, akkor indítsanak ellenünk kötelességszegési eljárást, ez minden ország esetében így van, mi, magyarok nem kérünk kivételt! Korrekt, valóságra alapozott vitában megvédjük álláspontunkat, de politikai boszorkányüldözésben nem kívánunk részt venni. Mi, az önök magyar szocialista kollégáik által ránk hagyott romok eltakarítása közben, elképesztő energiákat mozgósítva demokratikus, európai, szabad országgá szervezzük Magyarországot, a magyar polgároktól szabad választásokon kapott alkotmányos felhatalmazás alapján. Ezért fogadtunk el új alkotmányt, amely végre lecseréli a rossz emlékű 1949. évi kommunista alkotmányt, amely a magyarok szemében a zsarnokság szimbóluma volt. Mi, magyarok szabadságszerető, demokrata nemzet vagyunk. Ezeréves az alkotmányunk, amely 1222, a híres Aranybulla óta védi a zsarnoksággal szembeni ellenállás jogát, amely Európában először foglalta magába a Tordai nyilatkozat révén a vallási türelmet, amely az elsők között garantálta 1848-ban a polgári jogegyenlőséget, és amely Európa egyik legrégibb parlamenti hagyományával rendelkezik. Nekünk nincs szükségünk arra, hogy olyanok oktassanak ki bennünket demokráciából, akiknek a saját országukban töménytelen elvégzetlen házi feladatuk van!
<SPEAKER ID="614" NAME="Marc Tarabella" LANGUAGE="FR">
Az Európai Unió olyan alapelveken nyugszik, mint például a férfiak és nők közötti egyenlőség. Az egyik tagállam, Magyarország elfogadott egy olyan új alkotmányt, amely szerint a magzatot a fogantatás pillanatától fogva védeni kell. Ezzel Magyarország sárba tapossa az említett értékeket, hiszen megkérdőjelezi az abortuszhoz való jogot.
<P>
Ezenkívül a magyar kormány uniós alapokból és így feltehetőleg uniós jóváhagyással figyelemfelkeltő kampányt indított az abortuszhoz való jog ellen. Ezen a ponton szeretném felhívni a figyelmet arra, hogy az abortuszhoz való jog olyan alapvető jog, amelyért Európában gyakran életük kockáztatásával nők ezrei küzdöttek és fognak küzdeni, és amelyet a Parlament és magyar polgárok, valamint a 27 tagállamból 23 elismer.
<P>
Az Európai Bizottságnak el kell határolnia magát ettől, a nők alapvető jogait sértő politikától, és mindent meg kell tennie annak biztosítására, hogy a magyar kormány véget vessen minden olyan kampánynak, melynek célja az abortuszhoz való jog megkérdőjelezése. Itt közös értékeink védelméről van szó.
