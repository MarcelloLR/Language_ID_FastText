<CHAPTER ID="019">
Európai fellépés a terrorizmus áldozataiért (vita)
<SPEAKER ID="341" NAME="Elnök">
A következő napirendi pont az "Európai fellépés a terrorizmus áldozataiért” című bizottsági nyilatkozat.
<SPEAKER ID="342" NAME="Jacques Barrot">
a Bizottság alelnöke. - (FR) Elnök asszony, felidézem kollégám, Almunia úr szavait. A terrorizmus áldozatai társadalmaink demokratikus értékei ellen elkövetett támadások áldozatai. Ezen áldozatok mutatják meg nekünk természetesen, hogy milyen emberi tragédia a terrorizmus. Feladatunk támogatni, elismerni és segíteni őket.
<P>
A Bizottságnak e területen kettős feladata van. Először is meg kell mutatnia polgárainknak, hogy min is mennek keresztül a terrorizmus áldozatai, mennyire szenvednek, és európai szinten nagyobb képviseletet kell biztosítania az áldozatok érdekeinek. Másodsorban igyekeznie kell biztosítani, hogy nem lesz több áldozat, hogy a terrorizmus megszűnik. Ez a terrorizmusmegelőzési politika.
<P>
2004 óta a Bizottság pénzügyi támogatást nyújt számos projekthez, amelynek célja az áldozatok és családjaik számára az általuk igényelt segély, szociális vagy pszichológiai támogatás biztosítása. E projektek teljesítik a terrorizmus áldozatai felé az európai polgárok által mutatott szolidaritás növelésének célkitűzését. Egyedül 2008-ban 2 200 000 eurós költségvetést irányoztak elő e kezdeményezésre.
<P>
Ezen intézkedéseken felül a Bizottság 2008 óta üzemelteti a Terrorizmus Áldozatai Egyesületeinek Európai Hálózatát. E hálózat célja, hogy a terrorizmus áldozatait tömörítő egyesületek közötti transznacionális együttműködést serkentse és az áldozatok érdekeit jobban védje uniós szinten. Erre 200 000 eurós költségvetést szántunk.
<P>
E hálózat több területen működik: értékeli az ezeknek az áldozatoknak jelenleg nyújtott támogatást és védelmet, valamint előmozdítja a legjobb gyakorlatok terjesztését célzó tevékenységeket. A hálózat által azonosított tevékenységek nagyon hasznos alapot adnak a Bizottság munkájához.
<P>
Végezetül pedig, amikor a polgárok védelmét politikáink középpontjába kell helyeznünk, a Bizottság reméli, hogy fokozni tudja az áldozatok védelmét célzó fellépéseket. Célja, hogy támogassa azokat az intézkedéseket, amelyek a terrorizmus áldozatait tapasztalataik megosztására bátorítják. A cél az, hogy az európai polgárokkal jobban megismertessék a terrorizmus realitását, hogy megelőzzük a terrorizmust. Nem szabad megfeledkeznünk arról, hogy a terrorizmus gyakran a tanulatlanság és a radikalizálódás jelenségének eredménye.
<P>
E fellépésekkel egyébként lehetővé kell válnia, hogy demokratikus értékeket előmozdító békeüzenetet tudjunk közvetíteni. A Bizottság ezért a terrorizmus áldozatainak jogairól szóló chartát kíván felvázolni. Személyesen csatlakozom mindazokhoz, akik kifejezték haragjukat a terrorista támadásokkal kapcsolatban, és támogatom a terrorizmus áldozataival való együttérzés kimutatására tett erőfeszítéseinket.
<P>
Elnök asszony, most meghallgatom a különböző képviselők beszédeit, és a lehető legteljesebb mértékben válaszolni fogok rájuk.
<SPEAKER ID="343" NAME="Teresa Jiménez-Becerril Barrio">
a PPE képviselőcsoport nevében. - (ES) Elnök asszony, biztos úr, szeretném elmondani, hogy a kormányok és polgárok nagy többsége csak akkor emlékezik meg a terrorizmus áldozatairól, ha súlyos támadás történik, mint Madridban, New Yorkban vagy Londonban. Mihelyt az érzelmi felindulás elmúlik, hajlamosak elfeledkezni a terrorista fenyegetésről és az áldozatok jogairól.
<P>
Ma ugyanakkor nem fér kétség az Európai Uniónak a terrorizmus elleni küzdelem melletti elkötelezettségéhez. Ahogy Barrot biztos úr az előbb mondta, ez az elkötelezettség tükröződik a nemrégiben elfogadott Stockholmi Programban is, amely elismeri az áldozatok bátorságát és méltóságát, valamint jogaik védelmének szükségességét.
<P>
E fejlődés ellenére a terrorizmus elleni küzdelem mindig a tagállamok közötti bizalmon és kölcsönös együttműködésen alapult. Figyelembe véve a Lisszaboni Szerződés nyújtotta perspektívát, talán jó ötlet lenne az Európai Unió számára a terrorizmus áldozatainak jogaira vonatkozó tagállami jogszabályok összehangolását előmozdítani.
<P>
A terrorizmus áldozatainak jogairól szóló charta elfogadása jelentős előrelépés lenne a terrorizmus ellen küzdők megsegítésében, és csapás lenne azokra, akik védik. Az áldozatok bátorsága és méltósága a terrorizmus legnagyobb kudarca, és ezért a demokrácia legnagyobb diadala. Soha nem szabad megfeledkeznünk arról, hogy az ártatlan áldozatok egyetlen fegyvere a terrorizmus elleni harcban a szavuk és a társadalom elismerése.
<P>
Ezért arról sem szabad megfeledkezniük, hölgyeim és uraim, hogy egyikőnk esetében sem biztos, hogy nem válik a terrorizmus áldozatává. A kérdésem tehát: a Bizottság egyetért-e a terrorizmus áldozatai jogainak védelmét elismerő európai charta elfogadásával és e jogok előmozdításával? Amennyiben igen, milyen intézkedéseket hozna a Bizottság új megbízatása során e charta létrehozására?
<SPEAKER ID="344" NAME="Juan Fernando López Aguilar">
az S&D képviselőcsoport nevében. - (ES) Elnök asszony, biztos úr, köszönöm a Lisszaboni Szerződés hatálybalépése óta végül az európai politika részévé vált elkötelezettség szívből szóló hangjait. Az európai joghoz tartozik, amelyben a Parlament is döntő szerepet fog játszani, döntőbb szerepet, mint valaha.
<P>
Ezt a Stockholmi Program elfogadása megerősíti, amelynek 2009-2014 közötti időszakra vonatkozó többéves programja kifejezett és szükségszerű utalást tesz a terrorizmus áldozatainak méltóságára, e szörnyű bűncselekmény okozta szenvedésre, különös sebezhetőségükre, és ugyanakkor mindenekfelett a védelmükre irányuló küldetésre.
<P>
Ezért úgy gondolom, érdemes hangsúlyozni, hogy mivel az elkövetkező hat hónapos időszakban a spanyol elnökségé a szó, és mivel a spanyol kormánynak és a spanyol társadalomnak a terrorizmus valamennyi formája elleni küzdelem iránti elkötelezettsége következetes és állhatatos, bizonyára lehetőség nyílik majd arra, hogy ez a harmonizáció, a terrorizmus áldozatainak jogait védelmező keretprogram bekerüljön a cselekvési tervbe. Mivel ez többéves szabályozásra vonatkozó terv, a spanyol kormány feladata lesz kidolgozni, ezt követően pedig a belga és a magyar elnökségnek támogatnia kell a jogszabályok elkészítése és Stockholmi Program célkitűzéseinek végrehajtása során.
<P>
Ezért úgy gondolom, hogy a Parlament számára eljött az idő, hogy megerősítse a terrorizmus áldozatainak védelme melletti elkötelezettségét, hogy átfogja a terrorizmus elleni küzdelem minden formáját és méltósággal ruházza fel a terrorizmus áldozatait. Itt az idő, hogy kötelezettséget vállaljunk arra, hogy a Stockholmi Program jogszabályi ütemtervében és a spanyol elnökség által meghatározandó cselekvési tervben a terrorizmus áldozatainak védelme megkapja azt a törődést, amelyet érdemel.
<SPEAKER ID="345" NAME="Izaskun Bilbao Barandica">
az ALDE képviselőcsoport nevében. - (ES) Elnök asszony, szeretném elmondani, hogy ez a kezdeményezés összhangban van a Nőjogi és Esélyegyenlőségi Bizottság és jómagam által a Stockholmi Programhoz benyújtott módosítással, mivel az ezt nem tartalmazta. Mindenfajta terrorizmus áldozatainak szüksége van erre, sőt ezt kérik is tőlünk. Sokat tanultam méltóságból, határozottságból és szenvedésből azoktól az áldozatoktól, akikkel az elmúlt években együtt dolgoztam. Vallomásaik vezettek arra, hogy szót emeljek a terrorizmus áldozatairól anyagi, érzelmi és jogi szempontból gondoskodó európai látásmód mellett.
<P>
Négy pilléren alapuló, közös eszmecserét építettünk fel.
<P>
Először is el kell ismerni szenvedésüket, meg kell védeni őket és el kell fogadni, hogy nemcsak azok az áldozatok, akiket megöltek, hanem családjaik is, a fenyegetettek is, valamint szabadságuk, azaz mindannyiunk szabadsága.
<P>
Másodsorban az okozott anyagi kárt helyre kell hozni, emléküket ápolni kell és dolgozni kell az igazságszolgáltatás biztosításán.
<P>
Harmadrészt az áldozatokról folytatott vitákat humánus megközelítésbe kell helyezni, hiszen ők is emberek, akik szenvednek, védelemre, elismerésre, segítségre és támogatásra szorulnak. Politikáink kialakítása során a helyükbe kell képzelnünk magunkat.
<P>
Végezetül pedig politikamentessé kell tenni a vitát. Nagylelkűnek kell lennünk, hogy a terrorizmusból ne legyen választási kérdés.
<P>
Európában a vallás, a marxizmus, a magántulajdon, a környezetvédelem, valamint egy állam részét alkotó régió vagy egység függetlensége nevében gyilkosságokat követtek el. Még kormányok is érintettek voltak terrorista akciókban. Ez ugyanakkor nem elvi kérdés. A totalitáriusok és a fanatikusok gyilkolnak, az emberi alapértékek lezüllése gyilkol. Ezek vezetnek erőszakhoz, a demokratikus gondolatokról folytatott szabad vita azonban nem. Beszédemet a terrorizmus valamennyi áldozatának ajánlom.
<SPEAKER ID="346" NAME="Agustín Díaz de Mera García Consuegra" AFFILIATION="PPE">
(ES) Elnök asszony, a Stockholmi Program többek között a következő utalást teszi a terrorizmus áldozatainak támogatására vonatkozóan: a terrorizmus áldozatai is megkülönböztetett figyelmet, támogatást és társadalmi elismerést igényelnek.
<P>
Nézetem szerint az Uniónak biztosítania kell, hogy e támogatást megkapják, és elő kell mozdítania teljes társadalmi elismerésüket. Azokat az embereket, akik szenvedtek a terrorizmus kegyetlenségétől, társadalmaink etikai viszonyítási pontjává kell tennünk. Az áldozatok és jogaik védelmének ezért az Európai Unió egyik kiemelt politikáját kell képeznie.
<P>
Megfelelő finanszírozás mellett fenn kell tartanunk és erősítenünk kell a terrorizmus áldozatainak szánt alapokat, ahogy azt az Európai Néppárt (Kereszténydemokraták) képviselőcsoport az Európai Unió 2010-es költségvetés-tervezetéhez benyújtott módosításaiban javasolta.
<P>
Emiatt a támogatás 1 millió euróval nőtt, amelyet a terrorizmus áldozatainak és családjaiknak szervezetek és hálózataik által felajánlott szociális vagy pszichológiai támogatás révén történő felépülését célzó projektek finanszírozására fogják felhasználni. A közvéleménynek a terrorizmus valamennyi formájával szemben történő mozgósítását célzó projektek finanszírozására is fel fogják használni.
<P>
A pénz egy részét különösen az áldozatok és családjaik részére nyújtandó jogi segítségnyújtás és tanácsadás fejlesztésére kell felhasználni.
<P>
Íme, néhány vonatkozó szemléltető információ: terrorizmus egyenlő áldozatok. A terrorista támadásokra való felkészülésre és a megelőzésükre előirányzott teljes pénzösszeg jövőre 21 420 000 euró lesz.
<P>
A Jiménez-Becerril Barrio asszony által javasolt gondolatot, miszerint az áldozatokat láthatóbbá kell tenni az Unióban, e Parlamentnek feltétel nélkül támogatnia kell. Először is fel kell vérteznünk magunkat a szükséges jogi eszközökkel, kezdve egy írásbeli nyilatkozattal, majd állásfoglalásra jutni, hogy végül az európai intézmények támogatásáról szóló politikai nyilatkozatot adjunk ki a terror áldozatairól. Ez fel fogja hívni az európai polgárok figyelmét is az ilyen áldozatok értékére.
<P>
Az áldozatok szolidaritást, együttérzést, elismerést, méltóságot, fenntartható támogatást és emlékezetet ébresztenek bennünk, valamint megvetést keltenek és az annyi szenvedést és halált okozó terroristák igazságszolgáltatás elé állításának vágyát.
<SPEAKER ID="347" NAME="Ramón Jáuregui Atondo" AFFILIATION="S&amp;D">
(ES) Elnök asszony, Barrot úr, nem véletlen, hogy egész sor spanyol parlamenti képviselő beszédét hallottuk. Baszkföldön a terroristák által okozott szenvedésen felül az áldozatok gyakran szenvednek az eset utáni megvetéstől vagy hallgatástól. Ezért formálódik mozgalom az áldozatok elismerésének kivívására, amelyhez véleményem szerint a terrorizmus áldozataira vonatkozó politikára van szükség. Mindahhoz, amit az ezzel a politikával kapcsolatos közös megközelítésről szóló charta érdekében valamennyi képviselőtársam elmondott, hadd tegyem hozzá az általam e tekintetben kulcsfontosságúnak ítélt tíz szempont nagyon rövid összefoglalását.
<P>
Az áldozatokkal kapcsolatos politika keretében először is az áldozatok iránt tanúsított közmegértésre, elismerésre és társadalmi támogatásra van szükség.
<P>
Másodszor gyors és hatékony kártérítésre van szükség az okozott károk helyreállításához.
<P>
Harmadszor minden áldozat felé egyenlő bánásmódra van szükség.
<P>
Negyedszer a terrorizmus áldozataival kapcsolatos intézkedések tekintetében politikai és társadalmi konszenzusra van szükség.
<P>
Ötödször olyan politikára van szükség, amely megfosztja hitelétől az erőszakos személyek szociális és politikai beszédét.
<P>
Hatodszor a terrorista cselekmények bűnöseinek példaértékű megbüntetésére és az áldozatok gyors és hatékony jogorvoslathoz való juttatására van szükség.
<P>
Hetedszer erőszakot elutasító oktatásra és nevelésre van szükség a lakosság körében.
<P>
Nyolcadszor garanciára van szükség az áldozatok számára arról, hogy az elszenvedett támadások nem ismétlődnek meg, mert ez ugyancsak megtörténhet.
<P>
Kilencedszer megemlékezési politikára van szükség, hogy az áldozatokról ne feledkezzünk meg.
<P>
Végezetül társadalmi megbékélési politikára van szükség a terrorizmus által okozott sebek begyógyítására.
<P>
E tízparancsolatot javaslom a terrorizmus áldozataira vonatkozó közös politikához.
<SPEAKER ID="348" NAME="Georgios Papanikolaou" AFFILIATION="PPE">
(EL) Elnök asszony, a madridi és londoni támadások, valamint országomban, Görögországban nemrégiben történt támadások megmutatják a terrorizmus problémájának nagyságát. A terrorizmus életünket és szabadságunkat veszélyezteti. Nem csupán a közvetlen áldozatokat és ugyancsak közvetlenül megsebesült családjukat célozza, hanem a társadalom egészét is.
<P>
A terrorista támadások áldozataira vonatkozó, már említett európai kísérleti programok a sebek begyógyításának pozitív mintái, de sok mindent kell még tenni. Az áldozatok és családjaik segítése nem csupán erkölcsi kötelesség. Azért is kötelességünk, hogy a terroristáknak világos üzenetet küldjünk: nem felejtünk.
<P>
Nem felejtjük azokat a förtelmes tetteket, amelyek foltot ejtenek demokráciánkon és összetartásunkon. Nem feledjük, hogy a terrorizmus áldozatai gyakran gyanútlan polgárok, akiket hétköznapi ügyeik intézése közben sebesítenek vagy ölnek meg. Nem feledjük, hogy a toleranciát és demokráciát tanító Európában az erőszakos cselekmények soha nem lesznek elfogadhatók.
<SPEAKER ID="349" NAME="Magdi Cristiano Allam" AFFILIATION="PPE">
(IT) Elnök asszony, hölgyeim és uraim, szeretném elmondani, hogy támogatom Jiménez-Becerril Barrio asszonynak a terrorizmus áldozatául esett családok jogairól szóló európai chartára vonatkozó javaslatát, és hangsúlyozom, hogy ez különleges lehetőség Európa számára arra, hogy egyértelmű üzenetet küldjön a terrorizmussal kapcsolatban, szem előtt tartva azt, hogy ennek az üzenetnek a hiánya vezetett a barcelonai folyamat 2005-ös leállásához, amikor az euromediterrán országok állam- vagy kormányfői nem tudtak megállapodásra jutni. Hangsúlyozni szeretném azt is, hogy ez ma rendkívüli lehetőséget nyújt arra, hogy új alapokon megújítsuk a mediterrán térség másik oldalával folytatott párbeszédet, kezdve az emberségünk és civilizációnk sarokkövét jelentő fogalomról, nevezetesen az élet szentségéről tett egyértelmű nyilatkozattal.
<SPEAKER ID="350" NAME="Diane Dodds" AFFILIATION="NI">
Elnök asszony, hálás vagyok, hogy támogatják a terrorizmus áldozatait. Ez helyes és megfelelő is, és természetesen elismerem, hogy az Európai Unió Észak-Írországban az ott finanszírozott PEACE programok révén támogatta az áldozatokat.
<P>
A Bizottságnak tudnia kellene, hogy Észak-Írország újra növekvő terrorista fenyegetéssel néz szembe a szakadár köztársasági szervezetek részéről. E fenyegetést az Észak-Írországi Rendőrszolgálat "kritikusnak” nevezte, a Nemzetközi Ellenőrző Bizottság pedig "nagyon súlyosnak”. A legutóbbi brutális támadásokban két épp Afganisztánba készülő katonát és egy rendőrtisztet gyilkoltak meg.
<P>
A terrorizmus áldozatainak nyújtott kezdeti finanszírozásban a Bizottság azonosította a közvéleménynek a terrorizmus minden formájával szemben történő mozgósításra irányuló kulcsfontosságú célkitűzést. Ugyanakkor úgy érzem, hogy a szélesebb körű CIPS-programokra való áttéréssel ez a célkitűzés elveszett. Hálás vagyok az áldozatok chartájával kapcsolatos javasolt bizottsági munkájáért, és azt javasolnám, hogy ez a terrorizmus áldozatai és elkövetői közötti nagyon világos megkülönböztetés felállításával kezdődjön el.
<SPEAKER ID="351" NAME="Karin Kadenbach" AFFILIATION="S&amp;D">
(DE) Elnök asszony, Ausztriában, hála Istennek, sok éve nem vagyunk kitéve terrorista támadásoknak. Bécs azonban nem úszta meg mindig ép bőrrel.
<P>
Szeretném kiegészíteni Jáuregui Atondo úr megjegyzéseit. Egyfelől mindenképpen szükségünk van az áldozatok chartájára és a terrorizmus áldozatainak támogatására. Ugyanakkor kísérő intézkedésként el kell sorvasztanunk azt a környezetet, amelyben a terrorizmushoz vezető erőszak megjelenik. Véleményem szerint az oktatással és a felvilágosítással kell kezdeni. Ezenfelül e Parlamentnek világosan el kell utasítania a beszéd eldurvulását. Mi itt számos területen folyamatosan toleranciára szólítunk fel. Ugyanakkor egy területen nem mutathatunk semmilyen toleranciát, és ez az erőszak területe.
<SPEAKER ID="352" NAME="Elnök">
E beszédek méltósággal és érzelemmel teljesek, mert úgy gondolom, azok nevében szóltak, akik ma már nem szólhatnak, és köszönöm az elnökség nevében.
<SPEAKER ID="353" NAME="Jacques Barrot">
a Bizottság alelnöke. - (FR) Elnök asszony, igaza van, hogy hangsúlyozta, milyen érzelemdús ez a mai vita, és ebben a pillanatban valamennyien az áldozatokra gondolunk. Mindannyiukra a terrorizmus sújtott le - teljesen vakon és igazságtalanul.
<P>
Ahogy López Aguilar úr mondta: a terrorizmus borzalmas bűncselekmény. Először azt szeretném elmondani Önöknek, hogy a Stockholmi Program valóban figyelembe vette az áldozatok sorsát. Olyan európai politikát kell indítanunk, amely sokkal jobban tekintetbe veszi a szervezett bűnözés és a terrorizmus áldozatait.
<P>
Szeretném elmondani Jiménez-Becerril Barrio asszonynak, hogy lépéseket fogunk tenni annak érdekében, hogy bevezessük a terrorizmus áldozatainak jogairól szóló chartát. Világosan megmutatta e charta iránti vágyát, és hiszem, hogy azért, Jiménez-Becerril Barrio asszony, mert az Ön által első kézből megélt tapasztalatokból merített.
<P>
Elemeztük és 2010-ben továbbra is elemezni fogjuk a különböző tagállamokban a terrorizmus áldozatainak védelme területén tátongó űröket. Valóban igaza van: így vagy úgy, de össze kell hangolnunk a terrorizmusra, a terrorizmus áldozataira vonatkozó törvényeinket. Európának valóban egyesülnie kell a terrorizmus elleni küzdelemben.
<P>
E vizsgálat alapján látni fogjuk, hogyan tudjuk összehangolni és összefogni az összes intézkedést a terrorizmus áldozatai európai helyzetének javítása érdekében. Ez lesz a cselekvési terv célja, az áldozatvédelem problémáját pedig kétségtelenül a vita során elhangzottak figyelembevételével fogjuk kezelni, nevezetesen annak szem előtt tartásával, hogy elsősorban arra van szükség, hogy az emberekben megpróbáljuk tudatosítani a gyakran hallgatástól, ha nem is megvetéstől sújtott áldozatok tragédiáját és szenvedését.
<P>
Ezt követően biztosítanunk kell, hogy hamar kárpótlásban részesülnek. Helyesen követelik meg e teljesen érdemtelen és igazságtalan szenvedés miatti gyors kártérítést. Említették a gyűlöletbeszéd törvényen kívül helyezését is, hiszen nem tolerálhatunk olyan beszédet, amely így vagy úgy azt a benyomást keltheti, hogy ártatlan emberek meggyilkolása, megsebesítése az emberiséget szolgálhatja.
<P>
Különösen kemény kézzel kell bánnunk az ilyen beszéddel, hiszen ez az Európai Unió minden egyes alapértékét megtagadja. Ezenfelül mindenképp gratulálnom kell az Európai Parlamentnek, Elnök asszony, hogy 1 millió eurót bocsátott az áldozattámogatási programjainkhoz.
<P>
Még egyszer nagyon örülök, hogy Almunia úr itt volt velem ma este, hiszen mi mindketten őszintén bátorítottuk a Bizottságot arra, hogy e tekintetben hozzon intézkedéseket. Az Európai Uniónak a terrorizmus áldozatainak védelme és támogatásával kapcsolatban valóban példaértékű jogszabályokkal kell felruháznia magát e többéves Stockholmi Program részeként.
<P>
Ezt szerettem volna elmondani a különböző felszólalásokra válaszul. Higgyék el, sem Almunia úr számára, sem számomra nem volt érdektelen.
<SPEAKER ID="354" NAME="Elnök">
Hogy ne térjünk át rögtön a következő vitára, azt javaslom, adózzunk egy perc néma csenddel az áldozatok emléke előtt.
<P>
(A Ház feláll és egy perces csenddel emlékezik az elhunytra)
