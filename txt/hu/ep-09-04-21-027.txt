<CHAPTER ID="027">
2008. évi jelentés a Petíciós Bizottság tevékenységéről (rövid ismertetés) 
<SPEAKER ID="237" NAME="Elnök">
A következő napirendi pont McGuinness asszony, a Petíciós Bizottság tagja jelentésének rövid ismertetése, mely a Petíciós Bizottság 2008. évi tevékenységéről szól.
<SPEAKER ID="238" NAME="Mairead McGuinness">
, előadó. - Elnök úr, ez a jelentés jellegénél fogva sok statisztikát tartalmaz. Ezeket meg lehet nézni, el lehet olvasni és lehet elemezni, de nyilvánvaló, hogy a bizottság elmúlt 12 havi munkája tükröződik bennük.
<P>
A bizottság, amelynek tagja vagyok, a Parlament egy sajátos bizottsága. Nagyon közvetlenül kapcsolódik az állampolgárokhoz, és magánszemélyek és csoportok által felvetett problémákkal foglalkozik. Való igaz, hogy az emberek olyan problémákkal fordulnak ehhez a bizottsághoz, melyeket nagyon gyakran nem tudunk megoldani, de legalább van egy fórum, ahova fordulhatnak, és ha általunk befogadhatatlan ügyről van szó, megpróbáljuk átirányítani őket máshová.
<P>
Nagyon sok problémával foglalkozunk, melyek sok tagállamból érkeznek hozzánk, de, mint a statisztika mutatja, egyes országok nagyobb mértékben veszik igénybe a bizottság szolgáltatásait, mint mások; ennek talán az az oka, hogy vannak a bizottságnak tagjai ezen országokból, és ők vonzzák a saját választópolgáraik problémáit. Mindig elcsodálkozom azon a helyzeten, főleg ír összefüggésben, hogy néha arról panaszkodnak az emberek, hogy Európa túl erős, ám, amikor problémájuk van és Európához fordulnak segítségért, gyakran az a bajuk, hogy mégsem elég erős. Azt hiszem, ez elég lényeges.
<P>
A Petíciós Bizottság meglátásom szerint a "puha hatalom” elve alapján dolgozik, és azt hiszem, az elmúlt 12 hónap munkája arról szólt, hogy megpróbáltuk azokat a tagállamokat, amelyek nem úgy alkalmazzák a jogszabályokat, ahogyan kellene, rábírni, hogy változtassanak ezen. De csak a problémáikkal hozzánk forduló emberek által dolgozhatunk, tevékenységünk csak rájuk és egyedi szükségleteikre irányulhat.
<P>
Szeretnék szólni néhány témáról, amivel foglalkoztunk, nem részletekbe bocsátkozva, csak hogy betekintést adjak. Nyilvánvaló, hogy a környezetvédelem az a legfőbb terület, ahonnan panaszok érkeznek hozzánk az Európai Unió polgáraitól. A legfontosabbak közül jó néhány a vízminőséggel kapcsolatos. A Balti-tenger ügye igen sok gondot okozott, ezen bizottságunk a Parlament más bizottságaival együttműködve dolgozott. Az ingatlantulajdonhoz fűződő jogok kérdése rendkívüli módon aggasztja a polgárokat, és attól tartok, a helyzet egyre rosszabb lesz, ha a saját képviselői irodámba érkező panaszok számából ítélek, melyeket olyan polgárok küldenek, akik ingatlant vásároltak az Európai Unió valamely tagállamában. Ebben a vonatkozásban korlátozott a hatáskörünk, de ez nem jelenti azt, hogy nem szólhatunk ezekről az ügyekről és nem próbálhatunk meg javítani a helyzeten.
<P>
Ami a szakmai címjegyzékek ügyét illeti - amikor cégek, magánszemélyek, iskolák estek bele a csapdába, hogy pénzt kell fizetniük a nevüket közzétevő és aztán pénzt kérő cégeknek, amikor az emberek először nem tudták, hogy fizetni kell, vagy éppen kötelező, vagy, ami még rosszabb, amikor egyáltalán nem is igényelték a szolgáltatást - még mindig elárasztanak bennünket a csapdába került magánszemélyek, akik úgy érzik, nincs erejük ellenállni a gátlástalan címjegyzék-összeállító vállalatok nyomásának. Felkértük a Bizottságot, hogy tegyen lépéseket ebben az ügyben.
<P>
Azt is kiemeljük a jelentésben, hogy aggodalommal tölt el bennünket, hogy nem történt előrelépés az Equitable Life biztosítótársaság válságával kapcsolatban, mely ügyön a Petíciós Bizottság is dolgozott 2007-ben, és amely ügyben én vezettem a vizsgálóbizottságot. Arra sürgetjük a brit hatóságokat, hogy fogadják el minden ajánlásunkat: kérjenek elnézést, igen, de kárpótolják is azokat, akiket súlyos kár ért.
<P>
Az utolsó néhány másodpercben hadd szóljak magáról a bizottságról és az eljárásrendről, amely szerint dolgozunk. Szeretnénk, ha csak befogadható petíciókkal keresnének meg minket, és nagyon keményen kell dolgozunk azért, hogy a polgárok tudják, mi az, amivel tudunk, és mi az, amivel nem tudunk foglalkozni. Szeretném, ha idővel javulást mutatna a panaszokra fordított időkeret. A mostani parlamenti ciklusban e bizottságban dolgozó képviselőként hiszem, hogy mivel közvetlenül a polgárokkal foglalkozik, a bizottságnak nagy szerepe van abban, hogy csökkentse azt, amiről tegnap egy írországi iskolában beszéltem, az úgynevezett demokratikus deficitet. Az emberek legalább idejönnek a Parlamentbe és meghallgatják őket. Azt hiszem, ez rendkívül fontos.
<P>
A következő évbe lépve hadd köszönjem meg a bizottság titkárságának, a képviselőcsoportot segítő munkatársaknak és saját munkatársaimnak a jelentés elkészítésében nyújtott segítségüket.
<SPEAKER ID="239" NAME="Joe Borg">
, a Bizottság tagja. - Elnök úr, először is szeretném kifejezni nagyrabecsülésemet McGuinness asszony munkája iránt, amit a jelentésbe fektetett; tudom, hogy nehéz körülmények között dolgozott. Sikerült bemutatnia, milyen változatos munkát végez a Petíciós Bizottság, és szeretném ismét megerősíteni, ahogyan azt McGuinness asszony kétségkívül el is várja, hogy az Európai Bizottság kész minden lehetséges módon együttműködni a bizottság munkájában.
<P>
A jelentés ismertetésének mindössze két pontjához szeretnék megjegyzést fűzni. McGuinness asszony, Ön először is kiemeli, milyen fontos a közvetlen kapcsolat a Parlament és a petíciókkal Önökhöz forduló polgárok mindennapi, nagyon is valós gondjai között. Egyetértek, és tudom, miről beszélek. 2004 óta Önök közel száz, Máltáról érkezett beadvánnyal foglalkoztak, ami a népességhez arányítva meglehetősen magas szám.
<P>
E beadványok némelyike más tagállamokkal is közös problémákkal kapcsolatos, de sok tipikusan Máltára jellemző volt köztük. Ez jól mutatja, milyen hasznos a bizottság által biztosított közvetlen kapcsolat a polgárokkal. Ezenkívül az is elmondható, hogy a nemzeti hatóságokkal való jó együttműködés és a tényfeltáró módszerek rendszere kétségkívül hasznos összetevője az Önök munkájának.
<P>
Amellett, hogy egyetértek azzal, milyen fontos, hogy közvetlenül a polgárokkal dolgoznak, a második dolog, amihez szeretnék hozzászólni, az alapjogok általános kérdése. Sok helyen kerülnek elő a jelentésében, legyen szó állampolgárságról és ahhoz kapcsolódó jogokról, egyéni és családi jogokról vagy a tulajdonhoz fűződő jogokról, és mint tudják, nagyon gyakori, hogy az alapjogaik ügyében a Parlamenthez folyamodó embereknek végül csalódniuk kell. Ennek az az oka, hogy ezek a jogok az esetek többségében a közösségi jog alkalmazási terén kívül esnek, ahogyan arra találóan rámutatott.
<P>
Az Ön szavaival élve sok még a tennivaló, hogy elváljon a búza az ocsútól, azok az ügyek, melyekkel tudunk foglalkozni, azoktól, amelyekkel nem. Azt kívánom, nagyon őszintén azt kívánom, hogy a jelentése segítsen abban, hogy az emberek ezt tisztán és reálisan lássák.
<P>
Ezzel a két megjegyzéssel, melyeket meggyőződésem, hogy abban a szellemben fogad, amelyben születtek, szeretnék sok sikert kívánni az előadónak, és ismét megköszönni a jelentést.
<SPEAKER ID="240" NAME="Elnök">
A napirendi pontot lezárom.
<P>
A szavazásra 2009. április 22-én, szerdán kerül sor.
