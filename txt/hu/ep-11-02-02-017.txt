<CHAPTER ID="017">
Az európai felügyeleti hatóságok vezető tisztségviselőinek kinevezése (vita) 
<SPEAKER ID="227" NAME="Elnök">
A következő napirendi pont a Tanács és a Bizottság nyilatkozata az európai felügyeleti hatóságok vezető tisztségviselőinek kinevezéséről.
<SPEAKER ID="228" NAME="Enikő Győri">
a Tanács soros elnöke. - Elnök úr! Szeretném megköszönni a biztos úrnak és a tisztelt képviselőtársaknak - kedves volt kollégáimnak - a lehetőséget, hogy a Tanács nevében szólhassak az új Európai Felügyeleti Hatóságok (az EFH-k) elnökeinek és ügyvezető igazgatóinak kinevezési eljárásáról és azokról az elvekről, amelyeknek vezérelniük kell őket feladataik végrehajtásában.
<P>
Az EFH-k létrehozásáról alig három hónappal ezelőtt elfogadott rendelet nem szánt konkrét szerepet a Tanácsnak az EFH-k elnökeinek és ügyvezető igazgatóinak kinevezésében; ez a különböző felügyeleti tanácsok feladata.
<P>
Az EFH-rendelet értelmében tehát az EFH-k elnökét a felügyeleti tanács jelöli ki. Az EFH-rendelet kritikus szerepet szán az Európai Parlamentnek, amely kifogást emelhet az így kijelölt vezető tisztségviselő kinevezése ellen, illetve felmentheti az elnököt a felügyeleti tanács határozatát követően.
<P>
Milyen szerepet tölt be tehát a Tanács egy ilyen felállásban? Nos, a Tanács, mint társjogalkotó, megállapodott a Parlamenttel, hogy ezekbe a szabályozásokba olyan rendelkezéseket épít be, amelyek biztosítják, hogy a felügyeleti tanács tagjai - az igazgatótanács -, valamint az EFH-k elnökei és ügyvezető igazgatói szigorú függetlenség védelme és kötelme alatt állnak annak érdekében, hogy csak és kizárólag az Unió érdekeit szem előtt tartva járjanak el.
<P>
Nem kívánom teljes egészében idézni a rendelet - vagy még pontosabban a 42., 46., 49. és 52. cikk - rendelkezéseit, de szellemiségük teljesen világos. Sem a felügyeleti tanács szavazati joggal rendelkező tagjai, sem az elnök, sem az ügyvezető igazgató nem kérhet vagy fogadhat el utasításokat sem uniós intézményektől vagy szervektől, sem tagállami kormánytól, sem más köz- vagy magánjogi jogalanytól, és ezek sem törekedhetnek az elnök vagy az ügyvezető igazgató befolyásolására feladataik ellátása során.
<P>
Az EFH-rendelet az uniós intézmények által elfogadott személyzeti szabályzatnak van alárendelve. Ez maga is tartalmaz több kulcsfontosságú rendelkezést annak biztosítására, hogy a hatóságok elnökének és ügyvezető igazgatójának kiválasztása a legobjektívabban, szigorúan a rendelet 48. és 51. cikkében lefektetett kritériumokkal összhangban történjen.
<P>
Úgy látom, hogy az ügyvezető igazgató profiljának megfelelő vezetői tapasztalaton túlmenően mindkét cikk kritériumnak tekinti annak "érdemeit, alkalmasságát, a pénzügyi intézményekkel és piacokkal kapcsolatos ismereteit, valamint a pénzügyi felügyelet és szabályozás terén szerzett gyakorlatát”.
<P>
Ami a finanszírozást illeti, a Tanács a rendelet elfogadásával nagy célok szolgálatába kívánta állítani az EFH-kat, és biztos vagyok benne, hogy a Parlament is hasonlóképpen gondolkodott. Immár e két intézmény feladata, hogy költségvetési hatóságként gondoskodjon róla, hogy e törekvések teljesítésére minden évben megfelelő eszközök álljanak rendelkezésre a Bizottság költségvetési javaslata alapján.
<P>
Az elnökség azt is rendkívül fontosnak tekinti, hogy minden tagállam megfeleljen az új hatóságok iránti kötelezettségeinek. A Tanács, mint társjogalkotó számára elengedhetetlen a rendelet valamennyi rendelkezésének maradéktalan és pontos megvalósítása. Elvárjuk, hogy a Bizottság a Szerződések őreként gondoskodjon arról, hogy ez valóban így legyen.
<P>
Mint tisztelt képviselőtársaim is tisztában vannak vele, a rendelet 55. preambulum bekezdése azt a kötelességet rója a Bizottságra, hogy a hatóságok első elnöke kinevezése alkalmával állítsa össze a lehetséges jelöltek listáját. A Parlament és a Tanács a rendelet elfogadásával beleegyezett abba, hogy ez legyen az első kinevezésekre vonatkozó eljárás.
<P>
Remélem, hogy az elnökök most már megkezdhetik munkájukat. Elsődlegesen fontos, hogy az új ügynökségek a lehető leghamarabb megkezdhessék működésüket, hiszen a pénzügyi válság kihívásaira adott uniós válasz lényeges részét képezik. Nem engedhetjük meg magunknak a késlekedést, és tudom, hogy számíthatok a Parlament teljes támogatására az új ügynökségek zökkenőmentes megalakulása és működtetése érdekében.
<P>
A Parlament és a Tanács közötti jó együttműködés eredményeképpen az EU vadonatúj felügyeleti hatósági struktúrával rendelkezik. Közös felelősségünk annak biztosítása, hogy az EFH-k mihamarabb beindíthassák működésüket.
<P>
Parlamentbarát elnökséget képviselek, és mint olyan, szilárdan elköteleztem magamat arra, hogy az Európai Parlamenttel a lehető legnagyobb egyetértésben működjünk együtt, és remélem, hogy a Parlament is hű partnerünk lesz.
<SPEAKER ID="229" NAME="Michel Barnier" LANGUAGE="FR">
Elnök úr, Győri miniszter asszony, hölgyeim és uraim! Január 1-jétől az Európai Unió új felügyeleti rendszert vezetett be a pénzügyi szektor részére.
<P>
A piacok és a pénzügyi szereplők szabályozásának alapvető reformjával együtt ez a rendszer erősíteni fogja az Unió pénzügyi stabilitását, és úgy gondolom, hogy kibővíti a lehetőségeket és szilárd alapokat teremt a pénzügyi ágazat számára, ami valamennyi nemzetnek rendkívül fontos.
<P>
Szeretnék először is gratulálni az Európai Parlamentnek a kulcsfontosságú szerepért, amelyet évek óta játszik ebben a folyamatban. Az, hogy ma már hatékonyabb felügyeleti rendszerünk van a pénzügyi szektorban, és hogy e téren is hasznosítjuk a válság tanulságait, nagymértékben az Európai Parlamentnek köszönhető.
<P>
Elérkeztünk a három Európai Felügyeleti Hatóság új architektúrája megteremtésének végső szakaszába, és néhány napon belül kinevezésre kerül a három szervezet elnöke és ügyvezető igazgatója. Hölgyeim és uraim! A kinevezési eljárások a teljes átláthatóság jegyében zajlottak, maradéktalanul tiszteletben tartva a hatóságokat létrehozó rendelet rendelkezéseit, illetve azokat az egyéb szabályokat, amelyek az Unió szabályozási ügynökségei vezetőinek kinevezésére vonatkoznak.
<P>
Az imént említett 6 pozícióra mintegy 275 jelentkezés érkezett. Mindegyiket alaposan és tárgyilagosan megfontoltuk. A különböző érdekelt felek - azaz az Európai Parlament, a felügyeleti tanács és a Bizottság - szerepét is lelkiismeretesen tiszteletben tartottuk. A jövőben is hasonlóképpen biztosítani fogjuk a folyamat átláthatóságát és megfelelő előkészítését annak érdekében, hogy az Európai Parlament Gazdasági és Monetáris Bizottsága (ECON) a lehető legeredményesebben tölthesse be a kiemelten fontos szerepet, amit játszik.
<P>
A Parlament sokat várt és vár el ezektől a hatóságoktól, és úgy gondolom, teljes joggal. Meg tudom érteni követeléseiket. A Parlamenthez hasonlóan a Bizottság is azon a véleményen van, hogy e hatóságok elnökeit és ügyvezető igazgatóit érdemeik, gyakorlatuk, függetlenségük, Európa iránti elkötelezettségük és a pénzügyi piacok felügyeletével és szabályozásával kapcsolatos kérdésekben való jártasságuk alapján válasszák ki. Hölgyeim és uraim! Ez idáig ebben a szellemben zajlottak a beérkezett jelentkezések alapján a kiválasztási eljárások.
<P>
Miután a hatóságokat létrehozó rendelet 68. cikke értelmében a Parlament és a Tanács úgy döntött, hogy az elnökökre és ügyvezető igazgatókra az Unió intézményeinek személyzetére vonatkozó szabályok alkalmazandók, a Bizottság biztosította is ennek megvalósulását és azt, hogy e téren is tiszteletben tartsák a rendelet előírásait.
<P>
Hölgyeim és uraim! Önök aggodalmukat fejezték ki a hatóságok vezető tisztviselőinek fizetésével és maximális életkorával kapcsolatban. Ez ügyben minden lehetőséget feltártunk a lehető legnagyobb rugalmasság elérése érdekében, és szükség esetén a kérdést ismét megvizsgáljuk a hatóságok működésének 2013 végén esedékes felülvizsgálata alkalmával.
<P>
Támogatom továbbá a Parlament szándékát, hogy a hatóságok élén biztosítva legyen a nemek közötti optimális egyensúly. Az előzetes kiválasztási eljárás folyamán a beérkezett jelentkezések kapcsán a Bizottság szigorúan alkalmazta az egyenlő esélyek elvét. E tekintetben szeretném megjegyezni, hogy az ügyvezető igazgatók kijelölésének most folyamatban lévő, még le nem zárult szakaszában két igen alkalmas jelölt verseng egymással az ügyvezető igazgató posztjáért.
<P>
Teljesen egyetértek a Parlamenttel abban, hogy erős, mindenféle politikai vagy egyéb befolyástól független hatóságokra van szükség. Elengedhetetlen, hogy az elnökök, ügyvezető igazgatók és a különböző tanácsok szavazati joggal rendelkező tagjai teljesen függetlenek legyenek, és kizárólag az Unió érdekeit szem előtt tartva járjanak el. A Parlament és a Tanács a hatóságokat létrehozó rendelet 42., 46., 49. és 52. cikkében fektette le ezt az elvet, amelyre Győri miniszter asszony éppen az imént hivatkozott.
<P>
Az uniós jogszabályok őreként a Bizottság teljes mértékig, maximálisan teljesíteni fogja azt a kötelességét, hogy biztosítsa az említett cikkek maradéktalan betartását. Ehhez még hozzátenném, hogy a Bizottság is jelen lesz a hatóságokat irányító szervezetekben, és ennek kapcsán természetesen ügyelni fog arra, hogy minden meghozott döntés az Unió érdekeit szolgálja.
<P>
A felügyeleti tanács összetételével kapcsolatban a Bizottság már kiemelte, hogy jogi szempontból szükségszerű és politikai szempontból lényeges, hogy a felügyeleti tanácsok a hatáskörrel rendelkező nemzeti hatóságok vezetőiből álljanak. Személyesen írtam a hatóságoknak, hogy egyértelművé tegyem e pont tisztázásra szoruló részeit. Néhány nemzeti hatóság azóta módosította is képviseletét. Másoknál ez még várat magára. Biztosak lehetnek abban, hogy a Bizottság szigorúan figyelemmel kíséri e kérdést, és ezzel kapcsolatban semmiféle engedményre nem lesz hajlandó.
<P>
A hatóságok felügyeleti tanácsainak összetételének pontosan meg kell felelnie az Önök, illetve általában a jogalkotó kívánalmainak, és személyesen fogok gondoskodni arról, hogy a szóban forgó hatóságokat létrehozó rendelet 40. cikkével összhangban a nemzeti hatóságok vezetői valóban személyesen találkozzanak legalább - ismétlem, legalább - évi két alkalommal.
<P>
Végül pedig, hölgyeim és uraim, támogatom a Parlament törekvését, hogy biztosítsa a hatóságok részére a szükséges pénzügyi és emberi erőforrásokat feladataik hiteles ellátásához. A költségvetési hatóság számíthat a Bizottság technikai támogatására abban, hogy összhangba kerüljenek a hatóságokra kirótt feladatok és a hatóságok feladatainak ellátásához rendelt erőforrások.
<P>
Elnök úr, hölgyeim és uraim! Életbevágó, hogy most már sikeresen végrehajtsuk a szóban forgó hatóságok elnökeinek és ügyvezető igazgatóinak kinevezését. A hatóságoknak meg kell kezdeniük munkájukat. Biztosíthatom Önöket arról, hogy minden nap megbizonyosodhatok az új hatóságok hasznosságáról, hiszen ma már szinte naponta egyeztetünk velük.
<P>
A hatóságok által az Európai Rendszerkockázati Tanáccsal együttműködésben felvállalt feladatok a legnagyobb fontossággal bírnak. Azt szerettük volna, ha már január 1-jétől teljesen üzemképesek lettek volna. Immár a mi feladatunk, hogy saját szerepünkhöz mérten lehetővé tegyük, hogy megfelelő körülmények között, mielőbb végrehajthassák feladatukat. Ehhez szükségünk van az Önök intézményének teljes támogatására.
<P>
Ismét szeretném megerősíteni, hogy a Bizottság gondoskodni fog arról, hogy a jogalkotó szándékait teljes mértékben tiszteletben tartsák, és hogy a szóban forgó hatóságok csak és kizárólag az Európai Unió érdekeit szem előtt tartva járjanak el.
<SPEAKER ID="231" NAME="Jean-Paul Gauzès">
a PPE képviselőcsoport nevében. - (FR) Elnök asszony, Győri asszony, Barnier úr! A mai vita nem jogi vita, hanem valódi politikai vita. Ez a vita Európa jövőbeli pénzügyi szabályozásáról szól. A Parlament és a Tanács közös munkájának egy aspektusát tetőzi be, amelyet a Bizottság irányításával végeztek. Világosan fogok fogalmazni.
<P>
Számunkra ez nem valamiféle forradalom, vagy hatalmunk öncélú fitogtatása. Arról van szó, hogy biztosítanunk kell a Tanács és a Parlament közötti megállapodások szellemiségének tiszteletben tartását. Nem jogi ujjgyakorlatról beszélünk. A szövegek nem számítanak. Ismerjük a szövegeket. Ami számít, az az, hogy hogyan hajtjuk végre ezeket a szövegeket a gyakorlatban. Ezzel kapcsolatban szeretnék köszönetet mondani a biztos úrnak beszédének világos megfogalmazásáért.
<P>
Soha nem kívántuk kérdőre vonni a Bizottságot, és a biztos úr szavai tökéletesen összhangban vannak a Parlament akaratával. Egy olyan politikai tettről beszélünk itt, ami kimondja: "Ha már létrehoztuk ezeket az intézményeket, meg kell kapniuk a konkrét erőforrásokat a megfelelő működéshez”.
<P>
Meg kell azonban mondanom, hogy nem csak kételyeink, de egyenesen gyanúink vannak azzal kapcsolatban, hogy egyes tagállamok - azok, amelyek fel akarják bomlasztani az európai felügyeletet és megakadályozni az európai szintű pénzügyi szabályozást - betartották-e ezeket a rendelkezéseket. Tiltakozunk ez ellen, mert úgy gondoljuk, hogy ha valóban ez a helyzet, akkor becsaptak minket a felügyeletről szóló tanácskozásokon. Pedig nehéz és hosszan tartó tanácskozások állnak mögöttünk, ahol mindenki kötött valamiféle kompromisszumot. A belga elnökség kiváló munkát végzett, a biztos úr is óriási lendületet adott. Ennek ellenére ma olyan intézményekkel állunk szemben, amelyeknek nincs valódi hatalmuk, mert nem megfelelő a kinevezett személyzet minősége, és mert a tagállamok nem a legjobb embereket választották, talán azért, mert a felkínált bérek nem voltak eléggé vonzóak.
<P>
Akárhogyan áll is a helyzet, a Parlament ma konkrét választ akar hallani. Miniszter asszony! Kénytelen vagyok kimondani, bármennyire is a barátomnak tekintem Önt, hiszen egymás mellett ültünk és ugyanabban a frakcióban, ugyanabban a szakbizottságban dolgoztunk, hogy az általam látott levél, bár csak első tervezet, de nem elfogadható.
<P>
Szeretném elmondani, hogy mi az Európai Néppárt (kereszténydemokraták) képviselőcsoport álláspontja. Egyszerű. Önnek, mint a Tanács képviselőjének, ki kell mondania, hogy teljes mértékig támogatja, amit a biztos az imént elmondott. Elmondhatom Önnek, hogy meg lennénk elégedve egy ilyen nyilatkozattal. A biztos úr pontosan fogalmazott. Rávilágított a humán és pénzügyi erőforrásokkal kapcsolatos problémákra. Az Önök levelének ki kell mondania: "Egyetértünk gyakorlatilag mindennel, amit a biztos elmondott”. Ez nagyon fontos lenne, Győri asszony.
<P>
"Egyetértünk gyakorlatilag mindennel, amit a biztos a ma esti plenáris ülésen elmondott”.
<SPEAKER ID="232" NAME="Udo Bullmann" LANGUAGE="DE">
Elnök asszony, hölgyeim és uraim! Miért vagyunk itt? Barnier úr szerint azért, mert az Európai Parlamentnek sikerült végre olyan európai felügyeleti hatóságokat létrehoznia, amelyek érdemesek erre a névre. Ez nem volt része a Tanács programjának. Nem volt része a tagállamok programjának sem. A Bizottság maga is kételkedett abban, hogy meddig sikerül kitartanunk az új intézmények kialakításával kapcsolatban. A Tanács bizonyára megérti - meg kell értenie -, hogy mik az aggályaink, és ugyanígy a Bizottság is, hiszen valószínűleg maga is hasonlóképpen aggódik.
<P>
Nem; az Európai Parlament - és ez valamennyi frakcióra vonatkozik, nem csupán ránk, szociáldemokratákra - nem fog eltűrni semmiféle olyan játékot a nemzetek részéről, amellyel megpróbálják aláásni az új felügyeleti hatóságok hatalmát. Éppen ezért fontos számunkra a személyzet kinevezése. Ezzel kapcsolatban jogaink vannak - ki kell kérni a véleményünket.
<P>
Néhány dolog valóban okot ad az aggodalomra. A személyi listák, amelyeket kézhez kapunk, nem árulják el, hogy tiszteletben tartották-e a nemek közötti egyenlőség kritériumát. Javaslatokat kapunk jelöltekről, és nem látunk köztük olyat, akiről azt feltételeznénk - és ezt a szóban forgó egyének iránti teljes tisztelettel mondom -, hogy ne tudná ellátni megfelelően a munkáját. Nyilvánvalóan jó emberekről van szó, akik a múltban már bebizonyították, hogy jól végzik munkájukat. Mégis, akiket javasolnak nekünk, múltbeli tevékenységük alapján nem rendelkeznek olyan tekintéllyel, hogy ki tudnának jelenteni a nemzeti felügyeleti hatóságoknak, hogy az valamilyen konfliktushelyzet előfordulása esetén milyen álláspontot képviseljen. Ahol belép az európai felügyelet, ott megtörik a nemzeti lendület. Ez meglep és zavar minket, és fel kell lépnünk ez ellen.
<P>
Nem, ezek az eljárások nem kielégítőek. Azt kérdezem magamtól, hogy például miért ne használhatnánk ugyanazt a megközelítést, mint az OLAF-ért felelős tisztviselők esetében, ahol persze Önöket is érdekli a Parlament véleménye. Miért ne? Még mindig van ehetőség erre az ügyvezető igazgatók kapcsán. Még bebizonyíthatják, hogy érdekli Önöket az Európai Parlament véleménye. Van rá még egy esélyük. Az Európai Unió Tanácsának soros elnöke és volt képviselőtársunk, Győri asszony és Barnier biztos! Mindkettőjüket szeretném felszólítani arra, hogy használják ki ezt a lehetőséget! Vegyék tekintetbe a Parlament kifogásait! Világosan mondják ki, hogy hogyan akarnak együttműködni velünk a jövőben! Világosan mondják ki, hogy milyen célokat akarnak támogatni a 2013-mas reformmal, és hogyan fogják felszerelni az intézményeket! És azt is fejezzék ki világosan, hogy érdekli-e Önöket a mi véleményünk a még kinevezésre váró személyzettel kapcsolatban! Ezért nyomatékosan kérem Önöket, hogy Európa érdekében mielőbb adják meg ezeket a szabályokat!
<SPEAKER ID="233" NAME="Sylvie Goulard">
az ALDE képviselőcsoport nevében. - (FR) Elnök asszony, Győri asszony, biztos úr! Köszönöm, hogy ma este itt vannak közöttünk. Mindannyian tudjuk, hogy nagyon kevés idő állt rendelkezésre, így annál is jobban méltányoljuk, hogy kezdenek válaszolni nekünk. Fontos, hogy világosan összefüggésbe helyezzük saját motivációinkat, amint azt tagtársaim is tették.
<P>
Bennünket az motivál, hogy hónapokon át együtt harcoltunk azért, hogy legyen "válság előtti” és "válság utáni” világ; és hogy a belső piacon, amely elősegítette a pénzügyi szolgáltatások és banki tevékenységek expanzióját - és a szektor határokon átnyúló munkáját teljes mértékig támogatjuk - közös szabályrendszer és felügyelet uralkodjon. Hogy őszinte legyek, az egyeztetések során világossá vált - ráadásul a Bizottság segítségével -, hogy bajkeverők vagyunk. Nyilvánvalóvá vált, hogy bizonyos tagállamok saját irányításuk alatt akarják tartani a felügyeletet, és nem nézik jó szemmel, ha bárki beleüti az orrát az ügyeikbe.
<P>
Győri asszony! Ön azt mondja, hogy a Tanácsnak nincs beleszólása a tisztviselők kinevezésébe, ami jogilag helytálló ugyan, de néhány tagállam lesben áll. A biztos is rámutatott, hogy egyes tagállamokat külön fel kellett szólítaniuk arra, hogy fontos embereket jelöljenek. A Parlament tehát azon van, hogy megpróbálja biztosítani a függetlenséget, az erőforrásokat és az eltökéltséget az előrehaladáshoz.
<P>
Tisztában vagyunk a kötelességeinkkel. Mi mindenkinél jobban szeretnénk, ha a hatóságok megkezdhetnék a munkát, hiszen személyesen vettünk részt a létrehozásukban. Nem akarjuk késleltetni a munkájukat, már csak az olyan fontos dolgok érdekében sem, mint például a banki stressztesztek. De az a helyzet, hogy - mint mások is rámutattak - követelni fogjuk, hogy aludhassunk rá egyet, és nem sajnáljuk az időt arra, hogy részletesen megfontoljuk azt, amit Önöktől - mindkettőjüktől - hallottunk, hogy tiszta lelkiismerettel hozhassunk döntést.
<P>
Köszönöm Barnier úrnak, hogy néhány kérdésben rendkívül világosan nyilatkozott, Önt pedig arra kérném, Győri asszony, hogy ne legyen naiv! Túl sok minden forog kockán.
<SPEAKER ID="234" NAME="Sven Giegold" LANGUAGE="DE">
Elnök asszony, hölgyeim és uraim! Véleményem szerint itt az a kérdés, hogy a lehető legjobban kihasználjuk a törvény adta lehetőségeket arra, hogy erős pénzügyi felügyeletet biztosítsunk Európában, és kétségeink vannak azzal kapcsolatban, hogy az intézmények esetén valóban a legnagyobb mértékben kihasználjuk-e ezeket a lehetőségeket. Látjuk, hogy hibák vannak az eljárásban. A Parlamentben eddig nem láthattuk előzetesen a jelöltek listáját, csak a végeredményt. Egyáltalán nem jelentene semmi nehézséget, ha most legalább megküldenék nekünk az ügyvezető igazgatók listáját. Teljesen nyilvánvaló, hogy az álláshelyek betöltésében nem valósult meg a nemek közötti egyenlőség, és - a folyamat során eddig tapasztaltak alapján - az is kétségesnek látszik, hogy a tagállamok valóban Európa érdekeit fogják-e szem előtt tartani az intézmény álláshelyeinek betöltésekor.
<P>
Ez, és a levelünkben felvázolt más kérdések feljogosítanak bennünket arra, hogy feltegyünk egy alapvető kérdést. Ezen túlmenően azonban ott van még a szóban forgó személyek alkalmassága is. E tekintetben minden jelöltet külön-külön, szakértelmük alapján kell értékelni. Ezzel kapcsolatban két alapvető problémát látok. A meghallgatásokon azt tapasztaltuk, hogy az egyik jelölt kétségbe vonta, hogy európai intézményről lenne szó; ehelyett felügyeleti hatóságok hálózatáról beszélt, és még akkor sem volt hajlandó ezt helyesbíteni, amikor külön felkérték erre.
<P>
Nem kaptunk egyenes választ, amikor megkérdeztük, hogy készek-e átláthatóvá tenni valamennyi lobbista kapcsolatukat a pénzügyi világgal. Mindhárom jelöltnek levelet küldtünk, és a magunk részéről a szavazás eredményét attól tesszük függővé, hogy világos és mindenre kiterjedő választ kapunk-e erre.
<SPEAKER ID="235" NAME="Kay Swinburne">
az ECR képviselőcsoport nevében. - Elnök asszony! Az ECR méltányolja a ma esti lehetőséget arra, hogy itt az ülésteremben megvitathatjuk ezeket a kérdéseket.
<P>
Szeretném világosan kijelenteni, hogy a Gazdasági és Monetáris Bizottság előtti tegnapi bemutatkozásuk alapján az EFH elnöki posztjára pályázó három jelölt képviselőcsoportom szerint teljesen képzett és alkalmas a szóban forgó fontos pozíciók betöltésére.
<P>
Ma esti megjegyzéseim csak a folyamatra vonatkoznak, amelyet idáig követtünk. Szeretném kérni, hogy a kiválasztás folyamata a jövőben a tehetségek lehető legszélesebb köréből toborozzon jelölteket. Ez biztosítaná a szóban forgó hatóságok vezető tisztségviselőinek független gondolkodását és új sokszínűségét. Ezért a fizetéseket úgy kell alakítani, hogy megfeleljenek a szenioritásnak, amelyet elvárunk e szerepektől. Mindenáron el kell kerülni a szükségtelen életkori korlátozásokat, vagy bármilyen más, a szakmai képességeken és hozzáértésen kívüli követelmény alkalmazását.
<P>
A mostaninál jobb teljesítményt tudnánk felmutatni mind a folyamat, mind a Parlamenttel szembeni átláthatóság terén. Remélem, hogy mindezt figyelembe veszik a jövőben.
<SPEAKER ID="236" NAME="Marta Andreasen">
az EFD képviselőcsoport nevében. - Elnök asszony! Szerintem nincs szükség ezekre az ügynökségi felügyelői pozíciókra, mert nincs szükség magukra az ügynökségekre sem. Vajon az ESMA-nak nevezett új felügyeleti szint létrehozása előrelépést fog jelenteni a meglévő felügyeleti hatóságokhoz képest? Szerintem ez inkább csak összezavarja, hogy ki felelős és miért.
<P>
Vajon olyan szabályozásokat fog bevezetni a felügyeleti hatóság, amelyek alkalmazhatók a világ legnagyobb pénzügyi negyedére? Kétlem. Attól tartok, hogy inkább a piacellenes tömeg kedvenc koncepcióit fogják rákényszeríteni a City of Londonra. Az elmúlt évek pénzügyi tevékenységekből eredő problémái abból fakadtak, hogy vagy megszüntették, vagy semmibe vették a szabályokat azok, akiknek feladata a betartatásuk lett volna.
<P>
Nincs garancia arra, hogy ezek a hatóságok jobbak lesznek. Ráadásul mindegyik pozícióra csak egy embert jelöltek, ami teljesen antidemokratikus eljárás. No persze, itt is ugyanazt az eljárást követték, mint a Bizottság elnöke, a többi biztos és a főképviselő kinevezésénél. És még hosszan sorolhatnám. Kérem Önöket, hogy ellenezzék a szóban forgó jelöltek - vagy bármely más jelölt - kinevezését!
<SPEAKER ID="237" NAME="Michel Barnier" LANGUAGE="FR">
Elnök asszony! Rövid leszek, mert korábban már a lehető legőszintébben és legvilágosabban fejeztem ki magamat. Gondosan mérlegeltem nyilatkozatom minden egyes szavát, és ezt a teljes egyértelműség kedvéért írásban is megerősíti az a levél, amelyet Šefčovič elnökhelyettessel együtt írtunk alá.
<P>
Köszönettel vettem felszólalásaikat, amelyekre válaszul mindössze három pontot szeretnék megemlíteni.
<P>
Az első a hatóságok elnökeinek függetlenségét és hatáskörét érinti. Nagyon örülök neki, és nem tartom meglepőnek, hogy a Parlament - csak úgy, mint a Bizottság - teljes mértékig elkötelezte magát e függetlenség és hatáskör védelme mellett és azért, hogy ezt tiszteletben tartsák a jövőben is. Ez létkérdés; olyasmi, ami a jövőre nézve is fontos, tekintettel a hatóságok előtt álló feladatok sokaságára és súlyosságára. Önök felvetették a hitelminősítő intézetek és a stressztesztek problémakörét. Ezek olyan kérdések, amelyekhez szükség lesz a hatóságokra és a hatóságok hitelességére. Ez az első pont, amit szerettem volna megemlíteni, és amiben mind a Parlament, mind a Bizottság - és persze bízom benne és reménykedem abban, hogy a Tanács is - egyet tud érteni egymással.
<P>
A második a kiválasztási eljárás kérdése. Hölgyeim és uraim! Emlékszem, hogy a trialógusokon zajló megbeszéléseken ez az eljárás számos vita tárgyát képezte, de végül megállapodás jött létre a társjogalkotók között. Ez olyan amilyen, és kétségtelenül megvannak a maga hibái. Saját magam kezdeményeztem a felülvizsgálati záradékot a megjavítására. Tiszta lelkiismerettel állíthatom Önöknek, hogy semmi okom nincs azt feltételezni, hogy az eljárás nem tette lehetővé jó jelöltek kiválasztását. Semmi okom nincs kétségbe vonni a kiválasztott jelöltek indítékait. A jelöltek listájának kézhezvétele és a jelöltekkel való személyes találkozók után saját magam alakítottam ki egy olyan sorrendet, amelyről tiszta lelkiismerettel úgy éreztem, hogy a leghasznosabb és a leghitelesebb kritériumokon alapul. Ahhoz azonban, hogy megtaláljuk ezeket a jó jelölteket, a hozzánk beérkező listákra és a tagállamok szabályozó hatóságaitól beérkezett 275 pályázatra kellett támaszkodnunk. A felülvizsgálati záradékkal éppen ezeket a kétségkívül javításra szoruló eljárásokat szeretnénk tökéletesíteni. Meg kell azonban mondanom, hogy a magam részéről semmiféle okom nincs azt feltételezni, hogy az általunk kiválasztott jelöltek nem megfelelőek, vagy nem alkalmasak feladataik teljesítésére.
<P>
Végül a harmadik pont, amelyet Önök közül is felvetettek néhányan, a hatóságok képviseleti szintje. A Bizottság mindig gondoskodni fog arról, hogy a képviselet megfeleljen a szabályozásoknak, méghozzá a legmagasabb szinten. Őszinte köszönetem az Európai Parlamentnek, hogy támogat minket ebben az életbevágó kérdésben, amely egyúttal hitelességünk záloga.
<P>
Elnök asszony, hölgyeim és uraim! Ennyit szerettem volna elmondani, mielőtt - hogy az előző felszólaló szavaival éljek - mindannyian alszunk rá egyet. Ezt szerettem volna személyesen elmondani Önöknek biztosítékul, valamennyi biztos nevében, hogy gondoskodjunk arról, hogy a hatóságok sikerrel járjanak. Ezzel valósulhat meg az igazi európai felügyelet, amely nem helyettesíteni fogja a nemzeti felügyeleti hatóságokat, hanem gondoskodni fog azok eredményesebb együttműködéséről, és amelynek meglesz a hatalma arra, hogy szembenézzen a ma már egyértelműen nemzetek felettinek tekinthető kihívásokkal és kockázatokkal.
<P>
Az Európai Rendszerkockázati Testület mellett erre a három radarképernyőre is szükség volt, amelyek - hála Önöknek - mára jórészt meg is valósultak. Hölgyeim és uraim! Most már mindenkinek mielőbb hozzá kell fognia a munkához, mert a piacok őszintén szólva rendkívül gyorsan, nálunk sokkal gyorsabban lépnek a mai demokratikus világban, és fontos, hogy a hatóságok mihamarabb megkezdhessék működésüket.
<SPEAKER ID="238" NAME="Enikő Győri">
a Tanács soros elnöke. - Elnök asszony, tisztelt kollégák! Engedjék meg, hogy először arra a kérdésre válaszoljak, ami gyakran merült fel a vita során: beleegyezik-e a Tanács a rendeletben rögzített kinevezési eljárás felülvizsgálatába?
<P>
Nos, tudjuk, hogy ugyanaz a preambulumbekezdés kimondja, hogy a későbbi kinevezések tekintetében jelentésben kell felülvizsgálni, hogy a Bizottság általi listakészítés eljárása megfelelő-e.
<P>
A 81. cikk pedig arról rendelkezik, hogy 2014. január 2-ig, és azt követően minden harmadik évben a Bizottság jelentést küld a Parlamentnek a rendeletben meghatározott eljárásokról. Ez alkalmat nyújt arra, hogy a rendeletet a gyakorlati tapasztalatok alapján idejében tökéletesíteni lehessen, és szeretném, ha ebben a szellemben intézményeink között konstruktív párbeszéd alakulna ki a jövőbeli átértékelés megalapozása érdekében.
<P>
a Tanács soros elnöke. - (HU) A biztos úr és az én felszólalásomat az határozta meg, hogy kinek mi a hatásköre. Megkaptuk a Gazdasági Bizottság elnök asszonyának levelét, és mindenki a saját hatáskörébe illő kérdéseket igyekezett megválaszolni. Igyekeztem önöket meggyőzni arról, hogy a függetlenségre megvannak a garanciák, és a Tanácsnak és a Parlamentnek, mint a pénzügyi felelősséggel rendelkező két intézménynek a költségvetés megalkotásában a feladata, hogy gondoskodjon ezen intézményeknek a működőképességéről. Világos tehát a munkamegosztás, és egyértelmű az elkötelezettség, úgy látom, minden intézmény részéről.
<P>
Ebben a szellemben készült az a levél, amelyet az ECOFIN elnöke, Matolcsy György miniszter úr küldött ma válaszul a ma reggeli ECON bizottsági elnök asszonyos levélre, és abban bízom, hogy a bizottság véleményével együtt önök ezt kielégítő válasznak tekintik. A Tanács, a soros elnökség azt teljes mértékben támogatja. Ez volt Gauzès képviselő úrnak a kérdése, amit a bizottság az ő illetékességi körébe tartozó témákban mondott. Úgyhogy én abban bízom, hogy ezek után nem lesz akadálya annak, hogy holnap a Parlament a jelölteket támogassa, és végre a felügyeleti hatóságok munkához láthassanak.
<SPEAKER ID="240" NAME="Elnök">
A vita lezárásaként az eljárási szabályzat 120. cikkének értelmében három állásfoglalási indítvány került benyújtásra.
<P>
A vitát lezárom. A szavazásra holnap 11:30-kor kerül sor.
<P>
Írásbeli nyilatkozat (az eljárási szabályzat 149. cikke)
<SPEAKER ID="241" NAME="Alfredo Pallone" LANGUAGE="IT">
Az Európai Parlament fontos hozzájárulást tett az Európai Pénzügyi Felügyeleti Hatóságok létrejöttéhez. Ezért ma este egyrészt saját szerepét kívánja kiemelni, másrészt pedig biztosítékot kér a Tanácstól és a Bizottságtól a hatóságok független működéséről és a szükséges személyzet és erőforrások rendelkezésére állásáról. Ez attól függetlenül is érvényes, hogy kit neveznek ki. Az EFH-k élére kinevezendő elnökjelöltek hozzáértőnek és szakmailag felkészültnek bizonyultak, és biztos vagyok benne, hogy részrehajlás nélkül, kielégítő módon fogják betölteni szerepüket. Rendkívül fontos, hogy támogassuk a jelölteket és biztosítsuk, hogy a hatóságok mielőbb megkezdhessék működésüket, mert sok a megoldásra váró, azonnali intézkedést igénylő probléma. E követelmények miatt hoztuk létre a hatóságokat, és erre kell gondolnunk a holnapi szavazás során is.
