<CHAPTER ID="022">
A taposóaknák betiltásáról szóló Ottawai Egyezmény tizedik évfordulója (vita)
<SPEAKER ID="177" NAME="Elnök">
A következő napirendi pont a Bizottságnak a taposóaknák betiltásáról szóló Ottawai Egyezmény tizedik évfordulójával kapcsolatos nyilatkozata.
<SPEAKER ID="178" NAME="Meglena Kuneva">
a Bizottság tagja. - Tisztelt elnök úr! Szeretnék köszönetet mondani a Parlamentnek azért, hogy lehetőségünk van megvitatni ezt a rendkívül fontos témát, és szeretnék röviden észrevételeket tenni az aknáktól mentes világról szóló állásfoglalásra irányuló indítvánnyal kapcsolatban, amelyet ma kaptunk meg.
<P>
Tíz évvel az Ottawai Egyezmény jóváhagyását követően jelentős előrehaladásnak örülhetünk a célkitűzések megvalósítása terén. Százötvenhat állam ratifikálta az egyezményt, és az elmúlt években határozottan csökkent a gyalogsági aknák alkalmazása. Kevesebb aknát gyártanak, és gyakorlatilag megszűnt ennek a veszélyes fegyvernek a kereskedelme.
<P>
Az Ottawai Egyezmény 1997. évi elfogadása óta az Európai Közösség rendkívül elkötelezett aziránt, hogy az egyezmény egyetemessé váljon, és hogy megvalósuljanak a célkitűzései. Az aknák elleni fellépés részét képezte az Európai Közösség harmadik országokban végrehajtott segítségnyújtási és fejlesztési programjainak, amelyek számos tevékenységre kiterjedtek - a készletek megsemmisítése, az aknákkal összefüggő kockázatokkal kapcsolatos oktatás, az aknák áldozatairól való gondoskodás, rehabilitációjuk, valamint társadalmi és gazdasági újrabeilleszkedésük. Az Európai Közösség aknák elleni fellépési stratégiáját és programozását az egyéb földrajzi eszközökből származó finanszírozással kiegészített, e célra szolgáló költségvetési keret támasztotta alá. A 2002-2007-es időszak során körülbelül 275 millió EUR átadására került sor, aminek következtében az EK a világ egyik vezető adományozójává vált. Ahogy azt a Parlament megjegyezte állásfoglalásában, az Európai Közösség aknák elleni fellépési stratégiája ebben az évben befejeződik. Értékelésre kerül sor annak megállapítása érdekében, hogy a stratégia megfelelő válasz volt-e a nairobi cselekvési tervre. Az előzetes belső vizsgálat pozitív eredményeket mutat.
<P>
A Bizottság külső finanszírozási mechanizmusaiban 2007-ben bekövetkezett változások miatt a gyalogsági taposóaknákra vonatkozó költségvetési keretet az EK külső segítségnyújtására vonatkozó új eszközök váltották fel, amelyek az aknák elleni megfelelő fellépés finanszírozására használhatók fel. Jelenleg a fejlesztésre, előcsatlakozásra és a szomszédsági politikára vonatkozó földrajzi jellegű költségvetési keretek a legfontosabb pénzügyi eszközök. Sürgős esetekben a gyalogsági taposóaknákkal és a háborús robbanóanyag-maradványokkal kapcsolatos fellépés finanszírozható a humanitárius segítségnyújtási költségvetésből és az új stabilitási eszközből is, ami lehetővé teszi a pénzösszegek gyors mobilizálását válságok, illetve kialakuló válságok esetén.
<P>
Ez a költségvetési hatóság által megállapított új jogi keret, amelynek megfelelően kell folytatni tevékenységünket. Az EK által alkalmazott általános megközelítés azonban változatlan: a gyalogsági aknák és az egyéb háborús robbanóanyag-maradványok problémájával a humanitárius segítségnyújtás, a hosszú távú és fenntartható társadalmi-gazdasági fejlesztési programok átfogó keretében kell foglalkozni. Azon országoknak, amelyek segítségnyújtásban szeretnének részesülni, az Európai Bizottságnak szóló kérelmeikben az aknák elleni fellépést kell első helyre tenniük. Teljes mértékben osztjuk a Parlament azon aggályát, amelyet a stabilitási eszközre vonatkozó stratégiával kapcsolatos észrevételeiben is kifejezésre juttatott, miszerint e fontos humanitárius területen el kell kerülni a biztonsági rés kialakulását.
<P>
Annak ellenére, hogy az eszközök és a módszerek változtak, az EK továbbra is elkötelezett az Ottawai Egyezmény iránt. 2007-ben az Európai Közösség összesen legalább 33 millió EUR összegű segítséget nyújtott az aknák elleni fellépéshez a következő országokban: Belarusz, Bosznia és Hercegovina, Kambodzsa, Ciprus, Etiópia, Bissau-Guinea, Jordánia, Libanon, Szenegál és Szudán.
<P>
Szeretnem biztosítani a Parlamentet, hogy a Bizottság továbbra is szilárdan elkötelezett aziránt, hogy ezentúl is támogassa az Ottawai Egyezmény végrehajtását, és segítséget nyújt a harmadik országoknak a gyalogsági aknakészletek megsemmisítéséhez, az aknamezők megtisztításához és az áldozatok megsegítéséhez.
<SPEAKER ID="179" NAME="Stefano Zappalà">
a PPE-DE képviselőcsoport nevében. - (IT) Tisztelt elnök úr! Hölgyeim és uraim! Szeretnék köszönetet mondani a biztos asszonynak a minden részletre kiterjedő és alapos felszólalásáért, amelynek során ténylegesen kifejtette, hogy eddig mi történt ezen a területen. Ugyanakkor véleményem szerint ez egy olyan téma, amellyel nekünk és másoknak továbbra is foglalkoznunk kell - ahogy azt a biztos asszony már elmondta, és én megjegyeztem -, mert a számadatok riasztóak.
<P>
Korábban számadatokat tudtunk meg a szállodák biztonsága és a biztonság egyéb vonatkozásai tekintetében, és bár minden emberélet nagyon fontos, ezek a számadatok elég alacsonyak. Itt most egészen más helyzetről van szó: ez a probléma évente 10 000-20 000 embert érint. Az EU-n kívüli országokban valószínűleg több mint félmillió ember vált rokkanttá, ezért ez egy rendkívül időszerű téma, és igazán nem véletlen, hogy az Ottawai Egyezmény tizedik évfordulója alkalmával kerül megvitatásra, valamint hogy ebben az ülésteremben mindössze két év elteltével újra foglalkozunk ezzel a problémával. 2005-ben egy állásfoglalás kapcsán tárgyaltuk ezt a kérdést, és most foglalkozunk vele újra. Azért tárgyalunk ismét erről a témáról, mert félő, hogy az emberek egyszer csak már nem fognak beszélni róla.
<P>
A biztos asszony - akinek ismételten köszönetet mondok az elhangzottakért - kiemelt néhány finanszírozási csatornát, amelyeken keresztül továbbra is folytathatjuk a gyalogsági aknákkal szembeni küzdelmet, és én kifejezetten a gyalogsági aknákra célzok. Úgy gondolom azonban, hogy sokkal többet kell tennünk. Még mindig túl sok ország nem írta alá az Ottawai Egyezményt, továbbra is túl sok ország rendelkezik ilyen hadianyagfelszerelés-arzenállal, még mindig túl sok országban és túl nagy területen vannak elhelyezve ilyen aknák, ezért nagyon komolyan kell vennünk az aknamentesítést.
<P>
A biztos asszony által elmondottak kiegészítéseként meg kell említenem, hogy a háborús területeken maradt gyalogsági aknák áldozatainak 34%-a - ezek adatok, de még meg kell vizsgálni, hogy a statisztika megfelel-e a valóságnak -, mindenesetre elvileg az áldozatok 34%-a gyermek, ami még inkább súlyosbítja az ügyet. Ezért úgy gondolom, biztos asszony, hogy nemcsak hogy folytatni kell a programot, hanem megfelelőbb és hosszabb ideig tartó finanszírozást is kell biztosítani.
<P>
A Bizottság már eddig is sokat tett; az Európai Unió már eddig is sokat tett: az elmúlt tíz évben 335 milliót, csupán 2007-ben 33 milliót biztosított; úgy gondolom azonban, hogy a Tanácsnak, a Bizottságnak és a tagállamoknak ülést kell összehívniuk az Ottawai Egyezmény felülvizsgálata céljából, és többet kell tenniük annak biztosítása érdekében, hogy a világ összes országa fellépjen ezzel az üggyel kapcsolatban, valamint az aknamentesítés és a gyalogsági aknák közeljövőbeli, lehető leghamarabb történő teljes felszámolása érdekében.
<SPEAKER ID="180" NAME="Ana Maria Gomes">
a PSE képviselőcsoport nevében. - (PT) Az Ottawai Egyezmény egy olyan nemes ügyre irányuló globális és hatékony erőfeszítés eredményeképpen jött létre, amely egyesítette és továbbra is egyesíti a kormányokat, a közvéleményt és a nem kormányzati szervezeteket. Még néhány, az egyezményben nem részes állam - sajnos még mindig 37-en vannak - is részben teljesíti az egyezményben foglaltakat.
<P>
Ezért ez a jogi eszköz egy barométerhez hasonlóan felméri azt, hogy az egyes országok milyen mértékben vesznek részt az értékek globális közösségében. Ahogy azt a biztos asszony is említette, érdemes megemlékezni arról, hogy eddig mit értünk el. 10 év alatt az Ottawai Egyezmény részes államai több mint 41 millió aknát semmisítettek már meg. Ha csak a tavalyi évet nézzük, Szerbia, Montenegró, Angola, Ciprus, a Zöld-foki-szigetek és Lettország teljesítette kötelezettségvállalásait és felszámolta aknakészleteit. Ötven aknagyártó ország közül harmincnyolc beszüntette a gyártást, köztük négy olyan is, amely nem részese az egyezménynek: Egyiptom, Finnország, Lengyelország és Izrael.
<P>
Az egyezmény által 10 év alatt elért eredmények megünneplését azonban annak hangsúlyozására is fel kell használni, hogy még mindig sok a tennivaló. Az egyezmény tíz részes állama még mindig nem semmisítette meg teljesen készleteit, amelyek összesen 14 millió aknát tesznek ki. Az egyezmény tíz részes állama közül kettőnek jelentős készletei vannak gyalogsági aknákból, és nem irányoznak elő semmiféle intézkedést a megsemmisítésük céljából: ez a két ország Etiópia és Irak. Az aknák túlnyomó része azonban olyan államok birtokában van, amelyek nem részesei az egyezménynek. Kína önmagában még mindig 110 milliós készlettel rendelkezik ezen embertelen fegyverekből, miközben folytatja a gyártásukat. Ennél még felháborítóbb - talán azért, mert például az afganisztáni fronton az európai haderők mellett harcoló egyik szövetségesünkről van szó -, hogy az Amerikai Egyesült Államok, amely szintén nem részese az egyezménynek, nemcsak hogy továbbra is fenntartja több mint 10 millió darabból álló aknakészletét, hanem tavaly a Pentagon új finanszírozást is kért az egyezménnyel összeegyeztethetetlen két aknatípushoz.
<P>
Reméljük, hogy az Amerikai Kongresszus erőfeszítései még egyszer mérsékelni fogják a Fehér Ház bőkezűségét az új háborús "játékok” tekintetében.
<P>
Az Európai Unió sem mindenben tökéletes, amikor Finnország és Lengyelország továbbra is elutasítják az egyezmény ratifikálását. Ez azonban nem állhat Európa útjában a lehető legtágabb értelemben vett, gyalogsági aknák elleni küzdelem során. Felháborító, hogy itt a Parlamentben egyesek ragaszkodnak ahhoz, hogy az eszköz hivatalos katonai meghatározása alapján tegyünk különbséget, nem pedig az aknák okozta sérülés jellege alapján. Egy járművek elleni akna aktiválását követően felrobbant polgári személyt aligha érdekli majd a bonyolult műszaki terminológia.
<P>
Kadhafi ezredes a weboldalán és az EU-Afrika csúcstalálkozó utolsó napjaiban a portugál sajtóban közzétett, egész oldalas hirdetésben támadta az Ottawai Egyezményt és védte a gyalogsági aknákat, amelyek a szegények fegyverének nevezett. Vannak néhányan a Tisztelt Házban, akik ehhez az őrült bűnözőhöz hasonlóan úgy szeretnék értelmezni az egyezményt, hogy az tegye lehetővé a gazdag országok számára, hogy egy feltételezett katonai nehézség esetén az aknák kifinomultabb változatait megalkossák és alkalmazzák. Végezetül, elnök úr, az ilyen visszataszító álláspontokkal szemben az Európai Uniónak egyszerűen a következő célt kell kitűznie: aknáktól - mindenféle aknától - mentes világ megteremtése, továbbá hogy az aknáknak ne legyen több polgári áldozata.
<SPEAKER ID="181" NAME="Marios Matsakis">
az ALDE képviselőcsoport nevében. - Tisztelt elnök úr! A gyalogsági aknák betiltásáról szóló Ottawai Egyezmény nagyon sikeres volt abban a tekintetben, hogy több ezer emberéletet mentett meg, valamint megakadályozta, hogy több ezren súlyosan megsebesüljenek.
<P>
Sajnálatos módon azonban még mindig sok a tennivaló és hosszú utat kell megtenni az aknák gyártásának és alkalmazásának drasztikusabb csökkentése érdekében.
<P>
Így, amiképp az Ottawai Egyezmény tizedik évfordulóját ünnepeljük, arra kell irányítanunk a figyelmünket, hogy hogyan érhetjük el azt, hogy a világ összes állama aláírja és ratifikálja az egyezményt. Véleményem szerint a következőképpen kell eljárnunk. Először is széles körben tegyük közzé az azon országok nevét tartalmazó feketelistát, amelyek még nem írták alá és nem ratifikálták az egyezményt. Ez a mai napig 31 országot érint, közéjük tartoznak, sajnos, a világ legnagyobb országai is, azaz Kína, India, Oroszország, az Amerikai Egyesült Államok és más országok.
<P>
Másodszor meg kell próbálnunk szigorú és hatékony szankciókat kiszabni a listán szereplő országokra, hogy legalább az egyezmény aláírására megkíséreljük rávenni őket.
<P>
Harmadszor, nagyon hatékony és gyors aknamentesítő szolgáltatást kell létrehoznunk, amely kérésre azon államok rendelkezésére állna, amelyek a költségek vagy a szakértelem hiánya miatt saját maguk nem képesek megoldani ezt a problémát. Következésképpen többet kell befektetnünk a hatékonyabb aknamentesítéssel kapcsolatos kutatásba.
<P>
Negyedszer, biztosítanunk kell, hogy minden érintett ország teljesítse az aknák áldozatainak járó, megfelelő egészségügyi és szociális segítségnyújtásra vonatkozó kötelezettséget. E célból a szegényebb országok számára hatékonyabb finanszírozási rendszert kell rendelkezésre bocsátani.
<P>
Ötödször, ideje, hogy ne csak a gyalogsági aknákra, hanem mindenféle aknára, valamint minden egyéb olyan fegyverre is odafigyeljünk, amelyek egy adott konfliktus befejeződése után is képesek gyilkolni, ilyenek például a kazettás bombák.
<SPEAKER ID="182" NAME="Ģirts Valdis Kristovskis">
az UEN képviselőcsoport nevében. - (LV) Tisztelt biztos asszony! Én is szeretném elismerni az Ottawai egyezmény eredményeit. Ezenkívül az Európai Uniót is dicséret illeti azért, mert jelentős eredményeket ért el az egyezmény támogatása terén. Van azonban néhány probléma. Védelmi stratégiájukban Pakisztán, India és Kína még mindig ragaszkodik a gyalogsági aknák megtartásához. Sajnálatos módon az EU-tagállamban, Finnországban azzal a szándékkal vizsgálják felül ezt a kérdést, hogy megvitassák a gyalogsági aknák kazettás bombákkal való lecserélésének lehetőségét, ami nem lenne elfogadható az Európai Unió számára. Közismert, hogy az Egyesült Államok és Oroszország új alternatívát dolgoz ki az egyezmény tekintetében: irányított és önmegsemmisítő aknákat. Ezért felvetődik a következő kérdés: hogyan lépjenek fel most az EU-tagállamok és az Ottawai Egyezmény? Lehet, hogy ezek az országok rávehetők arra, hogy újgenerációs, emberségesebb gyalogsági aknákat szerezzenek be. Ezért felkérem az Európai Uniót, hogy haladéktalanul alakítsa ki álláspontját az Egyesült Államok és Oroszország ilyen újgenerációs gyalogsági aknák kifejlesztésére irányuló óhajával kapcsolatban, és lépjen fel ezzel szemben.
<SPEAKER ID="183" NAME="Angelika Beer">
a Verts/ALE képviselőcsoport nevében. - (DE) Tisztelt elnök úr! Biztos asszony! Hölgyeim és uraim! Mi is a mai vita valódi lényege? Pénteken a Parlament szeretne elfogadni egy állásfoglalást, amelyben először is rámutatunk arra, hogy itt Strasbourgban egy kiállítással fejezzük ki elismerésünket az Ottawai Egyezmény tizedik évfordulója alkalmából, de amelyben azt is egyértelműen kimondjuk, hogy nem elég betiltani a gyalogsági aknákat, hanem a járművek elleni aknákat is be kell venni az egyezménybe.
<P>
Az Ottawai Egyezmény fennállásának 10 esztendeje azért olyan fontos, mert ez volt az első olyan eset, amikor a civil társadalom által indított per egy tömegpusztító fegyver, azaz a gyalogsági aknák nemzetközi tilalmához vezetett. Nagyon sokatmondó, hogy a Parlamenten belüli, ezzel a témával kapcsolatos konszenzust nem támogató egyetlen képviselőcsoport Zappalà úr felszólalása után eltűnt. Azt szerettem volna megkérdezni Zappalà úrtól - tekintettel arra, hogy például 2005-ben a járművek elleni aknák egyedül Afganisztánban 100 balesetet okoztak -, nézett-e már olyan rokkant gyermek szemébe, aki egy iskolabuszban robbant fel, és hogy van-e indoka arra, hogy miért tartja a gyalogsági aknákat rossznak, ugyanakkor a járművek elleni aknákat jónak.
<P>
Az a helyzet, hogy szeretném megtudni Zappalà úrtól és képviselőcsoportjától, hogy csak egyszer is néztek-e rokkant katonák, illetve a rokkantak és a járművek elleni aknák által meggyilkoltak hozzátartozóinak szemébe, és hogyan igazolják a történteket. Nincs jó és rossz akna, hanem nemzetközi szinten a járművek elleni aknákat is be kell tiltani.
<P>
Szeretnék még valami mást is mondani a finanszírozással kapcsolatban. Természetesen a stabilitási eszköz szükséges és hasznos - és ennek biztosítása érdekében előadóként én is minden tőlem telhetőt megteszek - az aknamentesítés rövid távú intézkedések keretében történő végrehajtása terén. Azt is tudjuk azonban, hogy egy rövid távú intézkedés, egy stratégia nem elegendő az aknamentes világ létrehozásához. 2009 gyorsan közeledik, ezért azt kérjük, hogy ismét vitassuk meg egy önálló költségvetési keret elfogadását. Ha az emberekről van szó, egyértelmű állásfoglalásokra van szükségünk.
<SPEAKER ID="184" NAME="Tobias Pflüger">
az GUE/NGL képviselőcsoport nevében. - (DE) Tisztelt elnök úr! Az Ottawai Egyezmény a társadalmi megmozdulásokból kiinduló nyomásnak köszönhetően sikeres. Nem a kormányok kezdeményezték azt, hanem a gyalogsági aknák elleni mozgalom. Időközben 156 ország írta alá az egyezményt, valamint elég érdekes módon 30 fegyveres, nem állami szereplő. A probléma, az, hogy az egyezmény nem terjed ki a harckocsik elleni aknákra. A harckocsik elleni aknákat is be kell tiltani, mert a teherautókat, autóbuszokat stb. is veszélyeztetik.
<P>
Az exportot le kell állítani, hogy többé más országokon keresztül ne lehessen exportálni. A lényeg, hogy a taposóaknákkal kapcsolatos egyéb aknákat is be kell tiltani. Jean-Claude Juncker erre világosan rámutatott 2004-ben. Azt mondta, hogy a kazettás bombák tilalma a gyalogsági aknák tilalmának logikus kiterjesztése lenne. Nagyon egyértelműen ki kell mondanom, hogy az EU-ban a honvédelmi beszerzéssel kapcsolatos csoportok taposóaknákat gyártanak. A német Diehl, Rheinmetall és EADS társaságokra utalok. Véglegesen be kell tiltani ezeket a brutális gyilkos fegyvereket, a taposóaknákat, nem csupán az Európai Unióban, hanem világszerte.
<SPEAKER ID="185" NAME="Geoffrey Van Orden" AFFILIATION="PPE-DE">
Tisztelt elnök úr! Nagyon örülök, hogy Kuneva biztos asszonyt itt láthatom ma este. Szó szerint éppen csak leugrottam a repülőről, és nem is úgy készültem, hogy beszélni fogok, de örömmel fogadom a lehetőséget. Itt a Parlamentben valószínűleg azon kevesek közé tartozom, akik ténylegesen jelen voltak az Ottawai Egyezmény 10 évvel ezelőtti aláírásakor. A gyalogsági aknák elleni kampány azon dolgok közé tartozik, amelyekben sok éven át nagyon komolyan részt vettem. Ezért határozottan üdvözlöm ezt a vitát.
<P>
Úgy vélem, nagyon fontos, hogy ne térjünk el a valódi problémától. Amikor 10 évvel ezelőtt mindannyian ott voltunk Ottawában, azt reméltük, hogy ezt a problémát az elkövetkező 10 év alatt gyökerestül meg fogjuk szüntetni. 10 év elteltével most itt tartunk, és többé-kevésbé még mindig ugyanazt mondjuk, amit 10 évvel ezelőtt, ami szerintem nagy kár.
<P>
A megfelelő megvilágításban kell látnunk a dolgot. Azért sikerült bevezetnünk ezt a tilalmat a gyalogsági aknákra vonatkozóan, mert a felelős fegyveres erők felismerték, hogy ezt a konkrét fegyvert akár ki is vehetik a fegyvertárukból, és teljes mértékben mögé álltak. Nagyon kell ügyelnünk arra, hogy a fegyveres erőinket bevonjuk ezekbe a vitákba, ezért a tilalom kibővítése az összes többi területre olykor nem sokat használ - amikor például a tankok elleni aknákról beszélünk. Ezek olyan fegyverek, amelyekre még mindig szükségünk van, a felelős fegyveres erők általi használatra a demokráciáinkban. Mindig rá kell mutatnunk a valódi bűnösökre. A valódi bűnösök azok, akiket néhányan udvariasan "fegyveres nem állami szereplőknek neveznének”. Ezek valójában lázadók és terroristák, és ők azok az emberek, akik szerte a világon a legnagyobb hasznát veszik ezeknek a fegyvereknek.
<P>
Ha Afganisztánban vizsgáljuk a problémát ebben a pillanatban: a jelenleg lerakott gyalogsági aknákat Afganisztánban a Talibán rakja le. Jelenleg ezek azok az emberek, akik a problémákat okozzák. Ezért a megfelelő módon kell irányítanunk a figyelmünket. Határozottan üdvözlöm a vitát. Szeretném azt gondolni, hogy a megfelelő erőforrásokat fordítjuk e probléma leküzdésére, és ez teljes támogatásomat élvezi.
<SPEAKER ID="186" NAME="Thijs Berman" AFFILIATION="PSE">
(NL) Tisztelt elnök úr! Olykor szégyenteljes, hogy nincs nyílt vita, akkor tudnék válaszolni Van Orden úrnak, de nem teszem.
<P>
A gyalogsági aknák elleni világméretű kampány nagy sikernek is tekinthető. Mostanra több ezer négyzetkilométernyi terület mentes a taposóaknáktól azon emberek munkájának köszönhetően, akik nagy kockázatot vállalnak Boszniában, Angolában és sok más országban. Ugyanakkor az Ottawai Egyezmény aláírásától számított 10 év elteltével sincs okunk a vidámságra.
<P>
Annak ellenére, hogy 156 ország aláírta a gyalogsági aknák felhasználásának, készletezésének, gyártásának és átadásának tilalmáról, valamint azok megsemmisítéséről szóló egyezményt, valamint drasztikusan csökkent a gyalogsági aknák kereskedelme, még mindig befektetnek - többek között európai pénzügyi intézmények is - a gyalogsági aknák gyártásába. Holland és más bankok, valamint nyugdíjalapok vétkesek ebben. Jó, ha ezen intézményeknek megmutatjuk a taposóaknákkal kapcsolatos befektetések következményeit.
<P>
Elvégre 1975 óta a gyalogsági aknák egymillió emberéletet követeltek. Évente több tízezer életet követelnek. A vita ideje alatt legalább hárman vesztik életüket a gyalogsági aknák miatt, naponta 70-en. A gyalogsági aknák miatt 200 000 négyzetkilométernyi terület megközelíthetetlen, és még mindig 250 millió darab van belőlük forgalomban.
<P>
Mianmar és Oroszország kormánya továbbra is helyez el aknákat, és itt Van Orden úr, egyáltalán nem "terrorszervezetekről” van szó, hanem ismét... az orosz kormányról... A világon még mindig van 13 ország, amely vagy gyártja a taposóaknákat, vagy fenntartja annak jogát, hogy a jövőben ismét így cselekedjen. Az Egyesült Államokban például az Alliant Techsystems és a Textron vállalat továbbra is zavartalanul gyárt taposóaknákat, az Egyesült Államok kormányának megrendelésére.
<P>
Tisztelt elnök úr! Kuneva biztos asszony! Belgiumban betiltották a taposóaknákkal kapcsolatos befektetést, de Európa többi részén továbbra is tevékenyek a vállalatok; az egyik képviselő a Rheinmetallra és a Thales-re utalt. Ezt a tevékenységet le kell állítani, és az állásfoglalásunk pontosan erre szólít fel, illetve pontosabban fogalmazva, ismételten erre szólít fel, mivel az Európai Parlament 2005 júliusában ugyanezt a követelést fogalmazta meg. Az EU-tagállamoknak egyet kell érteniük abban, hogy nem lehet egyetlen olyan európai vállalat vagy pénzügyi intézmény sem, amely továbbra is olyan vállalkozásokba fektet be, amelyek a jövőben taposóaknákat fejlesztenek ki és gyártanak. Ugyanez érvényes a kazettás bombákra és a járművek elleni aknákra is, amelyek azonnal robbannak, mihelyt valaki a közelükbe ér.
<P>
A fegyveriparra nem hatnak az erkölcsi érvek. A befektetési tilalommal való fenyegetés segíthet. Hadd tegye meg az EU ezt a kezdeményezést, és tekintsen el attól a szabálytól, hogy a politika nem avatkozik be a kereskedelem és az ipar befektetési politikájába. Olyan témák esetében, amelyekre nemzetközi szerződések értelmében tilalom vonatkozik, a politikai beavatkozás erkölcsi és politikai kötelezettség - és ezt a taposóaknáktól és a járművek elleni aknáktól mentes világ létrehozása érdekében be kell építeni az európai és a nemzeti jogalkotásba, ahogy azt Beer asszony nagyon helyesen mondta.
<P>
Kuneva biztos asszony, szeretnénk meghallgatni az Ön ezzel kapcsolatos véleményét. Az Európai Bizottságnak végre valahára kezdeményezőkészséget kell mutatnia ezen a területen. Végre többet kell tennie az aknamentesítési erőfeszítések terén. Megvan a pénz, a know-how, de az európai erőfeszítés késlekedik.
<SPEAKER ID="187" NAME="Meglena Kuneva">
a Bizottság tagja. - Tisztelt elnök úr! Ahogy azt Önök közül többen is említették, az elmúlt 10 évben sikereket értünk el, de világos, hogy még mindig jelentős kihívások állnak előttünk.
<P>
A gyalogsági aknák évente még mindig több tízezer emberéletet követelnek, több tízezren hiányzó végtagokkal élnek, és az aknák ahhoz is hozzájárulnak, hogy az országok a konfliktust követően sem tudnak kilábalni a szegénységből. Ezért továbbra is fellépünk az Ottawai Egyezmény támogatása érdekében.
<P>
Az Európai Bizottság elkötelezett aziránt, hogy továbbra is arra irányuló erőfeszítéseket tegyen, hogy pénzügyi segítséget nyújtson a gyalogsági aknák által veszélyeztetett közösségek és egyének számára, minden rendelkezésre álló eszköz felhasználásával.
<SPEAKER ID="188" NAME="Marios Matsakis" AFFILIATION="ALDE">
Tisztelt elnök úr! Sajnálattal jegyzem meg, hogy ezen a vitán, ahogy az előző - azaz a veszélyes játékokról és a tűzbiztonságról szóló - vitákon sem jelent meg a Tanács képviselője az ülésteremben. Úgy gondolom, hogy ez szégyenletes dolog.
<SPEAKER ID="189" NAME="Elnök">
Észrevételét továbbítani fogjuk a Tanácsnak.
<P>
A vitát berekesztem.
