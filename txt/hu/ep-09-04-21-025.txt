<CHAPTER ID="025">
Az előcsatlakozási eszköz költségvetési végrehajtásának ellenőrzése (rövid ismertetés) 
<SPEAKER ID="227" NAME="Elnök">
A következő napirendi pont Kratsa-Tsagaropoulou asszony, a Költségvetési Ellenőrző Bizottság tagja jelentésének rövid ismertetése, melynek címe: Az előcsatlakozási támogatási eszköz (IPA) 2007. évi költségvetési végrehajtásának ellenőrzése
<SPEAKER ID="228" NAME="Rodi Kratsa-Tsagaropoulou" LANGUAGE="EL">
Elnök úr, biztos úr, hölgyeim és uraim, engedjék meg, hogy először is felidézzem, hogy az előcsatlakozási támogatási eszköz az Unió új pénzügyi eszköze, amellyel a 2007-2013-as időszakra nyújt előcsatlakozási támogatást, és amely a tagjelölt és lehetséges tagjelölt országoknak szóló korábbi programok, nevezetesen a PHARE, CARDS, ISPA és más programok helyébe lép.
<P>
Az új eszköz öt komponensből áll, amelyek lefedik a kedvezményezett országok szükségleteinek megfelelően meghatározott prioritásokat; e komponensek az átmenethez nyújtott támogatás és intézményfejlesztés, a határokon átnyúló együttműködés, a regionális fejlesztés, az emberierőforrás-fejlesztés és a vidékfejlesztés.
<P>
Ez a parlamenti jelentés az új eszköz alkalmazásának első vizsgálata, és kettős célja van:
<P>
először is, hogy a finanszírozott projektet közelítsük az előcsatlakozási prioritásokhoz, különösen a környezeti, nemi egyenlőségi, nukleáris biztonsági és foglalkoztatás-növelési szempontokhoz.
<P>
másodszor, hogy elkerüljük az olyan múltban elkövetett hibákat, mint amilyenek a PHARE, SAPARD és az ISPA programok bulgáriai és romániai alkalmazásában talált, késve azonosított hibák voltak.
<P>
Hiszünk benne, hogy ezeket a célokat könnyebb elérni, ha a Parlament a kezdetektől szorosan figyelemmel kíséri az új eszköz alkalmazását; ezért szerettük volna, hogy megszülessen ez a saját kezdeményezésű jelentés.
<P>
A Parlament ebben az állásfoglalási indítványban elégedettségének ad hangot az IPA-kötelezettségek 2007. évi magas végrehajtási aránya felett, és sajnálkozásának a jelentős késedelmek felett, amelyek a vonatkozó szabályozások jóváhagyása és a 2008-ban indult programok végrehajtása terén következtek be. Arra is szeretnénk rámutatni, hogy az előcsatlakozási támogatás parlamenti kontrolljának a célja nemcsak az, hogy megvizsgáljuk, hogy a rendelkezésre bocsátott pénzeszközöket törvényesen használták-e fel, de az is, hogy felmérjük, hogy valóban csatlakozási prioritásokra költötték-e őket, és hogy elérték-e a kívánt eredményeket.
<P>
Jelentésünkben jobb egyensúlyra hívunk fel a politikai kritériumok teljesítésére valamint az országnak a közösségi vívmányokhoz való közelítésére előirányzott projektek között, továbbá a horizontális és regionális programok erősítését támogatjuk. Arra is felhívjuk a figyelmet, hogy különösen nagy hangsúlyt kell fektetni a korrupció, a szervezett bűnözés és a munkanélküliség, különösen a fiatalok munkanélkülisége elleni küzdelemre. Több forrást igénylünk a nők jogainak erősítésére és általában véve az esélyegyenlőség támogatására. Támogatjuk a határokon átnyúló együttműködés erősítését is, hogy előrehaladást érjünk el a kedvezményezett országok összebékítése és jószomszédi viszony kialakítása terén mind ezen országok között, mind köztük és az Európai Unió tagállamai között.
<P>
Zárásként azt mondhatom, hogy úgy véljük, az előcsatlakozási támogatási eszköz ésszerű és rugalmas mechanizmus a tagjelölt és lehetséges tagjelölt országok pénzügyi támogatásának optimalizálására. Ugyanakkor ahhoz, hogy maximális haszonnal alkalmazzuk, szorosan igazodnia kell a csatlakozási prioritásokhoz és az adott ország speciális társadalmi és politikai viszonyaihoz. Ezért a Parlament alapvető szerepet remél játszani ezen eszköz alkalmazásában és adaptációjában.
<SPEAKER ID="229" NAME="Joe Borg">
, a Bizottság tagja. - Elnök úr, a Bizottság nevében szeretném megköszönni a Parlamentnek, hogy lehetőséget ad, hogy véleményezzük az előcsatlakozási támogatási eszköz (IPA) 2007-es költségvetési végrehajtásának ellenőrzéséről szóló jelentést, és szeretnék köszönetet mondani Kratsa-Tsagaropoulou asszonynak az általa kezdeményezett és készített rendkívül értékes jelentésért.
<P>
Általánosságban egyetértünk a jelentés megállapításaival és ajánlásaival, amelyek teljesen egybehangzanak a Bizottság nézeteivel a Nyugat-Balkán és Törökország számára nyújtott pénzügyi támogatás legjobb felhasználási módját illetően.
<P>
A Bizottság elismeri, hogy az IPA 2007-es programjai az IPA jogi keretrendszerének kései elfogadása miatt megkésve indultak el. Ugyanakkor biztosíthatom Önöket, hogy a Bizottság mindent megtett annak érdekében, hogy csökkentse a helyszíni végrehajtás késését, és az irányítási struktúrák és a részletes projekt-tervezés előkészítése az egész 2008. évben erőltetett ütemben folyt.
<P>
Ilyen keretek között a Bizottság gondoskodni fog róla, hogy az IPA hatásai megmutatkozzanak a kedvezményezett országokban.
<P>
Engedjék meg, hogy részletesebben kitérjek a jelentésben felvetett néhány témakörre. Ami a politikai kritériumok és a közösségi vívmányok átültetését illeti, a Bizottság az IPA 2008-ban máris minden országban megnövelte a politikai kritériumok területén megvalósítandó projektek támogatását, és fokozatosan tovább fogja növelni azt.
<P>
Ugyanakkor, tekintettel a jelenlegi pénzügyi válságra, a 2009. és 2010. évi programokban megfelelő egyensúlyt kell tartanunk a politikai reformok folyamatos támogatása és a pénzügyi segítség között, melyet ezen országoknak a gazdasági visszaesés hatásainak mérséklésére nyújtunk.
<P>
Ebben a tekintetben a jelentés helyesen ismeri fel a pénzügyi válság miatt felmerülő kihívásokat, és azt, hogy az Európai Bizottságnak reagálnia kell a helyzetre. Ebből a célból a Bizottság 2008 végén mintegy 250 millió euró értékű IPA-válságcsomagot állított össze, abból a célból, hogy körülbelül 600 millió euró értékű kölcsönt eszközöljön ki nemzetközi pénzügyi intézményektől.
<P>
Az intézkedések középpontjában a magánszektor kis- és középvállalkozásainak, az energiahatékonysági beruházásoknak és a nemzeti IPA-programok által a beruházások és az infrastruktúra támogatása áll, szoros együttműködésben a nemzetközi pénzügyi intézményekkel.
<P>
A Bizottság azzal is teljes mértékben egyetért, hogy ki kell alakítani a decentralizált vezetési rendszert a tagjelölt és lehetséges tagjelölt országokban a tulajdonosi szemlélet és a felelős gazdálkodás előmozdítása érdekében. Útmutatást és segítséget nyújtunk nekik a szükséges közigazgatási struktúrák és közpénzügyi ellenőrzési rendszerek kiépítéséhez.
<P>
Az IPA alapelveinek megfelelően a környezetvédelem, a felelősségteljes kormányzás, a civil társadalom fejlesztése, a nemek közötti egyenlőség és a hátrányos megkülönböztetés tilalma mindenütt jelenlévő szempontok és a projekttervezés integráns részei.
<P>
A civil társadalmi szervezeteket mostanra jobban bevonjuk a projektek kezdeményezésébe és fejlesztésébe. 2008-ban a Bizottság életre hívta a civil társadalmi alapot, mint a civil társadalom támogatásának és a regionális együttműködés fejlesztésének eszközét, melynek számára 130 millió eurós költégvetést irányoztak elő a 2008-2010-es időszakra.
<P>
A Bizottság ugyancsak osztja az előadó véleményét az oktatás, a regionális és határokon átnyúló együttműködés és a nemek közötti egyenlőség fontossága tekintetében, hogy csak néhány témakört említsek.
<P>
A Bizottság szolgálatai teljes mértékben a magukévá tették a Parlament ajánlásait, és alig várjuk, hogy együtt tekintsük át a fejleményeket rendszeres találkozóink során, melyek alkalmával lehetőségünk van megvitatni a pénzügyi támogatási stratégiákat és azok végrehajtását.
<P>
Ez lehetővé teszi majd az intézményeink között zajló folyamatos párbeszéd további erősítését.
<SPEAKER ID="230" NAME="Elnök">
A napirendi pontot lezárom.
<P>
A szavazásra 2009. április 22-én, szerdán kerül sor.
