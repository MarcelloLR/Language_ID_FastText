<CHAPTER ID="002">
Az Elnök. nyilatkozata
<SPEAKER ID="006" NAME="Elnök">
Hölgyeim és uraim, szeretnék pár szót szólni az ülésszak megkezdése előtt. Ahogy Önök is tudják, 10 nappal ezelőtt Lech Kaczyński, Lengyelország elnöke aláírta a Lisszaboni Szerződést. Úgy gondolom, hogy egy lépéssel közelebb kerültünk a ratifikációs eljárás befejezéséhez. Biztos vagyok abban is, hogy a ratifikációt a Cseh Köztársaság is hamarosan befejezi.
<P>
Szeretném Önöket tájékoztatni arról, hogy ezen a héten, kedden, 15 órakor kerül sor a kérdések órájára, amelyen részt vesz José Manuel Barroso, az Európai Bizottság elnöke. A mostani vita jelentős intézményi változást jelent. Számottevően javítja majd az Európai Parlament Bizottsággal való közös munkáját. Ezzel kapcsolatban a politikai csoportok elnökeivel és Barroso elnök úrral dolgoztam, és örülök, hogy az új eljárás a strasbourgi plenáris ülések állandó eleme lesz. Biztos vagyok benne, hogy ennek köszönhetően a vitáink élénkebbek, és a tárgyalások őszintébbek lesznek.
<P>

<P>
Hölgyeim és uraim, október 10-én szemtanúi lehettünk a halálbüntetés eltörlése nemzetközi napjának. 2007 óta ezen a napon ünnepeljük a halálbüntetés elleni európai napot, amikor határozottságunkat és elkötelezettségünket demonstráljuk ezen embertelen gyakorlat ellen. Bemutatjuk az egész világra kiterjedő moratóriumot támogató álláspontunkat is, amely megfelel a Parlament egyik 2007-es állásfoglalásában tett nyilatkozatának és az ENSZ Közgyűlése állásfoglalásának is.
<P>
Egy október 9-i sajtóközleményben a saját nevemben és az Európai Parlament nevében hangsúlyoztam a halálbüntetés nélküli Európa létrehozása és a halálbüntetés világszerte történő eltörlése iránti elkötelezettségünket. Ez közös kötelezettségünk. Sajnos még mindig van egy európai ország, ahol kiszabnak és végrehajtanak halálbüntetést. Ez az ország Fehéroroszország. Elítéljük az iráni kivégzéseket, és aggodalmunkat fejezzük ki azon irániak iránt, akiket a júniusi elnökválasztást kísérő tüntetéseket követően ítéltek halálra. Mindenekelőtt ellenezzük a fiatalkorúak halálra ítélését, és szeretném felhívni a figyelmet arra, hogy idén ünnepeljük a gyermekek jogairól szóló egyezmény 20. évfordulóját, amely kifejezetten tiltja a kiskorúak kivégzését.
<P>
Továbbra is eltökélten kell fellépnünk a halálbüntetés ellen, és határozottan ki kell mondanunk a véleményünket a halálbüntetés alkalmazásának világszerte előforduló eseteiről. Zavarók a közelmúltbeli események Kínában, ahol 12 embert ítéltek halálra a Hsziancsiang tartománybeli Urumcsi városban kitört etnikai zavargások és erőszak miatt. A júniusi zavargások során elkövetett súlyos bűncselekmények ellenére felszólítjuk a kínai hatóságokat a tisztességes tárgyalási eljárások normáinak betartására. Továbbá nyugtalanítanak minket a halálbüntetés kihirdetésével és végrehajtásával kapcsolatos esetek az Egyesült Államokban, kifejezetten Ohio államban, ahol számos alkalommal elhalasztották a kivégzést a méreginjekció sikertelen beadása miatt.
<P>
Szeretném megismételni kérésünket minden olyan országhoz, amely még alkalmazza a halálbüntetést, hogy azt törölje el büntető törvénykönyvéből, vagy annak eltörlésére várva rendeljen el moratóriumot a halálbüntetések kihirdetésére és végrehajtására.
<P>
(Taps)
