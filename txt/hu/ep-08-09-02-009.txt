<CHAPTER ID="009">
Az általános költségvetésre vonatkozó tervezet Tanács általi előterjesztése - 2009-es költségvetési év (vita)
<SPEAKER ID="804" NAME="Elnök">
A következő napirendi pont a 2009-es év általános költségvetéstervezet Tanács általi előterjesztésével kapcsolatos vita. Üdvözlöm Éric Woerth költségvetési, államháztartási és közszolgálati miniszter urat, a Tanács elnökségének képviselőjét.
<SPEAKER ID="195" NAME="Éric Woerth" LANGUAGE="FR">
Elnök úr, hölgyeim és uraim, megtiszteltetés és öröm számomra, hogy ma ebben a Házban beszélhetek, két okból is: először is, mivel az Önök Parlamentje képviseli az európai demokrácia szívét. A francia elnökség rendkívüli módon tiszteli és csodálja azt a munkát, amit Önök az európai integráció érdekében végeztek, és a francia elnök júliusi, Strasbourgban elhangzott beszéde a lehető legjobb bizonyítéka annak, hogy készek vagyunk segíteni Európának abban, hogy együtt haladjon előre. Ugyanez a szellem vezérel engem is, és osztják ezt kollégáim is a francia kormányban. Másodszor, mivel a Tanács július 17-én egyhangúan elfogadta a ma bemutatásra kerülő 2009. évi költségvetés-tervezetet. Ez az egyhangúság annak a jele, hogy a költségvetéstervezet kiegyensúlyozott, és az EU kormányai képesek vele azonosulni.
<P>
Első lépésben kaptunk egy stabil alapot a költségvetési eljárás folytatásához. A háromoldalú megbeszélések és az egyeztető tárgyalások építő légkörben zajlottak. Hat nyilatkozatban már megállapodtunk, és biztosra veszem, hogy sok más közös érdekű ügyben is meg fogunk tudni egyezni.
<P>
Biztosíthatom Önöket, hogy a Tanács kész folytatni ezt a magas színvonalú párbeszédet, remélve, hogy mindenki számára kielégítő megállapodásra jutunk a 2009. évi költségvetést illetően.
<P>
Ez a megállapodás három alapelvnek kell, hogy megfeleljen: az első, hogy biztosítsa az Európai Unió politikai prioritásainak finanszírozását - és létrehoztunk egy pénzügyi keretet a 2007 és 2013 közötti időszakra, amelyet végre kell hajtanunk ahhoz, hogy elérjük a versenyképességre, kohézióra és növekedésre vonatkozó céljainkat. A második a költségvetési fegyelem és a hatékony és eredményes pénzgazdálkodás intézményközi megállapodásban meghatározott szabályainak a betartása. A kiadásoknak az említett megállapodásban rögzített határokon belül kell maradniuk, és elegendő mozgásteret kell fenntartani a különböző tételek felső határa alatt. A harmadik alapelv megköveteli, hogy az előirányzatok a tényleges igények figyelembevételével kerüljenek kiigazításra. Különösen fontos, hogy tanuljunk az előző költségvetés eredményeiből, és ez által meg tudjuk határozni, mennyire vagyunk valójában képesek végrehajtani az ágazati szakpolitikákat. Ráadásul a közösségi költségvetést a pénzügyi terv 1988-as létrehozása óta mindig az jellemezte, hogy nem használták fel a kifizetési előirányzatokat. A költségvetés végrehajtása - Dalia Grybauskaité biztos erőfeszítéseinek hála - javulóban van, azonban továbbra is jelentős bizonytalanságok maradnak a 2009-es pénzügyi évvel kapcsolatban, és egyelőre nincsen a kezünkben arra utaló bizonyíték, hogy 2009 különbözik majd a korábbi évektől.
<P>
Fontos kérdés az európai adófizetők érdekeinek védelme - különösen igaz ez a jelenlegi gazdasági hangulat közepette -, ezért amennyire csak lehet, el kell kerülnünk, hogy kihasználhatatlan előirányzatok kerüljenek be a költségvetésbe. Következésképpen a Tanács munkájának irányadó elve egy reális és kiegyensúlyozott költségvetés létrehozása volt.
<P>
Mielőtt ennek a munkának a gyümölcseit bemutatnám Önöknek, szeretnék szólni pár szót egy olyan konstrukcióról, amelynek segítségével gyorsan reagálhatunk a fejlődő országokban magasba szökő élelmiszerárakra. A következő hetekben megbeszéléseink középpontjában ez a téma áll majd. A június 19-20-i Európai Tanács ülése erős politikai lendületet adott, amikor üdvözölte a Bizottság szándékát egy új alap létrehozására irányuló javaslat előterjesztésére, amely támogatná a fejlődő országok mezőgazdaságát. Az Európai Tanács mandátuma azonban e tekintetben meglehetősen világos: szigorú összhangban áll a jelenlegi pénzügyi tervvel, hogy megoldást kell találni.
<P>
Tisztában vagyok azzal, hogy az Európai Parlament jelenleg nem osztja ezt a nézetet. A Tanács ennek ellenére ebből a szemszögből fogja értékelni a Bizottság által július 18-án elfogadott javaslatot.
<P>
Végezetül emlékeztetném Önöket, hogy az Európai Tanács éppen tegnap erősítette meg újra, hogy a már kifizetett 6 millió EUR gyorssegélyen felül kész támogatni a grúziai újjáépítési erőfeszítéseket, többek között Dél-Oszétia és Abházia területén. Az EU ezért rövidesen kezdeményezni fogja egy, a Grúzia újjáépítését támogató nemzetközi konferencia összehívását. A tegnapi Európai Tanács kérte a Tanácsot és a Bizottságot, hogy kezdje meg a konferencia előkészítését.
<P>
És most szeretném Önökkel ismertetni a 2009. évi költségvetéstervezet Tanács által meghatározott fő célkitűzéseit.
<P>
A költségvetés javasolt kötelezettségvállalási előirányzatainak összege 134 milliárd euro, ami 469 millió euróval kevesebb, mint az előzetes költségvetés-tervezetben. A kötelezettségvállalási előirányzatok növekedése 2008-hoz képest tehát 2,8%, így az EU teljes kötelezettségvállalási képességét szinten tartottuk.
<P>
Ami a kifizetési előirányzatokat illeti, a Tanács az előzetes költségvetés-tervezethez képest 1,7 milliárd euróra korlátozott kiigazítást tett. Ahogy azt Önök a korábbi években kérték, a Tanács nem hajtott végre minden tételben véletlenszerű csökkentéseket. Ehelyett a 2007-es és 2008-as költségvetés végrehajtásának részletes elemzése alapján, valamint a végrehajtandó és befejezendő közösségi programok reális esélyeit mérlegelve került sor csökkentésekre. A költségvetés-tervezetben a kifizetési előirányzatok összege így 115 milliárd euro.
<P>
Senkit nem érhet meglepetésként - és ezt hangsúlyoznom kell -, hogy 2009-ben csökken a kifizetési előirányzatok szintje. Ezt elfogadottnak tekintettük akkor, amikor a 2007-2013 közötti időszakra vonatkozó pénzügyi keret elfogadásra került. Ha a kifizetési előirányzatok felső határa 2009-ben lényegesen alacsonyabb, mint 2008-ban és 2010-ben, akkor ez különösen a kohéziós politikát szolgáló előirányzatok mozgásával magyarázható, amelyre 2009-ben kihat a 2000-2006-os programozási időszak lezárulása és a 2007-2013-as programozási időszak során várható fokozatos növekedés. Nem láttuk jelét annak, hogy gyorsabban tudtak volna beindulni új programok. Ellenkezőleg, az irányítási és ellenőrzési rendszerek elfogadásának és a nagyobb projekteknek a nyomon követésére szolgáló mechanizmus azt mutatja, hogy lassan indulnak. Ezért a 433 programból csak kettő olyan van, Magyarországon, ahol időközi részletek folyósítására került sor.
<P>
A költségvetés-tervezetben a kifizetési előirányzatok szintje tehát reális, és az Unió igényeihez igazodik.
<P>
Tételről tételre haladva szeretnék kiemelni néhány pontot.
<P>
Ami a "Versenyképesség a növekedés és foglalkoztatás érdekében” tételt illeti, a Tanács nagy jelentőséget tulajdonít a lisszaboni stratégia végrehajtásának. Ennek megfelelően biztosította, hogy rendelkezésre álljon a megfelelő finanszírozás, különösen a kutatási és technológiai fejlesztési programokra, a transzeurópai hálózatokra és az oktatás, valamint az élethosszig tartó tanulás minőségének javítására. A Tanács - mint már említettem - a végrehajtandó programokban rejlő lehetőségek elemzése alapján korlátozta a kötelezettségvállalási előirányzatok növekedését.
<P>
Szeretném ugyanakkor kiemelni, hogy ezzel összefüggésben a kötelezettségvállalási előirányzatok növekedése igen jelentős a prioritást élvező programok esetében. 2008-hoz képest például a kutatási keretprogram 10%-al növekedik, az innovációs és versenyképességi program 16%-al növekszik, az európai polgárok számára oly fontos "Egész életen át tartó tanulás” programja pedig 6%-os növekedésben részesül.
<P>
Ezek a példák jól illusztrálják a Tanács által elfogadott, célirányos stratégiát. A Tanács emellett több tétel csökkentésével redukálta a kifizetési előirányzatokat (471 millió euróval) az előirányzatok felhasználása módjának figyelembe vétele érdekében.
<P>
Ami az 1b, "Kohézió a növekedés és foglalkoztatás érdekében” tételt illeti, a Tanács elfogadta a kötelezettségvállalási előirányzatoknak a Bizottság által az előzetes költségvetés-tervezetben javasolt összegét. A kifizetési előirányzatok tekintetében kiegyensúlyozott megközelítést alkalmaztunk, bevezetve egyfelől egy 50 millió euro összegű emelést a konvergencia-országok és -régiók számára, másrészt pedig egy 300 millió euro összegű csökkentést a regionális versenyképesség területén.
<P>
Ezzel a kifizetési előirányzatok összességében ésszerű módon, 250 millió euróval csökkennek, és örömömre szolgál, hogy sikerült együttes nyilatkozatban megegyeznünk mind a Strukturális illetve a Kohéziós Alapról, mind pedig a vidékfejlesztési programokról.
<P>
Ami a "Természeti erőforrások megőrzése és kezelése” tételt illeti, a Tanács 382 millió euro összegű korlátozott csökkentést fogadott el a kötelezettségvállalási előirányzatok, és 497 millió eurós csökkentést a kifizetési előirányzatok tekintetében. Ezek főként a piaci beavatkozással és számla elszámolással, és ésszerű mértékben a vidékfejlesztéssel kapcsolatos költségvetési tételeket érintik.
<P>
Szeretnék arra is rámutatni, hogy az élelmiszerprogramokhoz, ingyenes gyümölcs- és zöldségosztáshoz, iskolatejhez és promóciós intézkedésekhez kapcsolódó költségvetési tételek megmaradtak. Ugyancsak megőriztük a Bizottság által környezeti politikákra javasolt összegeket.
<P>
Ami a 3., "Uniós polgárság, szabadság, biztonság és a jog érvényesülése” tételt illeti, a Tanács a kötelezettségvállalási előirányzatok 20 millió euro összegű célzott csökkentésével kis mértékben emelte a felső korlát alatt fennmaradó szabad forrásokat, amelynek teljes összege így 76 millió euro. Ezzel összefüggésben szeretném hangsúlyozni, hogy milyen fontos a francia elnökség számára a bevándorlási politika. Ezért bekerült a Frontex ügynökség számára az előzetes költségvetés-tervezetben javasolt összeg.
<P>
Ami a 4., "Az EU mint globális partner” tételt illeti, megkíséreltük előre vetíteni a Palesztinával és Koszovóval kapcsolatos igényeket, nem várva meg a Bizottság módosító levelét, amelyet várhatóan a jövő héten fogadnak el. Az előzetes költségvetés-tervezethez képest félretettünk tehát további forrásokat, 100 millió euro összegben Palesztina és 60 millió euro összegben Koszovó számára.
<P>
Ami a KKBP-t illeti, a Tanács óvintézkedésként elfogadta az előzetes költségvetés-tervezetben szereplő kötelezettségvállalási és kifizetési előirányzatokat, amelyek összhangban vannak a 2006. május 17-ei intézményközi megállapodásban biztosított összegekkel. Ami a kifizetési előirányzatokat illeti, a csökkentés összege 393 millió euro, e csökkentés fele azonban a gyorssegélyre képzett tartalékot érinti, és mint azt Önök is tudják, a Tanács úgy véli, hogy ezt a tartalékot a kifizetési előirányzatok átcsoportosításával is lehetne finanszírozni, amint arra volt már példa az elmúlt években.
<P>
Végezetül az 5. tétel, az "Igazgatás” tekintetében a Tanács az igazgatási előirányzatok 3,8%-os ellenőrzött növekedését fogadta el, amit az intézmények megfelelő működésének biztosításához szükségesnek tart. Így az 5. tétel alatt elérhető szabad források összege 224 millió eurót tesz ki. A Tanács természetesen elfogadta a 2007. évi bővítéshez kapcsolódó 250 álláshelyet. Itt is végeztünk célzott csökkentéseket a korábbi végrehajtások alapján, szemben a szinte hagyományosnak számító, minden területre kiterjedő csökkentésekkel.
<P>
Végezetül, ami a decentralizált ügynökségeket illeti, figyelembe vettük ezeknek az ügynökségeknek az életciklusát. Nem kezelhetjük egyformán azokat az ügynökségeket, amelyek már elérték az utazósebességet, és azokat, amelyek még csak most szerzik meg a szükséges szakértelmet - a fejlődési fázisban lévő ügynökségeket -, és figyelembe vettük az egyes ügynökségek által az előző pénzügyi évben termelt többletet is. Ez történt a Frontex és az Eurojust esetén; ez a két ügynökség a prioritást élvezők közé tartozik.
<P>
Befejezésül tehát úgy érzem, hogy a 2009-es évre vonatkozó költségvetés-tervezet egyensúlyt teremt az Európai Unióval kapcsolatos törekvéseink között, amelyben természetesen valamennyien osztozunk, és a józan költségvetés-készítés között, amelyért polgárainknak felelősek vagyunk. Erre egészen biztosan szükség van, ha azt szeretnénk, hogy a polgárok osztozzanak az európai eszmébe vetett bizalmunkban.
<P>
Ez a Ház talán más véleményen lesz, de a költségvetési eljárásnak még csak az elején járunk, és még rengeteg időnk van arra, hogy összehangoljuk a 2009. évi költségvetés szerkezetére vonatkozó nézeteinket, és válaszoljunk a Bizottság új javaslatai következtében előttünk álló kihívásokra. Biztos vagyok tehát benne, hogy a három intézmény megtesz minden tőle telhetőt, hogy mindezekben a kérdésekben átfogó megegyezésre jusson a mostantól a novemberi egyeztetésig rendelkezésre álló idő - két hónap - alatt, és remélem, hogy ez a megegyezés a lehető legjobb kompromisszum lesz mind az intézmények, mind az európai polgárok számára. Önök természetesen számíthatnak a teljes elkötelezettségemre, szem előtt tartva az elmondottakat.
<SPEAKER ID="196" NAME="Elnök">
Nagyon köszönöm, miniszter úr. Nagyobb érdeklődést érdemelt volna, de a megjelent képviselőink minősége sokat nyom a latba. A mai napon természetesen megkezdjük az első megbeszéléseket, és jelen van egy egykori miniszter is, aki korábban az Ön posztját töltötte be.
<SPEAKER ID="197" NAME="Jutta Haug">
előadó. - (DE) Elnök úr, biztos úr, soros tanácsi elnök úr, éppen az imént mondta, hogy a költségvetési eljárás kezdeténél vagyunk. Ami a Parlamentet illeti, nem ez a helyzet. A költségvetési eljárást, és az eljárásról illetve a 2009. évi költségvetésről folytatott megbeszéléseket az év elején megkezdtük. Hosszú utat tettünk már meg. Ráadásul mi itt a Parlamentben egyetértünk abban, hogy sem a Bizottság előzetes költségvetés-tervezete, sem a Tanács tervezete - amely, mint tudjuk, a Bizottság becslésében szereplő kötelezettségvállalási és kifizetési előirányzatokat egyaránt megnyirbálta -, nem különösebben lelkesítő. Természetesen nem tekintjük ezt ambiciózus költségvetésnek, amely kielégíti az Európai Unióban a politikai tevékenység minden lehetséges területén velünk szemben támasztott követelményeket.
<P>
A Parlamentnek különösen az okoz ismétlődő problémát, hogy miközben folyamatosan és mindenütt arról beszélünk, hogy foglalkozni akarunk az éghajlatváltozással, ezt a szándékot a költségvetés nem tükrözi megfelelően. Mi itt a Parlamentben - amint azt Ön is láthatja abból az elsöprő támogatásból, amelyet a kamara nyújtott a Költségvetési Bizottság tárgyaló csapatának a júliusi szavazáson - gondoskodni fogunk arról, hogy az éghajlatváltozás elleni küzdelmet a költségvetés több területén is erősíteni lehessen, és erre európai alapok álljanak rendelkezésre. Nem hisszük, hogy a kötelezettségvállalási és kifizetési előirányzatok között akkora rés maradhat, mint a Bizottság által javasolt 15%, amelyet a Tanács azután tovább szélesített.
<P>
Ehelyett olyan költségvetést fogunk elérni, amely nagyobb összhangban van a költségvetési pontosság és egyértelműség elvével. Egészen biztosan lesznek időnként heves vitáink az ősz során. Őszintén remélem azonban, hogy miután megegyeznünk bizonyos kérdésekben, kielégítő eredményre jutunk.
<SPEAKER ID="199" NAME="Janusz Lewandowski">
előadó. - (PL) Elnök úr, ősszel szokás szerint nekilátunk a költségvetési eljárás döntő szakaszának, ezúttal a 2009-es évre vonatkozóan. Feladatunk, hogy az előzetes költségvetési javaslatok benyújtása óta történt változásokat észleljük és figyelembe vegyük.
<P>
Számomra, mint az Európai Parlament és a többi európai intézmény költségvetéséért felelős előadó számára a legnagyobb problémát és nehézséget a Lisszaboni Szerződés sorsát övező bizonytalanság jelenti. A 2009. évre szóló költségvetési előrejelzések a legvalószínűbb eredményen alapultak, nevezetesen egy olyan szerződés hatálybalépésén, amely alapvetően megnöveli az Európai Parlament együttdöntési jogkörét. Mivel jelenleg a Szerződés jövője kérdéses, a költségvetéssel kapcsolatos normális reakció az lenne, hogy szétválasztjuk a Lisszaboni Szerződéshez közvetlenül kapcsolódó kiadásokat az elkövetkező év előzetes kiadásaitól, és ezt is kértük minden európai intézménytől. Kaptunk egy választ az Európai Parlamenttől, amelyet jelenleg vizsgálunk. Ez még nem a Parlament Hivatalának hivatalos dokumentuma, de megfelel annak a követelménynek, hogy különválasztja a Lisszaboni Szerződéshez kapcsolódó kiadásokat, amelyeket később, ha a helyzet változik, figyelembe lehet venni.
<P>
A Lisszaboni Szerződés sorsának a 2009. évi költségvetésre gyakorolt hatását illető bizonytalanság nyilvánvalóan nem ment fel bennünket a 2009. évi kiadások tervezetének elkészítésére vonatkozó többi elv alkalmazása alól. Figyelembe kell vennünk a képviselők díjazására és az asszisztensek díjazására és alkalmazására vonatkozó új szabályokat. Fedeznünk kell az európai választási kampány költségeit, és figyelembe kell vennünk a különböző energiaforrások 2008-ban bekövetkezett ármozgását. 2009 mindenekelőtt a választás éve, amikor szigorúságra és pénzügyi fegyelemre kell törekednünk. Az európai hivatali szervezet - más szavakkal az európai igazgatás - bővülése nem a legjobb üzenet, amit azoknak az embereknek küldhetünk, akiket az európai parlamenti képviselők mandátumának megújítására kérünk.
<P>
Szeretném felhívni a figyelmet még egy fontos dologra, ami nem az Európai Parlament előadójaként aggaszt, hanem mint demokratikus nemzetek olyan közösségének a tagját, amely törődik az emberi jogokkal és Európa valamennyi nemzetének szuverenitásával. Költségvetési szinten is reagálnunk kell a Grúziában történtekre. Úgy vélem, hogy az Európai Parlamentnek az első olvasatban állást kellene foglalnia ebben a kérdésben, mivel nehéz lesz meggyőznünk az európai adózókat, hogy folytassuk a feltétel nélküli támogatások folyósítását Oroszországnak, miközben az ország a határain túl folytatott háborúkra költ.
<SPEAKER ID="201" NAME="Kyösti Virrankoski">
a Költségvetési Bizottság alelnöke. - (FI) Elnök úr, miniszter úr, biztos úr! Először is szeretném elmondani, milyen hálás vagyok azért, hogy a jövő évi költségvetés-tervezet most a Parlament elé került. Szeretném ugyanakkor azt is elmondani, milyen szomorú vagyok, hogy Bizottságunk elnöke, Reimer Böge nem lehet jelen a vitán, mivel ezzel egy időben fontos kötelezettségeknek kell eleget tennie hazájában. Ezért én tartom meg helyette a Költségvetési Bizottság nevében a beszédet.
<P>
Köszönetet szeretnék mondani a Tanácsnak és elnökségének az építő együttműködésért, mivel a júliusi költségvetési egyeztető megbeszélésen fontos együttes nyilatkozatokat tettünk, amelyek egyebek mellett a Strukturális és a Kohéziós Alap, az Európai Szolidaritási Alap, az Európai Globalizációs Alkalmazkodási Alap végrehajtását, valamint a személyzeti kiadásokat érintik. Ez reményt ad arra, hogy a novemberi egyeztető megbeszélés is jó hangulatban zajlik majd. Sajnos a Tanács nem volt ennyire együttműködő például annak a számos új álláshelynek a finanszírozását illetően, amelyekről az Európai Tanács júniusban tárgyalt, és amelyeket belevett az állásfoglalásaiba.
<P>
Már a Bizottság előzetes költségvetés-tervezete is nagyon szűkös volt. A kötelezettségvállalási előirányzatok összege 134,4 milliárd euro volt, ami 2,6 milliárddal marad el a pénzügyi tervtől, a kifizetési előirányzatok 116,7 milliárd eurós összege pedig még ennél is satnyább volt. Ezek a kifizetések az EU GDP-jének alig 0,9%-át teszik ki, ami lényegesen alacsonyabb, mint a már egyébként is rendkívül nagy engedményeket tartalmazó pénzügyi keret a maga átlagosan 1%-ával. A Tanács a költségvetést továbbcsökkentette, összesen 500 millió euróval a kötelezettségvállalási előirányzatok, és 1,8 milliárd euróval a kifizetési előirányzatok terén.
<P>
Véleményem szerint ez a jelentősen lecsökkentett költségvetés nem tükrözi sem az EU, sem a Parlament prioritásait. Nagyon veszélyes dolog volt az 1. tételt megkurtítani, mivel az létfontosságú a fenntartható növekedéshez és foglalkoztatáshoz. A kifizetési előirányzatok szűkössége különösen a strukturális politika számára jelent fenyegetést, amely egyike a Parlament fontos prioritásainak. Végrehajtása már így is jelentős késedelmet szenvedett.
<P>
Teljesen világos, hogy a költségvetés 1. tételére különösen nagy figyelmet kell fordítani, de igaz ez a 4. tételre is, amely évről évre krónikusan alulfinanszírozottnak tűnik. Most éppen Koszovóval és Palesztinával vannak nehézségek.
<P>
Végezetül két témát szeretnék felvetni. Az első az élelmiszertámogatási eszköz. A Bizottság körülbelül 1 milliárd eurót javasol a fejlődő országoknak az élelmiszersegély és előállítás fejlesztésére. A Parlament ezt támogatja, de sajnálja, hogy a Bizottság nem javasolt semmilyen alkalmas eszközt. Az intézményközi megállapodás jó lehetőség erre, a Költségvetési Bizottság pedig kész és hajlandó ezt az ügyet is támogatni.
<P>
Az Európai Parlament kész a grúziai újjáépítést is támogatni. A költségvetési eljárás ugyancsak kínál erre lehetőségeket. Reméljük, hogy amikor a Bizottság a következő adományozó konferencián ígéreteket tesz az Európai Unió nevében, akkor azokat előtte megbeszéli a költségvetési hatóságokkal is.
<SPEAKER ID="203" NAME="Dalia Grybauskaitė">
a Bizottság tagja. - Elnök úr, szeretném felidézni azt a kiváló légkört, amelyben tárgyalásainkat tavasszal megkezdtük, majd a nyári szünet előtt befejeztük. Remélem, hogy az egész eljárást képesek leszünk hasonlóképpen lefolytatni.
<P>
Szeretném felhívni a figyelmüket arra a tényre, hogy tárgyalásaink során négy fő problémacsoporttal kell foglalkoznunk. Az első a kifizetési előirányzatok szintjével kapcsolatos, amelyet a Tanács 1,8 milliárd euróval csökkentett. A Bizottság javaslatának értékelésében a Parlament úgy gondolja, hogy ez az összeg túl szerény, a Tanács pedig úgy véli, hogy túl ambiciózus; szóval remélem, hogy a tárgyalások végső szakaszára megtaláljuk majd a kompromisszumot és a megfelelő költségvetést Európa számára.
<P>
A második problémacsoport a 4. tételben koncentrálódik, és szeretnék ebből most három elemet megemlíteni: további források Koszovó és Palesztina számára; a gyorssegélyre képzett tartalék, különösen mivel idén és jövőre is lesznek olyan igények, amelyekre gyorsan kell reagálni; és természetesen a közelgő adományozói konferencia Grúzia megsegítésére, amelyről - legalábbis ma még - nincs előttünk döntés.
<P>
A harmadik csoport, amit a Bizottság problémának tart, az igazgatási kiadások kérdése, ahol a Tanács - szokásához híven - jóváhagy álláshelyeket, de csökkenti a finanszírozást. Ez annyit jelent, hogy a Bizottság ebben a fázisban és ezekkel a javaslatokkal nem fog tudni újabb alkalmazottakat felvenni, miközben a bővítéshez kapcsolódó 250 álláshelyet jóváhagyták.
<P>
A negyedik csoport az élelmiszertámogatással kapcsolatos problémákat érinti. A Tanács sugalmazására tettünk egy javaslatot, amelyet ebben a fázisban a Parlament még nem hagyott jóvá, mint eszközt. Ez tehát tárgyalásainkon a negyedik kérdéscsoport, amit problémásnak látok.
<P>
Elsősorban tehát csak ez a négy pont okozhat nehézséget. A fennmaradó rész nagyon jó munka, kitűnő számításokkal, és azt hiszem, hogy az esetek többségében gyorsan megegyezésre juthatunk. Ha fenntartjuk az eddigi együttműködő szellemet, akkor remélem, hogy megoldjuk valamennyi problémánkat.
<SPEAKER ID="205" NAME="Éric Woerth">
a Tanács soros elnöke. - (FR) Elnök úr, először is köszönöm ezt a megbeszélést. Azt szeretném mondani Haug asszonynak, hogy ez a költségvetés nyilvánvalóan ambiciózus, még akkor is, ha egyes tételeket nézve a szintek nem egészen azok. A céljaink azonban természetesen azonosak, és a véleménykülönbségeinket nyilvánvalóan rendeznünk kell. Van most rá két hónapunk.
<P>
Másodszor, Lewandowski úr, ami a Lisszaboni Szerződés következményeivel kapcsolatos megjegyzéseit illeti, osztjuk azt az óhaját, hogy a ratifikálási folyamatot ne tekintsük még befejezettnek, és hogy ilyenformán bölcs dolog, ha ezeket a költségeket nem visszük bele a költségvetésbe. Úgy gondolom, hogy ebben a kérdésben nyilvánvalóan azonos véleményen vagyunk. Említette Grúziát. Az európai biztos úr úgy utalt erre, mint a megoldandó fontos kérdések egyikére, a Tanács pedig kinyilvánította a témáról alkotott nézeteit. Most arra kell törekednünk, hogy a tegnap délután megállapított szakpolitikai területeket megtöltsük tartalommal.
<P>
Virrankoski úr, az előzetes költségvetés-tervezettel kapcsolatban említette, hogy az már így is rendkívül szűkös, és hogy tulajdonképpen nem csinálunk mást, mint hogy még továbbszűkítjük. Ez igaz. Először azonban különbséget kell tennünk a kötelezettségvállalási előirányzatok és a kifizetési előirányzatok között. A kötelezettségvállalási előirányzatok esetében 2008-hoz képest majdnem 3%-os növekedés van. Véleményem szerint ez megmutatja, mennyire ambiciózusak vagyunk. Ami a kifizetési előirányzatokat illeti, valóban hasonló nagyságrendű csökkentést tervezünk. Megpróbáltam elmagyarázni, hogy igen részletes elemzést folytattunk, és hogy ez a csökkentés nem valamiféle véletlenszerű és kritikátlan módszer a kifizetési előirányzatok csökkentésére. Tisztán és egyszerűen annak az eredménye, hogy elemeztük a különböző politikák előirányzatainak felhasználási arányát. Próbáltam ezt tételről tételre elmagyarázni. Ha röviden visszatérünk az 1. tételre, akkor ott igaz, hogy csökkentésre került sor, ugyanakkor azonban a csökkentésen belül van egy tervezett 50 millió eurós növekedés a konvergencia-országok és -régiók számára; szerettem volna ezt megemlíteni. A 4. tétel alatt - a biztos úr ezt szintén említette - növekszik az előirányzat Palesztina és Koszovó tekintetében, a költségvetés-tervezetben szereplő előirányzat-csökkentés fele pedig a sürgősségi tartalékot érinti, amelyet az eddigi gyakorlathoz hasonlóan a források átcsoportosításával is lehet finanszírozni. Nyilvánvalóan van még időnk novemberig, hogy részletesebben megbeszéljük azokat speciális kérdéseket, amelyeket egyértelműen megfogalmaznak és megfelelnek bizonyos paramétereknek, és a lehető legjobb kompromisszumos megoldásra fogunk törekedni, természetesen olyan kompromisszumra, amely segít bennünket abban, hogy előrejussunk.
<SPEAKER ID="206" NAME="Elnök">
Ez egy fontos időközi vita volt a költségvetésről. Mindannyian nagyon gyorsan reagáltak a válságra és a Grúziában kitört háborúra. Mint azt Önök is tudják, tegnap tettem ebben az ügyben nyilatkozatot az Európai Tanácsnak, és az az érzésem, hogy a tegnap kifejtett véleményemet az európai intézményekben minden oldalon osztják. Köszönöm.
