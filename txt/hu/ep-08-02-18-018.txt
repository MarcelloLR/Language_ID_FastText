<CHAPTER ID="018">
Ügyrend
<SPEAKER ID="023" NAME="Elnök">
Az elnökök 2008. február 14-én csütörtökön megtartott értekezletén a jelenlegi ülésre vonatkozóan az eljárási szabályzat 130. és 131. cikkének megfelelően kialakított napirendtervezet végleges változatát szétosztották. A következő módosításokat javasolták:
<P>
Hétfő/Kedd:
<P>
Nem volt módosítás.
<P>
Szerda:
<P>
Az IND/DEM Csoport kérte a Corbett és Méndez de Vigo urak Lisszaboni Szerződésről szóló jelentéséről való szavazás elnapolását és a következő ülésen való folytatását.
<SPEAKER ID="024" NAME="Jens-Peter Bonde">
az IND/DEM képviselőcsoport nevében. - Elnök úr, az Ön feladata biztosítani, hogy az európai ügyek érdemi vizsgálójaként jó kép alakuljon ki a Parlamentről. Éppen ezért szeretném kérni, hogy ütemezze át a Szerződésről szóló szavazást.
<P>
A jelentéshez fűzött módosítások benyújtásának határideje még azelőtt lejárt, mielőtt kézhez kaptuk volna a Szerződést a bizottságtól. Még mindig nem kaptuk meg az egységesített változatot, amit ígért. Ez ellentmond az Alkotmányügyi Bizottság egyhangú döntésének.
<P>
A saját, egységes szerkezetbe foglalt példányom alapján kezdtem bizonyos kérdéseket feltenni, és már ezidáig is számos félrevezető hibát találtam a fordításokban.
<P>
29 éven keresztül nem volt egyetértés közöttünk az alkotmányügyi kérdések terén, kivéve az átláthatóság kérdését. Véleménykülönbségeinket mindig komolyan kezeltük, az Alkotmányügyi Bizottság vizsgálatát követően.
<P>
Én a nem választott Bizottság hatásköreinek a közvetlenül választott Parlamentre történő átruházásáért küzdök. Javasoltuk, hogy egy uniós jogszabályt se lehessen e ház jóváhagyása nélkül elfogadni. Hogyan védjük meg ezt a jelentést az Európai Parlament előtt, ha még azelőtt lezáródik a döntési folyamat, mielőtt a ház bármely tagjának lehetősége lett volna a Szerződés olvasható változatát áttekintetni?
<P>
Mostanáig még nem volt példa ilyen mértékű titkosságról, mint amit a legutóbbi kormányközi konferencián lehetett tapasztalni. Ezúton szeretném szorgalmazni, hogy tartsa meg a szerdai vitát, viszont a szavazás időpontját időzítse úgy, hogy Európa polgárai komoly parlamentként tekinthessenek ránk.
<P>
Mi nem a végrehajtó hatalom részei vagyunk, hanem a szavazókat képviseljük.
<SPEAKER ID="025" NAME="Richard Corbett">
előadó. - Elnök úr! Itt nem az egységes szerkezetbe foglalt szerződésről, hanem a Lisszaboni Szerződésről szavazunk. Ezt közzé tették a Hivatalos Lap 2007. december 17-i számában. Itt van nálam. Ezt mindannyian megkaptuk.
<P>
Kétség kívül olyan szövegről van szó, amely a meglévő Szerződéseket módosítja, így ha ezen akarunk dolgozni, akkor meg kell nézni a Lisszabon Szerződésben található módosításokat és az eredeti Szerződéseket is. Igazából választott képviselőként pontosan e feladat elvégzéséért kapunk fizetést, hogy minden részletet megnézzünk, és vegyük a fáradságot arra, hogy összehasonlítsuk a szövegeket és meglássuk, hogy milyen változtatások történtek.
<P>
Igaz, hogy hasznos volna, ha rendelkezésünkre állna egy egységes szerkezetbe foglalt szerződés, amelyből látni lehetne, hogy, hogyan fog kinézni a Szerződés, amikor azt ratifikálják - azért mondom, hogy "amikor”, mert biztos vagyok benne, hogy ratifikálni fogják -, amely az állampolgárok számára is sokkal olvashatóbb lesz.
<P>
Ugyanakkor majdnem minden nemzeti kormány közzétette már a Szerződés egységes szerkezetbe foglalt változatát a saját nyelvén. A kezemben tartom az egységes szerkezetbe foglalt Szerződések angol nyelvű változatát, azt a változatot, amely a Lisszaboni Szerződésben is megjelenik majd, annak elfogadása után. Továbbá, úgy tudom, hogy a dán kormány az elsők között volt az egységes szerkezetbe foglalt változatok dán nyelven történő kiadásában. Ezért biztos vagyok benne, hogy Bonde úrnak nem okozhatott nehézséget, hogy megtalálja a Szerződések megfelelő, olvasható változatait, amelyek segítségére voltak az Alkotmányügyi Bizottságban végzett munkájában.
<P>
(Taps)
<SPEAKER ID="026" NAME="Hannes Swoboda">
a PSE képviselőcsoport nevében. - (DE) Elnök úr, rövid leszek. Meg kell mondanom, meglehetősen meglepőnek tartom, hogy hetek, sőt hónapok óta ilyen mértékű aktív, erőteljes és néhol agresszív ellenállás tapasztalható a Szerződéssel szemben, amikor az ellenállást tanúsító képviselők nem is tudják, hogy melyik Szerződésről van szó.
<P>
(Taps)
<P>
Corbett úr fontos dolgokra világított rá: ez igazából nem az egységes szerkezetbe foglalt Szerződésről szól, hanem a reformszerződés tartalmáról. Különböző vélemények vannak. Ez teljes mértékben normálisnak mondható egy demokráciában; sőt jó dolog, hogy különböző vélemények vannak, és ebből kifolyólag élénk a vita. Ugyanakkor mindenkinek figyelembe kellene vennie mások véleményét, és lehetővé kellene tennie a szavazást.
<P>
Nagyon őszintén tárgyaltunk erről a Szerződésről az elmúlt hetekben és hónapokban, és itt az ideje, hogy egyértelműen jelezzük, hogy e Ház többsége támogatja, vagy ellenzi ezt a szerződést. Az itt tapasztalt kirohanások és másoknak a beszédben való akadályozása rossz üzenetet küldhet a közvéleménynek. Kérem, tegyék lehetővé, hogy a Ház többsége eldönthesse ezen a héten, hogy támogatja, vagy ellenzi a szerződést. Erről szól a demokrácia.
<P>
(Taps)
<SPEAKER ID="027" NAME="Jens-Peter Bonde" AFFILIATION="IND/DEM">
Elnök úr, Corbett úr felszólalására válaszolva, aki azt mondja, hogy létezik dán nyelvű egységes szerkezetbe foglalt változat, szeretném megerősíteni, hogy létezik egy, a 2007. októberi tervezeten alapuló változat, de nem áll rendelkezésre egyelőre olyan változat, amely a 2007. december 13-án Lisszabonban jóváhagyott változaton alapulna. 7000-re több szó van az új változatban, és szeretném megkérni Swoboda urat - aki a kérdés szakértőjének tűnik - hogy magyarázza el, mit is takar ez a 7000 új szó.
<P>
(Nevetés)
<P>
(A parlament elutasította a névszerinti szavazásról szóló kérelmet)
<P>
Csütörtök:
<P>
Nem volt módosítás.
<P>
(Ebből kifolyólag a napirendet elfogadták)
