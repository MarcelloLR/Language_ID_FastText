<CHAPTER ID="018">
Egyperces felszólalások fontos politikai kérdésekben
<SPEAKER ID="032" NAME="Elnök">
A következő napirendi pontunk az egyperces felszólalások fontos politikai kérdésekben.
<SPEAKER ID="033" NAME="Georgios Papastamkos" AFFILIATION="PPE-DE">
(EL) Elnök úr, nagyon figyeltem üzenetére a nemleges ír szavazattal kapcsolatosan. Teljes mértékben támogatom nyilatkozatát a ratifikációs folyamat folyatatásának szükségességéről.
<P>
Egyetértek azzal, hogy valóban meghökkentő, hogy pont akkor jön ez az ír "nem”, amikor az EU egyre demokratikusabb, átláthatóbb, és hatékonyabb. Elnök úr, azonban le kell választanunk az üzenetet a "nem” szavazatot támogató tényezőkről. Az ír állampolgárok meghozták döntésüket, és ezzel demokratikus jogaikat gyakorolták, azonban ez a "nem” szavazat arra kell, hogy buzdítson mindannyiunkat, hogy valamilyen valamiféle önkritikát gyakoroljunk. Javaslom, hogy két pontra fókuszáljuk ezt az önkritikát: Elnök úr, eláraszt bennünket a Bizottság túlzott szabályozása; mi, az Európai Parlament nem foglalkozhatunk e jogi formalitások és a túlzott szabályozás minden apró részletével.
<P>
Elnök úr, tisztában vagyok az európai ügyek iránti elkötelezettségével, és felkérem az Európai Parlamentet, hogy politikai szervezetként, corps politique-ként, nőjön fel ehhez a feladathoz, váljék a meghatározott európai egyesülési folyamat fellendítő erejévé.
<SPEAKER ID="034" NAME="Elnök">
Köszönöm bátorító szavait Papastamkos úr, de egyúttal szeretném megkérni, hogy tartsa magát a szavazatokhoz fűzött indokolások számára meghatározott egyperces időkorláthoz. Sőt, információim szerint nem is erről a témáról kívánt eredetileg beszélni.
<SPEAKER ID="035" NAME="Teresa Riera Madurell" AFFILIATION="PSE">
(ES) Elnök úr, bár a legutóbbi ülésen idő hiányában nem tudtam felszólalni, és azóta már eltelt egy hónap, úgy érzem, meg kell jegyeznem, hogy május 12-e a fibromyalgia és a krónikus fáradtság szindróma világnapja volt, két olyan betegségé, amelyek elsősorban a nőket érintik.
<P>
Mindkettő nemi alapon elkülönülő, nehezen diagnosztizálható betegség, amelyek kutatására és kezelésére meglehetősen kevés forrás áll rendelkezésre. Általában a munkahelyen okoznak problémát, mert a legtöbb ember nem érti, hogy milyen mértékben csökkentik ezek a betegségek az érintett munkaképességét és teszik őket a munkára alkalmatlanná.
<P>
Komolyan kellene vennünk ezt a helyzetet, és sürgősen meg kellene találnunk ezeknek a betegségeknek az okait, intenzívebb kezelést kellene nyújtani, és össze kellene hasonlítani azok eredményeit, valamint erősíteni kellene az ezzel kapcsolatos társadalmi tudatosságot, és több információt kellene biztosítani e betegségek társadalmi, jogi és foglalkoztatást érintő hatásairól.
<P>
Az ebben a betegségben szenvedőknek nem szabad úgy érezniük, hogy semmi sem védi őket. Ennyivel tartozunk polgárainknak.
<SPEAKER ID="036" NAME="Metin Kazak" AFFILIATION="ALDE">
(BG) Az Európai Unió soron következő francia elnöksége az európai integrációs folyamat szempontjából kritikus időpontban veszi majd át a stafétabotot. Az olyan témák, mint a fenntartható fejlődési stratégia, az Európai Bevándorlási és Menekültügyi Paktum, a védelmi Európa, és a közös agrárpolitikai reform kulcsfontosságúak Európa számára. De a legfontosabb kérdés az, hogy miként folytassuk az uniós reformot, és hogyan mélyítsük el az integrációs folyamatot az írek elutasító népszavazása után.
<P>
A Lisszaboni Szerződés Írország által történt elutasítása ismét próba elé állítja az európaiak együttes elhatározását a globalizáció közös megoldása iránt. Az Európai Unió egyik alapító tagjaként, Franciaországnak és elnökének Nicolas Sarkozy feladata ismét közös nevezőre hozni a huszonhét tagállam erőfeszítéseit, és egy olyan jogi formulával, valamint cselekvési tervvel előállni, amely kiutat jelent a Lisszaboni válságból, hiszen ha nem tudjuk megoldani ezt a problémát, akkor fennáll annak a veszélye, hogy a különböző centrifugális és nacionalista szenvedélyek megállítják az Európai Unió további bővítésének folyamatát. Ez a vízválasztó pillanat arra kell, hogy sarkalljon bennünket, hogy felismerjük ezeket a veszélyeket, teljesítsük kötelezettségeinket, és megfeleljünk az európai emberek többsége elvárásainak, akik második nemzeti himnuszukként tartják számon az "Örömóda” című művet.
<SPEAKER ID="037" NAME="Hanna Foltyn-Kubicka" AFFILIATION="UEN">
(PL) Elnök úr, ma egy, nemrégiben Varsóban lejátszódott eseményről szeretnék beszélni. Egy, a lengyelországi kínai nagykövetséghez közel álló személy megtámadott egy ellenzéki folyóiratot - a "The Epoch Times”-t - terjesztő nőt. Számos példát tudunk ehhez hasonló incidensekre, például New Yorkban, ahol a kínai konzulátus által szervezett csoportok Falun Gong-hívőket és a Tibet függetlenségéért békésen tüntető személyeket támadtak meg.
<P>
Ha ehhez hasonló események más országokra is átterjednek, akkor az 1961-ben elfogadott, a diplomáciai kapcsolatokról szóló bécsi egyezmény kirívó megsértésével találjuk majd szembe magunkat. Sőt annak ellenére, hogy a kínai rezsim mindent megtesz annak érdekében, hogy jó oldalát mutassa az Olimpia Játékok alatt, továbbra is üldözi azokat a csoportokat, amelyek anti-kommunista ideológiákat képviselnek. Sőt, ennél még tovább is mennek, hiszen megkétszerezve erőiket a demokratikus nyugati nemzetek területére exportálják e tevékenységüket.
<P>
Ebből kifolyólag felkérem az uniós hatóságokat és a tagállamokat, hogy gondosan kövessék nyomon ezt a helyzetet, és ellentmondást nem tűrően reagáljanak, ha az előbbiekben említett helyzet megismétlődne.
<SPEAKER ID="038" NAME="Kyriacos Triantaphyllides" AFFILIATION="GUE/NGL">
(EL) Elnök úr, ma ül össze az Általános Ügyek Tanácsa. Még nem tudom pontosan az eredményeket, de a megtárgyalandó témák között szerepel az EU izraeli kapcsolatainak fokozásáról szóló javaslat.
<P>
Továbbá, a Gázai-övezet halászai a mai napon tüntetnek az izraeli kormány ellenük hozott kegyetlen intézkedései ellen. Izrael nemcsak azt tiltja meg nekik, hogy nyílt tengeri területein halásszanak, hanem a megfelelő üzemanyag-ellátástól is megfosztja őket, és ennek következtében arra kényszeríti őket, hogy azokban a sekély vizekben halásszanak, amelyekbe ellenőrzés nélkül engedik be a szennyvizet. Ez a helyzet azonnali és riasztó járványokhoz vezethet.
<P>
Tisztelt elnök úr, ezennel szeretném átadni a halászok kérését, miszerint az EU-nak nem szabadna Izraellel fenntartott kapcsolatait fokozni a jelenlegi körülmények között.
<P>
Továbbá egy másik ok, ami miatt most nem időszerű e kapcsolatok javítása, különösen az Európai Parlament képviselői szempontjából, az az, hogy Izrael nemrégiben tanúbizonyságot tett arról, hogy még a mi emberi jogainkat sem képes tiszteletben tartani. Izraeli erők erőszakkal szorították vissza a rasszista választófal ellen békésen tüntetők egy csoportját; tüntetőket sebesítettek meg, köztük képviselőtársunkat Morgantini asszonyt is.
<SPEAKER ID="039" NAME="Dimitar Stoyanov" AFFILIATION="NI">
(BG) Sok szó esik ebben a képviselőházban, a Bizottságban és Bulgáriában is arról, hogy vissza kell szorítani a kormányzat felső rétegeiben tapasztalható korrupciót. A "korrupció” azonban nem különíthető el ily módon. Valóságos emberek állnak mögötte. Szeretném Önöknek megmutatni a bulgáriai vezetésben tapasztalható hivatali korrupció igazi arcát.
<P>
Tegnap a legnagyobb bulgár napilap képeket közölt a török etnikai párt, az MRL vezetőjéről, Ahmed Doganról, aki három évvel ezelőtt megbízást kapott a bulgár kormány megalakítására. Ezeken a sokkoló képeken az látszik, hogy Dogan egy hatalmas, négycsillagos hotelként nyilvántartott szerájban lakik, ahol elképesztő fényűzésben él. Ugyanez az ember, Dogan mondta azt is, hogy pártja holdudvarában számos vállalat is megtalálható, és hogy a szavazatok megvásárlása európai gyakorlatnak számít. Elmondta a "Trud” napilapnak, hogy vállalkozásának vezetése teszi ki ideje legnagyobb részét, ami egy olyan dolog, amit a bulgár parlament képviselőjeként legálisan nem tehetne meg.
<P>
Tisztelt elnök úr, hölgyeim és uraim, biztos úr! Dogan a bulgáriai korrupció egyik szörnyalakja. E szörny elpusztítását az Ahmed Doganhoz közel álló vállalatok, és saját vállalkozásának vizsgálatával kell kezdeni.
<P>
Tisztelt elnök úr! Szeretném átadni Önnek ezt a napilapot, hogy saját szemével is meggyőződhessen arról, amit az imént elmondtam.
<SPEAKER ID="040" NAME="Gerard Batten" AFFILIATION="IND/DEM">
Elnök úr, szeretnék gratulálni annak a 862 415 ír embernek, aki múlt csütörtökön "nemmel” szavazott a Lisszaboni Szerződésre. Teszem ezt azért, mert ők a szabadságra, demokráciára, és józanészre szavaztak. Ha megengednék a briteknek, hogy népszavazáson nyilvánítsanak véleményt, biztosan még többen szavaznának "nemmel” mint az írek. Ha a lehetőség adott volna, nyilván még több európai ország szavazna "nemmel”, mint ahogyan azt a franciák és hollandok 2005-ben már bizonyították.
<P>
Az európai politikai elit elképesztő arroganciával és a demokrácia teljes figyelmen kívül hagyásával törtet a reformszerződés ratifikációja felé. Ez Szerződés már régen halott, de az EU nem hajlandó eltemetni. Az EU-nak a szerződéssel most is tartó románca felér a politikai nekrofiliával. De a hulla most már bűzlik is, és minél tovább marad temetetlenül, annál undorítóbb szagot fog majd árasztani. El kell temetnünk a Szerződést, mert egyértelműen beszennyezi a politikai atmoszférát.
<SPEAKER ID="041" NAME="Elnök">
Tisztelt Batten úr! Az Ön hasonlata egyáltalán nem ideillő, ha megengedi, hogy hozzászóljak. Egy olyan Parlamentben van most, amely nagyon is él. Ha ez a Parlament nem tudna beszélni Ön, mint élő ember nem is szólalhatott volna fel, hiszen nem lett volna kihez beszélnie.
<P>
(Taps)
<SPEAKER ID="042" NAME="Pál Schmitt" AFFILIATION="PPE-DE">
(HU) Köszönöm, Elnök úr! Magyarul fogok beszélni. Szlovákiában új oktatási törvényt fogadtak el, fogadott el a parlament, amelynek bevezetéséhez csupán a köztársasági elnök aláírása hiányzik. Ezentúl a magyar anyanyelvű diákok számára készülő történelemkönyvekben a helységneveket és történelmi személyiségek neveit a szlovák helyesírás szerint kell írni, semmibe véve évszázados történelmi és nyelvi hagyományainkat. Az új törvény súlyosan sérti a szlovákiai magyar közösség nyelvhasználati jogait. A kisebbségi és regionális nyelvek kartáját Szlovákia 2001-ben aláírta és ratifikálta. Leonard Orban biztos úr maga is stratégiai fontosságúnak tartja a nemzeti kisebbségek anyanyelvének ápolását. Sajnálatos és elfogadhatatlan, hogy a kultúrák közötti párbeszéd európai évében Szlovákia az európai gyakorlattal ellentétesen jár el. Nem szélesíti a kisebbségek jogait, hanem ellenkezőleg, éppen csorbítja azokat. A trianoni szerződés következtében több ezer magyar nyelvű település került határainkon túlra, jogunk van ezeknek neveit anyanyelvünkön használni. A nyelvi sokszínűség Európa kulturális öröksége, egyedülálló kincse, amelynek megőrzése mindannyiunk feladata. Köszönöm a szót.
<SPEAKER ID="043" NAME="Inés Ayala Sender" AFFILIATION="PSE">
(ES) Elnök úr, június 8-án kora reggel, az ETA nevű terrorista szervezet támadást intézett az El Correo napilap irodája ellen, ahol ötvenen dolgoztak a vasárnapi kiadás előkészítésén. Szerencsére senki sem sérült meg, az anyagi károk azonban tetemesek voltak.
<P>
Hálás lennék, ha biztosítaná szolidaritásáról az áldozatokat. Ugyanakkor szeretném elmondani, és szeretném, ha a feljegyeznék, hogy véleményem szerint sürgősen fel kell számolni az ETA média ellen irányuló, erőszakos terrorista akcióit, és garantálni kell a szólásszabadság teljes körű gyakorlásának lehetőségét. Ez jó ok az európaiak számára, hogy támogassák a Lisszaboni Szerződést, amely lehetővé teszi majd, hogy közös igazságügyi, biztonsági és terrorizmusellenes politikákat dolgozzunk ki, és ne csak kizárólag a kétoldalú és kormányközi együttműködésre hagyatkozzunk. Szolidaritásunkat ezért a Lisszaboni Szerződés ratifikációja irányába is fejezzük ki.
<SPEAKER ID="044" NAME="Elnök">
Tisztelt Ayala Sender asszony! Tekintve, hogy személy szerint megszólított, hadd mondjam el, hogy szolidaritáson alapuló közösség vagyunk, és a szolidaritás minden esetre érvényes, beleértve ezt is. Hálás vagyok, hogy mindezt megérti.
<SPEAKER ID="045" NAME="Viktória Mohácsi" AFFILIATION="ALDE">
(HU) Kedves képviselőtársaim! Az előző plenáris ülésen elnökünk, Graham Watson tájékoztatta egy percben az olaszországi romaellenes atrocitások miatt e Parlamentet. Ma is kénytelen vagyok hasonló eseményekről informálni önöket, ezúttal saját hazámról, Magyarországról. Pár hete Budapesttől 70 kilométerre - Pátkán -, három polgárőr egy tucat Molotov-koktélt dobott három, romák által lakott házra. Április 16-án a Tolna megyei Faddon két házra dobtak ismeretlenek Molotov-koktélokat. Egy hete saját kollégámat támadták meg szélsőségesek Nyíregyházán, azt kiabálva, hogy: "Te büdös cigány, menj ki az országból!” A pátkai polgárőrök ártatlansága mellett kiáll a lakosság többsége, pedig az egyik gyanúsított már beismerő vallomást is tett. Ennek ellenére pénteken náci eszméket hangoztató egyenruhások mintegy százötvenen felvonultak, majd ismeretlen csuklyások ismét támadással próbálkoztak száz rohamrendőr jelenlétében, köztük személyes jelenlétemmel. Ugyanakkor a pátkai eset sérültjét a rendőrség eltitkolta. Olaszországban EU-s honfitársaink menekültek részére fenntartott börtönökben tartózkodnak, ők is természetesen romák. Barrot biztos úr, remélem, hogy új kabinteje felállta után, mi romák is élvezhetjük az Európai Unió demokráciája által nyújtott biztonságot, és az EU-s állampolgárság definíciója rám és gyermekeimre is ugyanúgy értelmezhető, mint nem roma társaimra. Köszönöm szépen.
<SPEAKER ID="046" NAME="Ewa Tomaszewska" AFFILIATION="UEN">
(PL) Elnök úr, még az olyan helyzetekben is, amelyek teljesen egyértelműek, az elfogadásra kerülő megoldásoknak figyelembe kell venniük a különböző célkitűzések kontextusát és egymáshoz való viszonyát, egy adott téma fontosságát egy kérdésben, és a célkitűzések elérésének költségeit is. Minden témában, de különösen azokban, amelyek milliárdok életét befolyásolják - mint például az éghajlatváltozás - nagyon fontos, hogy kimérten, józanésszel és bizonyos szintű korrektséggel közelítsünk egy probléma megoldásához.
<P>
Semminemű korrektséget sem látok a széndioxid-kibocsátás csökkentéséről szóló javaslatban. Két megoldást különösen sértőnek tartok ebből a szempontból: az egyik, hogy ugyanúgy kezeljük azokat a magasan fejlett országokat, amelyek az eddigi széndioxid-kibocsátások nagy részéért, és nagy mértékű környezetszennyezésért felelősek, de jobb technológiai háttérrel rendelkeznek, mint a kevésbé fejlett országokat, különösen azokat, amelyek nagyrészt szénalapú gazdasággal rendelkeznek; a másik pedig, hogy ugyanúgy kezeljük a nagy gépkocsik gyártóit, amelyek esetében a 20%-os széndioxidkibocsátás-csökkentést könnyebb elérni, mint a kisebb motorral működtetett gépkocsik gyártóit, amelyek széndioxid-kibocsátása alacsony, azért, hogy a csökkentések magasabb költséggel járjanak. Úgy tűnik, hogy itt most nem is az éghajlatváltozás fontos, hanem az üzleti érdekek.
<SPEAKER ID="047" NAME="James Nicholson" AFFILIATION="PPE-DE">
Elnök úr, Európa méhei egy évtizeden belül ki fognak halni. Amerikában a telepek egyharmada már elpusztult a betegségek és vírusok következtében, és most a mi méhkaptáraink is veszélybe sodródtak. Az amerikai helyzet jól mutatja, hogy mivel találhatjuk magunkat szemben itt Európában, ha nem teszünk valamit sürgősen. Legalább 70 olyan, a gazdasági életben fontos szerepet betöltő terményünk van, amely közvetlenül függ a méhek beporzásától.
<P>
Az USA arra kényszerült, hogy méheket importáljon veszteségei ellensúlyozása érdekében. A jelenlegi helyzetben komolyan megkérdőjeleződik, hogy az EU vajon képes-e megtermelni azt a mennyiségű élelmiszert, amire szüksége van, és az amerikaihoz hasonló járványkitörés itt katasztrofális következményekkel járna.
<P>
Az európai méhtartók már ismerik a Varroa atka veszélyeit, hiszen ezek a paraziták tehetők felelőssé a méhkolóniák eddigi pusztulásáért. Megoldást kell találniuk a kolóniaösszeomlási rendellenességre (Colony Collapse Disorder CCD), amelyről akkor beszélünk, amikor a méhek módszeresen elhagyják a kaptárakat, és gyakorlatilag eltűnnek a föld felszínéről.
<P>
Megfelelő forrásokat és tudományos kutatást kell biztosítanunk ezen a területen. Nagy-Britannia kormánya csupán 250 000 fontot biztosít a méhekkel kapcsolatos kutatásokra. De ez csupán csepp a tengerben egy ilyen fontos kérdés kapcsán. A méhek a tápláléklánc szerves részét képezik: méhek nélkül a méhtartókra, terményekre, gyümölcsökre és a mogyorófélékre sanyarú sors vár.
<SPEAKER ID="048" NAME="Gérard Onesta" AFFILIATION="Verts/ALE">
(FR) Elnök úr, a napirendből látom, hogy a kerekes mezőgazdasági vagy erdészeti traktorok borulás elleni védőszerkezeteinek statikus vizsgálatáról szóló irányelv kodifikált változatát fogjuk megvitatni. Úgy érzem, hogy a dublini szavazás után a történelem azt diktálja, hogy más, ennél sürgetőbb kérdéseket tárgyaljunk meg. Nem háríthatunk át egy olyan kérdést, mint a Lisszaboni Szerződés az Európai Tanács kizárólagos hatáskörébe. Mi, európai parlamenti képviselők jogosan szólhatunk hozzá ehhez a kérdéshez, különösen akkor, amikor tudjuk, hogy milyen hozzávalókra van szükség ahhoz, hogy megtaláljuk a megoldásokat.
<P>
Először is, a legfontosabb kérdések bizonyos létfontosságú intézményi szempontokhoz kell, hogy kapcsolódjanak, és nem szükséges több száz oldalon keresztül fejtegetni őket. Megerősítésre van szükségünk európai népszavazás útján, amelyben megadatik a kívül maradás lehetősége azon államok részére, amelyek nem kívánnak abba az irányba haladni, amelyet a reformszerződés előír, és végezetül, amint azt az elnök úr is megjegyezte, nagyon szoros ütemtervre van szükségünk 2009-re, máskülönben a választási kampány lehetetlenné válik. És senki se mondja azt nekem, hogy ez lehetetlen; semmivel sem tűnik lehetetlenebbnek vagy valószerűtlenebbnek, mint az a forgatókönyv, amelyen most dolgoznak a kancelláriák. Bárhogy is legyen, én a magam részéről, nézek elébe!
<SPEAKER ID="049" NAME="Richard Corbett" AFFILIATION="PSE">
Elnök úr, a Bizottság jelenleg is vizsgálja a szövetkezetek és a szövetkezeti mozgalom statútumával és adóztatásával kapcsolatban, bizonyos spanyol, francia és olasz magánvállalatok által benyújtott panaszokat.
<P>
Arra szeretném buzdítani a Bizottságot, hogy e panasz vizsgálatakor vegye figyelembe a szövetkezeti mozgalmak különleges szükségleteit és tulajdonságait. Ezek nem haszonközpontú részvényes szervezetek. A szövetkezet tagjainak tulajdonában áll, és a megtermelt nyereséget egyenlő mértékben osztják el, és nem egyszerűen csak kifizetik azt a részvényeseknek.
<P>
Az Európai Unió elismerte a szövetkezeti mozgalom különleges jellegét a 2003-ban elfogadott, az európai szövetkezet statútumáról szóló rendelettel. Arra szeretném buzdítani a Bizottságot, hogy vegye figyelembe ezt, és ez által érdemelje ki annak az 55 millió európai embernek a háláját, akiket szövetkezetek foglalkoztatnak, valamint annak a 163 milliónak, akik tagjai ilyen szövetkezeteknek.
<SPEAKER ID="050" NAME="Milan Horáček" AFFILIATION="Verts/ALE">
(DE) Elnök úr, Kína a múlt héten követelte, hogy a Dalai Láma képviselőivel való tárgyalások folytatásának feltételeként vessenek véget a tiltakozásoknak Tibetben. A kínai külügyminiszter szerint a tibetieknek fel hagyniuk az Olimpiai Játékok tönkretételére irányuló erőfeszítéseikkel.
<P>
A tiltakozó tibetiektől azonban nem várható el, hogy alázatosan elfogadják márciusi demonstrációik eltiprását. A kínai kormány számára adott a lehetőség, hogy radikálisan megváltoztassa a tibeti helyzetet. Ha előzetes feltételek nélküli, őszinte párbeszéd alakulhatna ki, a tibeti nép is részt venne a változtatás konstruktív folyamatában. Az első prioritás az, hogy egyértelmű üzenetet küldjenek - nem utolsósorban azzal, hogy a külföldi megfigyelőket beengedik az országba -, hogy saját maguk vehessék szemügyre a helyzetet.
<SPEAKER ID="051" NAME="Elnök">
Köszönöm Horáček úr! Hadd utaljak itt most az április 10-i állásfoglalásra, amelyben arra kértük az EU politikusait, hogy ne vegyenek részt az augusztus 8-i megnyitóünnepségen, kivéve, ha addigra a tibetiek jogait garantálják. Engedjék meg, hogy ezúttal is mindenki figyelmébe ajánljam ezt az április 10-i nyilatkozatot.
<SPEAKER ID="052" NAME="László Tőkés" AFFILIATION="Verts/ALE">
(HU) Elnök úr! Találóan fogalmazta meg XVI. Benedek pápa a magyar püspökök előtt, hogy a kommunista rezsim hosszú időszaka milyen nyomasztó örökséget hagyott maga után. Felvetése különleges időszerűséget nyer ma, Nagy Imre mártír miniszterelnök kivégzésének 50., valamint a brutális egyházüldözések elindulásának, Mindszenthy József bebörtönzésének 60. évfordulóján. A hatalmi erőszakkal párosuló militáns egyházellenesség fájdalmas korszakát idézte fel Kósáné Kovács Magda posztkommunista képviselőtársunknak itt a plénumon legutóbb elhangzott felszólalása, melyben Benedek pápától, illetve a katolikus egyháztól kívánta megvédelmezni az európai értékeket. Néhány évvel ezelőtt Kósáné Kovács volt pártelnök még a II. János Pál pápa által vezetett Vatikánt rágalmazta azzal, hogy az egész Európát le akarja nyúlni, és be akarja kebelezni. Annak tudatában, hogy a keresztyén demokrata gyökerekre visszanyúló Unióban a valódi európai értékek hordozói maguk a keresztyén egyházak is, mint református püspök, az egyházellenes ideológiák és intolerancia minden megnyilatkozását visszautasítom. Hívjuk meg a Parlamentbe Benedek pápát!.
<SPEAKER ID="053" NAME="József Szájer" AFFILIATION="PPE-DE">
(HU) Elnök úr! Tisztelt ház! Ma ötven esztendeje, 1958. június 16-án Magyarországon egy statáriusan lefolytatott koncepciós perben elítélték és kivégezték Nagy Imrét, az 1956-os forradalom és szabadságharc miniszterelnökét, Maléter Pál hadügyminisztert, Gémes Miklóst, Szilágyi Józsefet, munkatársait, Losonczi Gézát pedig már a börtönben megölték. Összedrótozott holttestüket papírba tekerve, arccal lefelé földelték el. Perük a XX. század egyik legnagyobb szégyene és jogtiprása. Nagy Imre hithű kommunista volt, mégis a szabad Európához visszatérő hazáját választotta a szovjettel szemben. Ezt tette nemzeti hőssé, a forradalom mártírjává, európai nagyságrendű politikussá. Morális tartása a szabadság és az európai Magyarország jelképévé tette. Nagy Imre méltó újratemetésére csak 1989. június 16-án került sor, de akkor a kommunista rendszer kimúlt, Magyarország visszatérhetett a szabad európai nemzetek családjába. Az üzenetük egyértelmű: a szabadság, a nemzeti függetlenség, a kommunizmust lerázó európai Magyarország álma. Ötven éve ők ezért adták az életüket, áldozatuk nem volt hiábavaló.
<SPEAKER ID="054" NAME="Martin Schulz" AFFILIATION="PSE">
(DE) Elnök úr, figyelmesen hallgattam a Szájer úr előtt felszólaló képviselőt, aki teljességgel elfogadhatatlan módon támadt kollégámra, Kósáné Kovács Magdára.
<P>
Kósáné a helyettesem a szocialista képviselőcsoport végrehajtó bizottságában. Most nincs jelen, ami azt jelenti, hogy nem tudja megvédeni magát ezzel a támadással szemben. Tudom, hogy Kósáné meggyőződéses demokrata és az európai egység elkötelezett terjesztője, híve. Bizonyosan nem azt érdemli, hogy egyes képviselők e képviselőház által rájuk ruházott kiváltságok kihasználásával vegyenek elégtételt rajta, valamely Magyarországon köztük kialakult vita kapcsán. Véleményem szerint elfogadhatatlanok és elszomorítóan becsmérlők ezek a Kovács Magda jellemét támadó megjegyzések, amelyeket én a legnagyobb undorral utasítok el.
<SPEAKER ID="055" NAME="Brigitte Fouré" AFFILIATION="PPE-DE">
(FR) Elnök úr, először is engedje meg nekem, hogy üdvözöljem a Bizottságnak a halászok számára biztosítandó gyorssegélyre vonatkozó kezdeményezését. Még akkor is, ha ez a segély nem tudja megoldani az ágazatban felmerült problémákat, jelenleg mindenképpen szükségesnek tűnik. A mostani helyzet valóban kritikus: egy év alatt a gázolaj literenkénti ára 35 eurocentről 73 eurocentre emelkedett. Ez azt jelenti, hogy nagyon borsos árat kell fizetni az olajár-emelkedésért, és az én választókörzetemben, Bai de Somme-ban a hivatásos halászok nyugtalanok és nagyon keserűek. Az olajárak kérdésétől eltekintve, a halászok leginkább azt szeretnék, ha jó áron adhatnák el az általuk fogott halat, és elutasítják a közvetítők által felszámolt, indokolatlanul magas árrést. Ez több mint válsághelyzet; ez egy olyan szerkezeti problémája a halászati ágazatnak, amellyel közösen európai szinten kell felvennünk a harcot. Amint azt mindenki láthatta, az ellenállási mozgalom európai dimenziót öltött. Ez logikus is, hiszen a halászati politika az egyik legrégebbi európai politika. Segítenünk kell a halászati ágazaton, hogy korszerűbbé válhasson, és ez által szabadulhasson meg a gázolaj árak által rákényszerített korlátoktól, mindeközben tiszteletben kell tartanunk azon kötelezettségünket, hogy megvédjük környezetünket, és megfelelően kezeljük halászati erőforrásainkat. Ezt szem előtt tartva, remélem, hogy a szerdára tervezett plenáris vita olyan állásfoglalást hoz majd, amely a jelenleg veszélyezett európai halászterületek számára lesz kedvező.
<SPEAKER ID="056" NAME="István Szent-Iványi" AFFILIATION="ALDE">
Elnök úr, Chee Soon Juan-t két nappal ezelőtt engedték szabadon a szingapúri Queenstown börtönből. Az elmúlt években több alkalommal is elítélték és bebörtönözték. Chee Soon Juan nem bűnöző. "Bűne” rendkívül egyszerű: ő a demokratikus ellenzék vezetője. Folyamatosan a szabadságért és a demokráciáért küzd hazájában.
<P>
Legutóbbi szabadon bocsátása óta az állami kézben lévő szingapúri média, alaptalan személyes támadásokkal és hírnévrontással kezdte meg megkérdőjelezni és szétrombolni hitelességét. Szolidaritást vállalunk a szingapúri demokráciáért és emberi jogokért küzdő Chee Soon Juannal és társaival.
<P>
Felkérjük a szingapúri hatóságokat, hogy fejezzék be a demokratikus ellenzék zaklatását, az emberi jogok megsértését és kezdjék el tiszteletben tartani a szólásszabadság alapvető jogát. Nagyon reméljük, hogy Szingapúr követi majd erős elhatározásunkat az alapvető jogok tiszteletben tartása iránt.
<SPEAKER ID="057" NAME="Eoin Ryan" AFFILIATION="UEN">
Elnök úr, a múlt héten az ír nép demokratikus döntést hozott a Lisszaboni Szerződésről, amelyet teljes mértékben tiszteletben kell tartani. Bár sokunk számára, akik az "igen” szavazatért kampányoltunk, csalódás volt a szavazás, véleményem szerint fontos, hogy reflektáljunk erre az eredményre.
<P>
Batten úr megjegyzéseire válaszolva, szeretném kiemelni, hogy Írország nem Európaellenes. Írország mai is elkötelezett híve az európai eszménynek. Tisztában vagyunk azzal, hogy Írország csak egyike a 27 tagállamnak, de ez nem csak az írek problémája. Ez minden tagállam problémája. Európa már számos kihívással is szembe nézett történelme során, és érett, bölcs irányítással képes volt felül emelkedni ezeken a kihívásokon. Azt kérem, hogy valami hasonlót mutassunk ezzel a kérdéssel kapcsolatban, valamint az előttünk álló kihívások kapcsán. Felderítetlen vizeken evezünk most, és szerintem rendkívül fontos lenne elkerülni a kapkodást és a meggondolatlan döntéseket. El kell gondolkodnunk a dolgokon, és érettségre van most szükség annak érdekében, hogy teljes egészében át tudjuk látni a kialakult helyzetet, és visszatereljük Európát eredeti útjára, hogy elszámoltatható legyen saját polgárai felé.
<SPEAKER ID="058" NAME="Manolis Mavrommatis" AFFILIATION="PPE-DE">
(EL) Elnök úr, az Európai Parlament tagállamokban található irodái a Parlament és polgárai közötti kommunikációs csatornák. Ezen irodák fő célja, hogy különböző tevékenységek segítségével tájékoztatást nyújtsanak a közvéleménynek arról, hogy mi is történik az Európai Parlamentben. Az egyik ilyen tevékenység abból áll, hogy újságírókat hívnak meg Strasbourgba a plenáris ülésekre.
<P>
Elnök úr, 2008. január 24-én kérdést nyújtottam be az Európai Parlamenthez a sajtó meghívásokra szolgáló költségvetés csökkentéséről szóló döntéshez kapcsolódóan. Ennek ellenére több mint öt hónap elteltével sem kaptam választ kérdésemre. Hasonló a helyzet más bizottságokban is, azaz hogy az európai parlamenti képviselők által feltettet - hozzáteszem teljes mértékben jogos - kérdések maradnak megválaszolatlanul. Azon tűnődöm, hogy vajon lehet-e bármilyen pozitív hatása ennek a politikának a parlamenti intézmények, és az illetékes osztályok működésére egy olyan időszakban, amelyben az EU-nak a saját eljárási szabályzatában is meghatározott, működő eljárásokra van szüksége.
<SPEAKER ID="059" NAME="Hélène Flautre" AFFILIATION="Verts/ALE">
(FR) Elnök úr, szeretném felhívni a képviselők figyelmét Sami Essid június 3-án Olaszországból Tunéziába történt kiutasítására, ami ellentmond Olaszország emberi jogi európai egyezményben vállalt kötelezettségeinek, különös tekintettel annak 3. cikkére. Miért? Mert Essid urat terrorizmussal vádolják, és az Emberi Jogok Európai Bírósága minden kétséget kizáróan megállapította, hogy a terrorizmussal vádolt személyeket Tunéziában kivétel nélkül megkínozzák.
<P>
Ezért kérte az Európai Bíróság Olaszországot arra, hogy függessze fel a kiutasítási intézkedést. Mindezek ellenére Olaszország június 3-án kiutasította Essid urat az országból, amivel teljes egészében megszegte kötelezettségvállalásait. Azt kérem, hogy mind az emberi jogi európai egyezmény szerződő feleként, mind pedig az Európai Unió tagállamaként emlékeztessük Olaszországot meglévő kötelezettségvállalásaira, és kérjük meg arra, hogy garantálja, hogy a most Tunéziába kiutasított Essid úr nem részesül embertelen és megalázó bánásmódban.
<P>
(Taps)
<SPEAKER ID="061" NAME="Bairbre de Brún" AFFILIATION="GUE/NGL">
(GA) Elnök asszony, a múlt csütörtöki, a Lisszaboni Szerződést elutasító ír népszavazás nem Európa ellen szólt. Írország helye az Európai Unióban van, ahol tagsága folytán számos társadalmi és gazdasági előnyre is szert tett már - északi és déli részén egyaránt.
<P>
Az emberek aggodalmukat fejezték ki amiatt, hogy szerintük Írország és más kisebb országok hangja egyre kevésbé hallható az Európai Unióban; a semlegesség és katonai ügyek miatt; a munkavállalók jogai és a közszolgáltatások miatt. Ezek az aggodalmak nemcsak az otthonokon belül kerültek szóba, hanem a kampány során számos alkalommal a közvélemény-kutatásokban is megjelentek. A jövőbeni fontos változások kapcsán történő népszavazáshoz való automatikus joguk is fontos szempont.
<P>
Ezek közül már számos kérdés Franciaországban és Hollandiában is felmerült. Foglalkoznunk kell ezekkel az aggodalmakkal.
<SPEAKER ID="062" NAME="Csaba Sándor Tabajdi" AFFILIATION="PSE">
(HU) Elnök asszony, egy olyan ország képviselőjeként szólok most, amelynek a parlamentje az összes párt támogatásával másodikként ratifikálta az alkotmányos szerződést és elsőként a lisszaboni szerződést, hogy fölhívjam a figyelmet, hogy ma Európában a legnagyobb veszély a nemzeti egoizmus, a nacionalizmus. El kell gondolkodnunk azon, szabad-e mindig többet követelőzőket jutalmaznunk vagy inkább szankcionálnunk kellene az ilyen magatartást? A nemzeti érdekek védelme minden ország kormányának és az EP képviselőjének alapvető feladata, de az Unió a nemzeti érdekek közötti józan kompromisszumok, a nemzetek, népek közötti szolidaritás nélkül nem működhet. Mindezért nagyon kérem lengyel barátainkat, hogy támogassák ők is a másik huszonhat tagállamhoz hasonlóan az Európai Technológia Intézetet Budapesten. A varsói Frontex esetében sokáig befutónak tűnő Magyarország nem élt a vétójogával, méltánytalan lenne ezért, ha lengyel barátaink nem viszonoznák e gesztust. "Magyar, lengyel két jóbarát” - "polak, węgier dwa bratanki, i do szabli i do szklanki”.
<SPEAKER ID="063" NAME="Elnök">
A napirendi pontot lezárom.
