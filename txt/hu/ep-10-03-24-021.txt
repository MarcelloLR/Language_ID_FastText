<CHAPTER ID="021">
A pénzügyi és gazdasági világválság hatása a fejlődő országokra és a fejlesztési együttműködésre (rövid ismertetés)
<SPEAKER ID="305" NAME="Elnök">
Következő napirendi pontunk a pénzügyi és gazdasági világválság fejlődő országokra és a fejlesztési együttműködésre gyakorolt hatásáról szóló, Enrique Guerrero Salom által a Fejlesztési Bizottság nevében előterjesztett jelentésnek - a rövid ismertetése.
<SPEAKER ID="306" NAME="Enrique Guerrero Salom">
előadó. - (ES) Elnök úr, biztos úr! A pénzügyi és gazdasági válság hatásai a legfájdalmasabban és legmélyrehatóbban a feltörekvő és fejlődő országokban, ezek közül is főként az alacsonyabb jövedelmű országokban jelentkeznek. A válság visszavetette azt a tartós növekedést, amely az utóbbi évtizedben számos feltörekvő és fejlődő országban megfigyelhető volt: azt a gazdasági növekedést, amely munkahelyeket teremtett, hozzájárult az államháztartás konszolidálásához, lehetővé tette a külső adósság csökkentését, ösztönözte a kereskedelmi tevékenység kiszélesítését, és még több hivatalos fejlesztési támogatást tett elérhetővé.
<P>
Ezek az országok azonban már a válságot megelőző években is szenvedtek: elsőként a több százmillió ember létét fenyegető élelmiszerválságtól, majd az energiaválságtól, ami jelentős forrásokat vont el az önálló kőolaj- vagy földgáztermeléssel nem rendelkező országoktól, végül pedig az éghajlati válságtól, amely a legszegényebb országok mezőgazdaságát és infrastruktúráját sújtja leginkább.
<P>
Az országok eleve sérülékeny helyzetét a pénzügyi válság csak tovább rontotta. Amint arra az Európai Bizottság maga is rámutatott, a pénzügyi válság harmadik hulláma a fejlődő és feltörekvő országok után a legszegényebb országokban okozott pusztítást, és az addig elméletileg gazdaságinak tekintett válság fejlesztési, társadalmi és humanitárius válsággá nőtte ki magát.
<P>
A válság ténylegesen rombolóan hatott ezeknek az országoknak valamennyi tevékenységére. A megrendült gazdasági növekedés 2009-ben sokkal alacsonyabb értéket ért el, mint a korábbi években. A kereskedelem visszaesése a feltörekvő és fejlődő országok folyó fizetési mérlegének romlását vonja maga után. Kevesebb a külföldi beruházás, nehezebbé vált a hozzáférés a nemzetközi pénzügyi forrásokhoz, miközben a fejlett országok részéről egyre gyakoribb a protekcionista magatartás.
<P>
Ugyanakkor meredeken csökkennek a migráns munkavállalóktól érkező átutalások, és a hivatalos fejlesztési támogatást (ODA) is csökkentették. Ennek eredményeként több százmillió emberrel gyarapodott a legszegényebbek listája, és több százezer gyermek veszti életét fiatalabb korban az olyan kontinenseken, mint például Afrika.
<P>
Ezekkel a tényekkel szembenézve Európának hallatnia kell a hangját, és fel kell szólítania a hivatalos fejlesztési támogatásokban vállalt kötelezettségek teljesítésére; fel kell szólítania arra, hogy új források előteremtésével segítsük meg ezeket az országokat, hogy enyhítsük a migráns munkavállalókat terhelő díjakat és adókat, hogy szálljunk szembe a protekcionizmusra tett kísérletekkel, támogassuk a dohai fejlesztési forduló tárgyalását, és próbáljuk meg elérni a legszegényebb országok adósságainak elengedését, vagy azt, hogy adósságuk visszafizetésére haladékot kapjanak.
<P>
Mint a jelentés előadója a lehető legszélesebb konszenzus elérésére törekedtem, és az egyeztetésen elfogadtam a Parlament valamennyi képviselőcsoportjának módosításait, sőt újabb szavazatok elnyerése reményében holnap szóbeli módosítást szeretnék beterjeszteni a jelentés 34. szakasza kapcsán. Ez még nagyobb nyomatékot szerez annak, ami szerintem életbevágó: hogy Európának egységes és határozott álláspontot kell képviselnie, ha a fejlődő országoknak nyújtott támogatásokról van szó.
<SPEAKER ID="307" NAME="John Dalli">
a Bizottság tagja. - Elnök úr! Először is gratulálni szeretnék az előadónak ehhez az igen átfogó jelentéshez.
<P>
Amint a jelentés teljes joggal hangsúlyozza, a fejlődő országokat sokkal keményebben sújtotta a válság, mint arra kezdetben számítottunk. A krízis valójában több továbbító csatornán keresztül érte el őket, amelyek közé sorolható a nyersanyagárak volatilitása, az exportból és idegenforgalomból származó bevételek csökkenése, a tőkeáramlások és a migráns munkavállalók pénzátutalásainak meredek visszaesése. Közös sajátosság, hogy sok ország néz szembe megnövekedett finanszírozási igénnyel.
<P>
Az, hogy számos fejlődő országot köteleztek a szociális kiadások csökkentésére (nevezetesen a táplálkozás, az egészségügy és az oktatás terén), olyan súlyos társadalmi és politikai következményeket von maga után, amelyek nem csupán a 2015-re kitűzött millenniumi fejlesztési célok teljesülését veszélyeztetik, hanem aláássák azokat az előrelépéseket is, amelyeket az elmúlt években sikerült elérni. Bár a globális fellendülésnek már mutatkoznak az első jelei, nyilvánvaló, hogy a fejlődő országok - elsősorban a szubszaharai Afrika országai - le fognak szakadni.
<P>
A válságra adott globális válasz keretein belül - az ENSZ, a G20-ak és a G8-ak találkozóin - az EU által adott közös európai válasz vezetőkészséget és egységességet mutatott. Hogy a fejlődő országokat segítsük a válság leküzdésében, gyorsan és hatékonyan alakítottuk át a felajánlásokat konkrét kötelezettségvállalássá.
<P>
Tavaly tavasszal az EU átfogó, gyors, célzott és összehangolt intézkedéssorozatot hozott a válság emberi kihatásának tompítása, a fejlődő országok gazdasági növekedésének fellendítése és a legkiszolgáltatottabbak védelme érdekében.
<P>
Az EU válasza nem csupán a Közösség válaszából áll, hanem az EU-tagállamok válaszából is (amelynek részét alkotják a tagállamok kétoldalú válaszai, valamint a G20-ak felkérésére a nemzetközi pénzintézetek forrásaihoz történő hozzájárulásai). Mi több, a Világbankkal és az IMF-fel való szoros együttműködés biztosította, hogy elemzéseink összhangban voltak egymással és az általunk nyújtott támogatások kiegészítették egymást.
<P>
Amint azt kiemeltük a jelentésben, a Bizottság egy nagyon konkrét, rövid távú, ad hoc mechanizmust alakított ki, az úgynevezett "sebezhetőségi FLEX-et”. A mechanizmus, amelynek megvalósítása most van folyamatban, a legkiszolgáltatottabb, leggyengébb ellenálló képességű országokat támogatja abban, hogy - elsősorban a szociális ágazatokban - fenn tudják tartani kiemelt kiadásaikat.
<P>
Olyan egyéb intézkedéseket is hoztunk, mint az eseti ország-felülvizsgálatokat követő forrásátcsoportosítások, a 10. Európai Fejlesztési Alap jelenleg zajló, felgyorsított félidős felülvizsgálata, támogatás nyújtása a hagyományos FLEX-eszköz keretében, a segélyek lehetőség szerinti előszállítása stb.
<P>
A hivatalos fejlesztési támogatás (ODA) kritikus szerepet játszott és játszik abban, hogy támogassa partnereink erőfeszítéseit a válság elleni küzdelemben. A Bizottság üdvözli, hogy Önök támogatják e téren azzal, hogy sürgetik a tagállamokat, hogy maradjanak elkötelezettek a hivatalos fejlesztési támogatás bruttó nemzeti jövedelemhez mért arányának 2015-re kitűzött 0,7%-os célja mellett. Jó lenne, ha más adományozók is az ODA hasonlóan nagyszabású emelését terveznék, ezért fel kell szólítanunk az egész adományozó közösséget arra, hogy tartsák be vállalt kötelezettségeiket a támogatások nagyságát és eredményességét illetően.
<P>
A Bizottság április 21-én teszi közzé a tagállamoknak szóló éves tavaszi fejlesztési javaslatcsomagját. Idén azokon az intézkedéseken lesz a hangsúly, amelyeket még meg kell hozni a millenniumi fejlesztési célok eléréséhez. Az átfogó megközelítést alkalmazó csomagban cselekvési tervet határoztunk meg a millenniumi fejlesztési célok felé tett előrehaladás felgyorsításához. Az EU ezzel a csomaggal egyszersmind nagyban hozzájárulhat az ENSZ küszöbön álló magas szintű, a millenniumi fejlesztési célok felülvizsgálatával foglalkozó szeptemberi üléséhez. Az EU ezáltal megőrzi hitelességét vállalt kötelezettségeit illetően, és megtartja vezető szerepét a nemzetközi fejlesztésekben.
<SPEAKER ID="308" NAME="Elena Băsescu" AFFILIATION="PPE">
(RO) A gazdasági és pénzügyi válság a fejlődő országként számon tartott Moldovát is súlyosan érintette. Az IMF becslései szerint tavaly 9%-kal esett vissza a gazdaság, miközben a munkanélküliségi ráta meghaladta a 6%-ot. A közvetlen befektetések ösztönzésére van szükség.
<P>
Szeretnék rámutatni, hogy Moldova kilenc vezető európai tanácsadónak adott egy évre szóló megbízást, hogy segítsék a Chişinăuban székelő fő minisztériumok munkáját.
<P>
Lévén, hogy mindannyian ugyanazt a nyelvet beszéljük, a Prut folyó másik felén élő szomszédjaink minden téren kiaknázhatják a román szaktudást.
<P>
Csökkenteni kell a migráns munkavállalók pénzátutalásainak költségét azokban az országokban, ahol dolgoznak. A G8-csoport vezetőinek kötelezettségvállalása arról, hogy ezeket a költségeket öt éven belül 10%-ról 5%-ra szorítják le, egy lépés ebbe az irányba.
<P>
Szeretném ezúton üdvözölni a rekord összegű, 2,6 millió USA-dollárt kitevő pénzügyi támogatást, amelyben Moldova részesült a 2011-2013 közötti időszakra. A megállapodást ma kötötte meg Vlad Filat miniszterelnök az adományozói konferencián.
<SPEAKER ID="309" NAME="Antolín Sánchez Presedo" AFFILIATION="S&amp;D">
(ES) Elnök úr! Bár a válság góca nem a fejlődő országokban van, mégis őket rendíti meg leglátványosabban és legmélyebben a krízis pusztító hatása.
<P>
A válság - amelyet az alaptermékek és alapvető élelmiszerek árának óriási volatilitása előzött meg - a hitelszűkén, a depresszió által generált bizonytalanságon, valamint a nemzetközi kereskedelem, a befektetések és a migráns munkavállalók pénzátutalásainak meredek visszaesésén keresztül terjedt el, és rendkívüli horderejű globális egyensúlytalanságot teremtett.
<P>
A válságra adott összehangolt válasznak figyelembe kell vennie a fejlődő országokat; az ő programjuk a globális gazdasági együttműködés nélkülözhetetlen elemét kell, hogy képezze.
<P>
A Gazdasági és Monetáris Bizottságon keresztül arra szólítottunk fel, hogy a Nemzetközi Valutaalap a küszöbön álló G20 találkozóra készítendő jelentésében foglalkozzék a terhekkel, amelyek a fejlődő országok államháztartásaira nehezednek a válság következtében, és hogy a Bizottság adjon ki közleményt arról, hogy a pénzügyi tranzakciók megadóztatása miként segítheti elő a millenniumi fejlesztési célok elérését, a globális egyenlőtlenségek kiigazítását és a fenntartható fejlődés előmozdítását.
<P>
Örömömre szolgál, hogy Guerrero úr elfogadta ezeket a javaslatokat, és gratulálok neki ragyogóan megírt jelentéséhez.
<SPEAKER ID="310" NAME="Olle Schmidt" AFFILIATION="ALDE">
(SV) Elnök úr! Szeretnék köszönetet mondani az előadónak fontos jelentéséért.
<P>
Meggyőződésem, hogy a válsággal való szembeszállás legjobb módja nem a protekcionizmus, hanem a szabadkereskedelem és a globalizáció fokozása. A recesszió leküzdése és a növekedés ösztönzése érdekében Európának nyitva kell tartania a piacait, úgy Európában, mint világszerte. Ezzel tudná egyúttal felvenni a küzdelmet a szegénységgel is.
<P>
Néhány napon belül tanácskozik az AKCS-EU Közös Parlamenti Közgyűlés Tenerifén. Kollégáim az AKCS-országokból rendszeresen rámutatnak azokra a problémákra, amelyeket az EU által támogatott mezőgazdasági termékek okoznak hazai piacaikon. Bár szükségük van a kereskedelemre, a mi politikánk akadályozza a mezőgazdasági termékek egészséges piacainak kialakulását a fejlődő országokban.
<P>
A biztos úr szerint az EU vezetőkészségről tett tanúbizonyságot, de ennél sokkal többet tehetünk. Biztos úr, itt a tisztességes kereskedelem kérdéséről van szó.
<SPEAKER ID="312" NAME="João Ferreira" AFFILIATION="GUE/NGL">
(PT) A jelentésben említett élelmiszer-, energia-, éghajlati, gazdasági és szociális válság nem más, mint a már évtizedek óta húzódó strukturális válság újabb és újabb megnyilvánulása. Vannak olyan régiók, például a szubszaharai Afrika, ahol az egy főre jutó vagyon évtizedek óta folyamatosan távolodik a többi régió értékeitől. A meglévő egyenlőtlenségek ellenére a fejlődő országoknak közös jellemzőik is vannak: a néhány nyersanyag exportjától való függőség, a gazdasági diverzifikáció hiánya, a mezőgazdaság, az energia, a nyersanyag-kitermelő iparágak vagy az idegenforgalom hangsúlyos szerepe, valamint a külföldi tőke erőteljes jelenléte.
<P>
Ezekre az országokra a kereskedelem progresszív export- és liberalizációs modelljét erőltetik rá, ha kell, akár zsarolás útján is. Amint a gazdasági partnerségi megállapodások egyeztetési folyamatából is kiderült, ez csak a szóban forgó országok függőségét mélyíti el, és minden önerőre épülő fejlődést meghiúsít. A fejlődő országok erőforrásai ugyanakkor továbbra is elsősorban a külföldi adósságra folynak el. Újra és újra kifizetik, mégis egyre nő és kolosszális méreteket ölt az adósság, ami állandósítja a szóban forgó országok túlzott kihasználását, s egyszersmind változatlanul hagyja az északi félteke országaihoz fűződő kapcsolatuk természetét. Az adósság elengedése egész egyszerűen méltányosság kérdése.
<SPEAKER ID="313" NAME="Elnök">
A felszólalási idő betartása is méltányosság kérdése.
<SPEAKER ID="314" NAME="Andreas Mölzer" AFFILIATION="NI">
(DE) Az 1930-as évek óta tapasztalt legnagyobb pénzügyi és gazdasági válság, mint tudjuk, nem csak Európát érintette súlyosan. A fejlődő országok sokkal jobban szenvednek a válság következményeitől, és ők azok, akik a legkevesebbet tehetnek ez ellen. A világot pénzügyi szakadék szélére sodorta a reálgazdaságtól (különösen az angolszász országokban) teljesen elszakadó, felelőtlen spekuláció, a gyors nyereségre törekvő mohóság és az összeomló pénzügyi rendszer.
<P>
A válság másik oka a teljes deregulációra törekvő globalizációs koncepció. Európa országai egyre nagyobb adósságot halmoznak fel, miközben megpróbálják beindítani gazdaságukat. A fejlődő országok siralmas pénzügyi helyzete ezt sok esetben nem teszi lehetővé. Ezért meg kell adni nekik a lehetőséget, hogy eredményesebben védelmezhessék saját gazdaságukat a dömpingárakon kínált importáruktól, amelyek tönkreteszik a helyi piacokat és a helyi lakosok megélhetését.
<P>
Esélyt kell adnunk a fejlődő országoknak arra, hogy a saját erejükből kerüljenek ki a válságból. A hagyományos fejlesztési támogatásról már valószínűleg elmondhatjuk, hogy nagyrészt nem váltotta be a célját. Végső soron a gyökerénél kell megragadni a problémát: szigorú szabályokat kell érvényesíteni a pénzügyi piacokon, betiltani a spekulációt, és mielőbb bevezetni a pénzügyi tranzakciókra kivetett adót.
<SPEAKER ID="315" NAME="Elnök">
A vitát lezárom.
<P>
A szavazásra 2010. március 25-én, csütörtökön kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="993" NAME="Vilija Blinkevičiűtë" AFFILIATION="S&amp;D">
írásban. - (LT) Az EU kötelessége, hogy segítse a fejlődő országokat a nem az ő hibájukból kialakuló globális gazdasági válsággal és a szegénységgel összefüggő nehézségek elleni küzdelemben.
<P>
Nagyon fontos, hogy az Európai Bizottság határozottan törekedjen a nemzetközi fejlesztési együttműködés reformjának végrehajtására, és hogy a Tanáccsal együtt tökéletesítse a kétoldalú és többoldalú fejlesztési együttműködés koordinációját, mivel az itt tapasztalható hézagoknak tudható be leginkább, ha a fejlesztési segélyek eredményessége csorbát szenved.
<P>
A fejlődő országoknak - különösen ebben a nehéz időszakban - szükségük van a szegénységet és a kirekesztést csökkentő támogatásokra, a fejlesztést elősegítő intézkedésekre és a válságból való kilábalást lehetővé tevő intézkedésekre.
<P>
Az átfogó kötelezettségvállalások teljesítéséhez a jelentősebb segélyezők, partnerországok, pénzügyi intézmények és a civil társadalom közötti széles körű egyetértés kialakítására irányuló, jobban összehangolt, hatékonyabban és átláthatóbban irányított fellépésekre van szükség.
<P>
Ezek végrehajtásában az Európai Uniónak élen kell járnia, és határozottabban kell fellépnie. Ezt csak az Európai Unió intézményeinek nagyobb kötelezettségvállalásával lehet elérni, amiről a Parlament már minden kétségest kizáróan, világosan kifejtette véleményét.
<SPEAKER ID="316" NAME="Sebastian Valentin Bodu" AFFILIATION="PPE">
írásban. - (RO) A pénzügyi válság fő áldozatai a fejlődő országok lettek annak ellenére, hogy eleinte azt jósolták, hogy a válság leginkább a fejlett országokat fogja sújtani. A valóság rácáfolt arra a vélekedésre, hogy a fejlődő országokat nem érintheti súlyosan a pénzügyi piacokon dúló válság, mert nem kapcsolódnak elég szorosan a nemzetközi gazdasághoz. Soha nem látott mértékű munkanélküliségi ráták, valamint az államadósság és költségvetési hiány hatványozott növekedése mellett a válság elmélyülésének lehetünk tanúi számos fejlődő országban. Ezalatt azokban a fejlett országokban, ahol kevésbé volt érzékelhető a válság, vagy eredményes eszközökkel rendelkeztek hatásának tompítására, még ha kissé bizonytalanul is, de növekedés tapasztalható. A gazdasági válság a növekvő munkanélküliség miatt eleve közvetlenül érinti a fejlődő országok lakosságát. Azokban az országokban, ahol továbbra is érezhetők a válság következményei, a gazdaság talpra állása érdekében hozott intézkedések egész társadalmi csoportokra kihatással lehetnek, hiszen a gazdaságélénkítési intézkedések következményei mindig fájdalmasak. Az EU finanszírozási programjai a legátfogóbbak és a legtartalmasabbak a globálisan rendelkezésre álló pénzügyi támogatási programok közül. Az érintett tagállamoknak a lehető leghatékonyabban kell kiaknázniuk a forrásallokációkat a gazdasági konjunktúrát fékező, hátrányos szociális következményekkel járó körülmények leküzdése érdekében.
<SPEAKER ID="992" NAME="Proinsias De Rossa" AFFILIATION="S&amp;D">
írásban. - A pénzügyi és gazdasági világválság alapjaiban rázta meg a fejlett világot, amelynek következtében ma társadalmi és munkanélküliségi válsággal küzdünk. A legkevésbé fejlett országokban azonban ezeket a problémákat - amelyekért nem ők a felelősek - tovább tetézik az élelmiszerválság és az éghajlati válság következményei, ami drámai kihatással jár a világ népességének egy hatodát kitevő, éhező lakosságra. A segélyek legnagyobb közös adományozójaként az EU tagállamainak teljesíteniük kell a hivatalos fejlesztési támogatással kapcsolatban vállalt kötelezettségeiket, javítaniuk kell a támogatások hatékonyságát és összehangolását, és meg kell sokszorozniuk erőfeszítéseiket arra, hogy megvalósítsák a 2015-re kitűzött millenniumi fejlesztési célokat. A pénzügyi szektorban folyó spekuláció által okozott károk hordereje hangsúlyozza az olyan megelőző intézkedések fontosságát, mint a pénzügyi tranzakciók megadóztatása, és indokolja azt a felvetést, hogy az ágazat nyújtson kompenzációt a válság költségeiért. Mivel az adóparadicsomok és off-shore központok az ODA-n keresztül gyűjtött összegek többszörösétől fosztják meg a fejlődő országokat, elfogadhatatlan, ha ezen a területen nem történik intézkedés.
<SPEAKER ID="317" NAME="Siiri Oviir" AFFILIATION="ALDE">
írásban. - (ET) Bár ma már néhány EU tagállamban megindult a kilábalás a gazdasági és pénzügyi válságból, nem szabad elfelejtenünk, hogy a válság - annak minden romboló erejével - csak most érte el a tetőpontját a fejlődő országokban. Semmi kétség, hogy a most zajló világválság megoldásának kulcsát a gazdasági fejlődésben kell keresnünk. Ugyanakkor azonban, míg saját gazdaságunk újjáélesztésén fáradozunk, nem szabad megfeledkeznünk arról, hogy a fejlődő országokban most is zajló válság nagymértékben akadályozza a globális gazdasági növekedést, s vele együtt saját fejlődésünket is. Úgy vélem, hogy folyamatosan alkalmazkodva az új körülményekhez és feltételekhez, az Európai Unió tagállamainak továbbra is biztosítaniuk kell a fejlődő országoknak nyújtott támogatásokat a szegénység és a kirekesztettség csökkentésére. Tekintettel a világválság súlyos, főként a fejlődő országokat érintő következményeire, támogatom azokat, akik fenntartják, hogy az EU-tagállamok a válság ellenére is képesek arra, hogy 2015-re a bruttó nemzeti jövedelem 0,7%-ára emeljék kollektív fejlesztési támogatásukat. Fontos, hogy ma - 2010-ben - hozzuk meg azokat az intézkedéseket, amelyek elősegítik a fejlesztést és a válságból való kilábalást. Ezért támogatom azokat, akik úgy vélekednek, hogy a jelenlegi helyzetre való tekintettel a magasan fejlett országoknak - mind az EU-n belül, mind azon kívül - lépéseket kell tenniük a nemzetközi fejlesztési együttműködés megreformálására. Nem engedhetjük, hogy a beavatkozás elmulasztásával semmivé váljon minden előrelépés, amit a szegénység és a kirekesztés terén elértünk, és nem engedhetjük, hogy olyan helyzet alakuljon ki, amelyben már nem százmillió ember él rendkívüli szegénységben, mint ma, hanem egymilliárd.
