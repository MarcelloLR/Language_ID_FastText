<CHAPTER ID="019">
A polgári légi közlekedés védelmének közös szabályai (vita) 
<SPEAKER ID="117" NAME="Elnök">
A következő napirendi pont Paolo Costa jelentése az egyeztetőbizottságba delegált európai parlamenti küldöttség nevében, az egyeztetőbizottság által jóváhagyott, a polgári légi közlekedés védelmének közös szabályairól és a 2320/2002/EK rendelet hatályon kívül helyezéséről szóló európai parlamenti és tanácsi rendeletre irányuló közös szövegtervezetről -.
<SPEAKER ID="118" NAME="Paolo Costa">
előadó. - (IT) Elnök úr, a Bizottság alelnöke, hölgyeim és uraim, egy olyan eljárás lezárását ünnepeljük ma, amely még 2005. szeptemberben kezdődött.
<P>
Hosszú és olykor nehéz utat tettünk meg, de úgy érzem, végül megérte az erőfeszítést. A szóban forgó kérdés a polgári repülés biztonsága. A korábban hatályos, mostanáig hatályban lévő rendelet elfogadása az ikertornyok ellen intézett 2001. szeptember 11-i támadásokat övező érzelmi légkörben történt. Nehéz szülés volt, de végül jóváhagyásra és alkalmazásra került, és bár az elmúlt években voltak sikerei, gyakorlati hézagok és hiányosságok is akadtak.
<P>
Emiatt kívánjuk most átdolgozni a rendeletet. A cél az, hogy rugalmasabban reagáljunk a terrorizmus elleni harcban történő technológiai, pszichológiai és magatartási változásokra, értelemszerűen figyelembe véve az eddig szerzett tapasztalatokat. A biztonság és a terroristatámadásokkal szembeni védelem nyilvánvalóan prioritást képez, de nem tárgyalható elszigetelten. Ezeket valamivel kiegyensúlyozottabb közegben kell vizsgálni.
<P>
Szigorú és hatékony ellenőrzések kellenek, de ezek nem jelenthetnek túlzott kényelmetlenséget az utasok számára, és az alkalmazásuk sem járhat felesleges költségekkel. A költségeket lehetőség szerint meg kell osztani, és nem szabad kizárólag az utasokra terhelni. Ezért van az, hogy megfelelő demokratikus ellenőrzés nélkül nem lehet új ellenőrzéseket bevezetni. A parlamenti küldöttség leginkább erre a két pontra - a költségekre és a demokratikus elszámoltathatóságra - fordította a figyelmét az eljárás egyeztetési szakaszában.
<P>
Ami a költségeket illeti, örömmel tájékoztatom a Házat arról, hogy egy cikk, nem preambulumbekezdés került felvételre, hogy megállapítsa, hogy ezeket - a biztonsági költségeket - fel kell osztani az utasok, a repülőterek, a légi fuvarozók és a nemzeti kormányok között. Egy további cikk szerint - nem intézményközi megállapodás szerint, mint 2002-ben, hanem egy cikk szerint - a Bizottságnak részletesebben meg kell vizsgálnia a problémát, és javaslatokat kell e Ház és a Tanács elé terjesztenie, hogy az adófizetők és az utasok közötti megfelelő költségmegosztás révén rendezze ezt a problémát.
<P>
Ami a demokratikus elszámoltathatóságot illeti, sikerült elérnünk a megerősített komitológia avagy az ellenőrzéssel történő komitológia használatát, különösen az új ellenőrzések vagy az utasok életét érintő korlátozások bevezetésekor. Amennyiben a Parlament a jövőben úgy döntene egy biztonsági intézkedésről, hogy az aránytalan, nyilvános vitát hívhat össze, hogy megfelelően megvizsgálja az ilyen megfontolásokat.
<P>
Összességében úgy érzem, hogy ezúton sikerült elérnünk az egyensúlyt egyrészről a terrorizmus elleni hatékony küzdelem, és ugyanakkor az utasok magánéletére, viselkedésére és értelmetlen háborgatására való, lehető legnagyobb mértékű odafigyelés között. Nyilvánvaló, hogy csak az alkalmazásának gyakorlati kipróbálása fogja eldönteni, hogy sikerült-e ezt teljes mértékben megvalósítani.
<P>
Ezért azt ajánlanám e Háznak, elnök úr, hogy fogadja el az egyeztetőbizottságban elért megállapodást, hogy a Bizottság ténylegesen megkezdhesse a munkát.
<SPEAKER ID="119" NAME="Jacques Barrot">
a Bizottság alelnöke. - (FR) Elnök úr, hölgyeim és uraim, mindannyian ismerik az Önök előtt lévő javaslatot a repülésbiztonságról szóló új keretrendeletről. Nagyra értékelem mindazt a munkát és erőfeszítést, amit arra fordítottak, hogy a hosszú, bonyolult egyeztetési eljárásnak pozitív kimenetele legyen.
<P>
Az új keretrendelet szempontjából az utolsó szakaszhoz érkeztünk, a jobb szabályozás további bizonyítékához. A Tanács március 4-én hivatalosan is befejezte e kiegyensúlyozott, kedvező szöveg harmadik olvasatát, amely az iparág és az utasok számára egyaránt fontos. Most az európai parlamenti képviselőkön a sor, hogy befejezzék ezt a folyamatot.
<P>
Hálával tartozom Costa úrnak, amiért a szöveg elfogadását kérte a Parlamenttől, ezáltal biztosítva az egyeztetés sikeres kimenetelét. Az egyeztetési folyamat során mindenki kompromisszumkésznek mutatkozott, de azt hiszem, nyugodtan kijelenthetem, hogy a Parlament lett a győztes, mivel a javasolt módosítások és ötletek többsége bekerült a szövegbe, amelyről szavazni fognak.
<P>
Megértem a finanszírozási elvvel kapcsolatos elvárásaikat. Az egyeztetési folyamat során nagyon határozott személyes kötelezettségvállalást tettem. Engedelmükkel hivatkozom a korábbi kijelentésemre, miszerint jogalkotási javaslattervezetet kívántam benyújtani a Bizottságnak, az ebben az új rendeletben megállapított alapvető szabályokon túl a tagállamok által elfogadható szigorúbb repülésbiztonsági intézkedésekből eredő költségeknek az adófizetők és a felhasználók közötti megosztásáról.
<P>
Ez nem sérti a Bizottság kezdeményezéshez való jogát vagy a hazai eljárásoknak való megfelelést, különösen egy megfelelő hatástanulmány elvégzését az esetleges jogalkotási javaslatot megelőzően.
<P>
Ezen túlmenően, az ellenőrzéssel történő szabályozási bizottsági eljárás bevezetésével az új "komitológiai” határozat megváltoztatása az Európai Parlament számára nagyobb hatáskört fog adni azon általános szabályok felett, amelyeket a Bizottságnak a keretrendelet elfogadását követően kell kidolgoznia.
<P>
Miközben nagyobb rugalmasságot tesz lehetővé a jogszabály kiigazítására szolgáló rendszerben az ellenőrzéssel történő szabályozási bizottsági eljárásban, mindez egyfajta ellensúlyt is biztosít az általános végrehajtási jogszabályban. Ilyenformán mindezekben a helyzetekben intézményi előrelépéseket is teszünk.
<P>
A 4. cikket illetően felhívnám a figyelmüket az elhangzott kijelentésre. A Bizottság deklarálta azon szándékát, hogy a jelenlegi 4. cikk (1) bekezdésének a) pontjában jelzetteknek megfelelően általános intézkedéseket, és a jelenlegi 4. cikk (2) bekezdésének értelmében részletes végrehajtási intézkedéseket kíván javasolni. A Bizottság az Európai Közösséget létrehozó szerződés 251. cikkét kívánja használni arra, hogy az ebben a rendeletben megállapított közös alapvető szabványokhoz képest bármilyen szükséges kiegészítést javasoljon.
<P>
A Bizottság megjegyzi, hogy fontos, hogy lehetővé tegyük a részletes végrehajtási intézkedések olyan módszerekkel történő megtervezését, amelyek nemcsak a hatékony felderítést és az elrettentést, de egyidejűleg a szükséges rugalmasságot és gyorsaságot is biztosítják, ugyanakkor az utasok védelme érdekében megőrizve az érzékeny dokumentumok bizalmasságát. A Bizottság arra is rámutat, hogy a végrehajtási szabályok folyamatosságát mindaddig fenntartják, amíg az e rendelet szerint elfogadott új intézkedések a helyükbe nem lépnek.
<P>
Ami a lényeget illeti, az új rendelet lehetővé teszi egy helyénvalóbb jogszabály kidolgozását, amely alkalmasabb arra, hogy a biztonsági kérdéseket holisztikusan és rugalmasan kezelje, ahelyett hogy egyéni, ismétlődő megközelítések egész sorával próbálná kezelni őket. Az Európai Légitársaságok szövetségének kezdeti becslései szerint a rugalmasabb módszerek a költségeket akár 500 millióval is csökkenthetik.
<P>
Összefoglalva, amikor az új rendeletet elfogadják, ez meg fogja könnyíteni a szabályok elfogadását olyan, tagsággal nem rendelkező országokkal, amelyek hasonlóan magas repülésbiztonsági követelményeket támasztanak. Ez az egyablakos biztonsági koncepció nemcsak az utasoknak áll érdekében, de az Európai Unió repülési ágazatának is.
<P>
Mindemellett remélem, hogy a legfrissebb technológiai fejlesztések a jövő év elejére lehetővé fogják tenni számunkra a fedélzetre felvihető folyadékokra vonatkozó teljes tilalom módosítását. Amint meglesz a megfelelő technológia a folyékony robbanószerek kimutatásához, törekedni fogok arra, hogy ezt az új tényezőt figyelembe vegyük a szabályozásban. Az Európai Parlamentnek lehetősége lesz felülvizsgálni az esetleges terveket a szabályok módosítására e téren.
<P>
Hölgyeim és uraim, hosszú folyamat van mögöttünk. Mindenki részéről komoly erőfeszítéseket kívánt, hogy eljussunk az új rendelet elfogadásához szükséges kompromisszumig. Ez az új rendelet nemcsak a repülésbiztonság javítását fogja elősegíteni, de emellett csökkenti a költségeket, egyszerűsíti a szabályokat és hatékonyabban védi a polgári repülést.
<P>
Ezért megköszönöm a Parlament e jogalkotási javaslat megfogalmazása terén végzett munkáját, és természetesen szívből reménykedem az Önök támogatásában és a szöveg elfogadásában.
<SPEAKER ID="120" NAME="Philip Bradbourn">
a PPE-DE képviselőcsoport nevében. - Elnök úr, amint azt az előadó és Barrot biztos úr egyaránt elmondta, a Parlament és a Tanács hosszú egyeztetési folyamat után végül olyan megállapodásra jutott, amely véleményem szerint kedvező és megérdemli a támogatásunkat.
<P>
A folytatódó terroristafenyegetésre való tekintettel úgy véljük, hogy a világos biztonsági szabályokra, és különösen az európai repülőterek és légitársaságok mindegyikére nézve egységes végrehajtásra abszolút mértékben szükség van, ez a javaslat pedig mindkét tekintetben megfelel a várakozásoknak.
<P>
Miközben a Tanács keretében nem tudtunk megállapodásra jutni e biztonsági intézkedések finanszírozásának kérdéséről, a Bizottság beleegyezett abba, hogy a következő pár hónapon belül külön javaslatot terjeszt elő ezeknek az intézkedéseknek a finanszírozásáról. Remélem, hogy ez minél előbb megtörténik.
<P>
Szeretném itt és most világossá tenni, hogy amikor előterjesztik ezt a javaslatot, a Tanácsnak és a Bizottságnak egyaránt óvakodnia kell a Parlament határozott és egységes álláspontjától erről a kérdésről. A Parlamentet nem szabad úgy tekinteni, mint egy újabb akadályt, amelyen a Bizottságnak és a Tanácsnak át kell ugrania, hanem komoly, egyenjogú szereplőnek kell elfogadni a folyamatban. Az utasbiztonság és a biztonság rendkívül fontos, ezért remélem, hogy a Bizottság elkövetkező javaslata tükrözni fogja határozott pozíciónkat.
<P>
E fennakadás ellenére a jelentést meg kell dicsérnünk. Jól látszanak az Európa-szerte közös biztonsági szabványok előnyei. Tekintettel arra, hogy a fokozott terroristafenyegetettség a repülésben ma egyre csak nő, ez a jelentés fontos vívmányokat hoz az utasbiztonság és a biztonság szempontjából. Ezért szorgalmazom, hogy a Ház teljes mértékben támogassa ezt az intézkedést.
<SPEAKER ID="121" NAME="Saïd El Khadraoui">
a PSE képviselőcsoport nevében. - (NL) Biztos úr, hölgyeim és uraim, a szeptember 11-i terroristatámadások és az ezt követő többi fenyegetés folytán rá kellett jönnünk, mennyire sérülékeny a repülési ágazat, és milyen tragikus következményei lehetnek egy légi jármű felhasználásával vagy a járművön belül elkövetett támadásnak. Arra is, hogy ezek a következmények mekkora hatást tudnak gyakorolni a gazdaságunkra, és ezáltal mindnyájunkra. Következésképpen fontos, hogy minden szükséges intézkedést megtegyünk a maximális biztonság biztosítása érdekében, és az is magától értetődő, hogy az ügyben európai szinten maximális harmonizációra van szükség.
<P>
Ugyanakkor azonban törekednünk kell az egyensúlyra egyrészről a biztonság, másrészről a kényelem, a magánélet és a mozgás szabadsága között, ahogyan az előadó mondja. Az Európai Parlament küldöttségeként a tárgyalások során mindvégig ez volt a véleményünk, és úgy vélem, a pártvonalakat átlépve jól együtt tudtunk működni Costa úrral, Jarzembowski úrral is az egyeztetési eljárásban. Mindannyian összetartottunk, és jó kompromisszumos alkuval jöttünk ki belőle, ahogyan a biztos úr helyesen rámutatott.
<P>
Ezzel nem azt akarom mondani, hogy száz százalékig elégedettek vagyunk. Minden azon fog múlni, hogy az elért megállapodásokat hogyan hajtják végre a helyszínen. És két alapvető területen: először is, az intézkedések végrehajtása terén. Az új, ellenőrzéssel történő komitológiai eljárás révén jelentős mértékű folytatólagos részvételt biztosítottunk a Parlamentnek, és ténylegesen sikerült egyfajta vétójoghoz jutnunk, az olyan esetekre, ahol a javasolt intézkedéseket aránytalannak véljük. Van tehát terünk az értelmezésre, a vitára, és azt hiszem, a folyadékokra vonatkozó tilalom világossá tette, hogy erre szükség is van. Nem engedhetjük meg, hogy egy szakértői bizottságnak carte blanche-a legyen, és ne legyen elszámoltatható; ezért a demokratikus ellenőrzésnek ez az új formája az én szememben összességében pluszpontot jelent.
<P>
Tökéletesen fel tudjuk vállalni ezt a feladatot, ha a Bizottságtól folyamatosan tájékoztatást és eligazítást kapunk, és úgy vélem, ez nagyon fontos dolog. Házon belül is meg kell terveznünk a helyes eljárást, amely a Parlament számára lehetővé teszi e feladat megfelelő ellátását.
<P>
Másodszor, nem teljesen azt kaptuk, amit akartunk a biztonsági intézkedések finanszírozását illetőn, ezt tudjuk. A gondolatmenetünket tekintve következetesek akartunk maradni. Az az elvárásunk, hogy az Európa által elfogadott biztonsági intézkedések legyenek megfelelőek mindenki számára. Ha a tagállamoknak többre van szükségük vagy többet akarnak, viselniük kell ennek költségeit. Ezt nem sikerült elfogadtatnunk, de biztos vagyok benne, biztos úr, hogy az Ön részéről adott kötelezettségvállalás a jövőben új vitához és valódi eredményekhez fog vezetni.
<P>
Ma mindenesetre van egy keretünk, amellyel lehetséges lesz a biztonsági intézkedések gyors meghozatala, ugyanakkor biztosítani fogja a demokratikus elszámoltathatóságot. Eztán fog kiderülni, hogy a rendszer mindenki megelégedésére működik-e. Az én képviselőcsoportom is támogatni fogja ezt.
<SPEAKER ID="122" NAME="Jeanine Hennis-Plasschaert">
az ALDE képviselőcsoport nevében. - (NL) Őszintén szólva afelől semmi kétség, hogy a repülés a terroristák körében népszerű célpont és az is marad. Ezért a légi közlekedésre vonatkozó szigorúbb biztonsági szabályok szükségessége - az ezzel járó pluszköltségekkel és terhekkel együtt - teljesen nyilvánvaló. Amikor azonban az ehhez szükséges alapvető keret fenntartásáról van szó, tényleg létfontosságú, hogy a hatályban lévő intézkedések hatékonyak legyenek. E tekintetben ez a megállapodás - noha nem tökéletes - mindenképpen fontos előrelépést jelent.
<P>
A Parlament fokozott szerepével kapcsolatban nagyon remélem, hogy ezt teljes mértékben ki is fogjuk használni. Minden eddiginél nagyobb szükségünk van arra, hogy a törvényeink és szabályaink hatékonyságával kapcsolatos feltételezéseket némi realizmussal szemléljük. Természetesen fontos, hogy a kollektív stresszt megfelelően kezeljük. Ugyanakkor a légi utasokat komolyan kell venni. A költséges, de látszólagos biztonság senkinek nem használ.
<P>
A terroristák napról napra találékonyabbak. Erre nem az a válasz, hogy elkobozzuk a vizes palackokat, tusfürdőket és kontaktlencse-folyadékokat. A megoldás a rendőrség, az igazságügyi és hírszerzési szolgálatok hatékony, határokat átlépő működésében rejlik. Ennek megfelelően várakozással tekintek a biztos úr által az imént bemutatott szakaszos terv elé.
<SPEAKER ID="123" NAME="Seán Ó Neachtain" LANGUAGE="GA">
A repülésbiztonság fontosságát semmiképpen nem szabad figyelmen kívül hagynunk, és csak dicsérni tudom az elvégzett munkát, amellyel sikerült elérni ezt a légi utasok és a dolgozók biztonságát egyaránt biztosító megoldást.
<P>
Amikor megszövegezzük és végrehajtjuk az ilyenfajta szabályozásokat, ügyelnünk kell arra, hogy a szabályozások nem a szabályozás kedvéért születnek, és a repülési ágazat más szempontjait is figyelembe kell vennünk. Ennek alapján üdvözlöm a jelentés azon rendelkezését, amely kimondja, hogy bizonyos utasoknak - azoknak, akik az Unióéval megegyező biztonsági intézkedésekkel rendelkező országokból érkeznek - nem kell extra biztonsági ellenőrzéseken átmenniük. Nagy kár, hogy ugyanez a szemlélet a vámmentes áruk és a tranzitutasok tekintetében nem érvényesül.
<P>
A jelenlegi helyzet szerint, ha valaki az Egyesült Államokból Írországba jön párizsi átszállással, az Egyesült Államokban vásárolt vámmentes árukat Párizsban elveszik tőle. Ez az értelmetlen rendszer veszteséget jelent az utasoknak és a kiskereskedőknek egyaránt.
<P>
Egyetértek azzal, hogy a biztonsági aggályok prioritást képeznek, ugyanakkor a Szingapúrban elfogadott megoldás azt mutatja, hogy a két dolgot meg lehet valósítani. Akkor miért van az, hogy az említett megegyezést más országokkal nem lehet elintézni? Tudjuk, hogy készülnek a tervek, de ez túl lassan történik az utasok és a kiskereskedők szempontjából, akiknek viselniük kell a következményeket.
<SPEAKER ID="124" NAME="Eva Lichtenberger">
a Verts/ALE képviselőcsoport nevében. - (DE) Elnök úr, ez egy nagyon hosszú történet volt, és szeretném megragadni ezt a lehetőséget, hogy ismételten kifejezzem őszinte köszönetemet Costa úrnak. A tárgyalások során, a Tanáccsal folytatott tárgyalásokat is beleértve, mindvégig szilárdan kiállt az e Ház képviselői által a bizottságban kialakított és támogatott álláspont mellett.
<P>
Az egyik kérdéses pont, mint már elhangzott, a biztonsági intézkedések finanszírozása volt - meglehetősen nyilvánvaló okokból. Ezeket a biztonsági intézkedéseket például nagyon jól fel lehet használni arra, hogy elleplezzék velük a különféle nemzeti légitársaságok finanszírozásának nem teljesen törvényes lehetőségeit. Feltételezem, pontosan ezért volt, hogy a Tanácsban mindenféle ellenállás mutatkozott egy olyan szabálycsomaggal szemben, amely nagyobb átláthatóságot vezetett volna be ezen a területen, és természetesen a mi képviselőcsoportunk világos, egyhangú kívánsága volt, hogy legyenek átlátható, egyenes finanszírozási rendelkezések, amelyek úgy vannak kialakítva, hogy megelőzzék a problémákat.
<P>
A második pont az a megegyezés volt, amely szerint a Parlamentnek szorosabban részt kellene vennie a biztonsági rendelkezések folytatódó fejlesztésében. Ez szintén heves ellenállásba ütközött, de nem értem, miért, hiszen az Európai Parlament végső soron csak egy menekülő útvonalat próbált jelezni, hogy ki lehessen kerülni az olyan intézkedésekből, amelyeket valamikor elfogadtak ugyan, de utóbb kezdenek alkalmatlannak bizonyulni. A kompromisszumot még ugyan tudom támogatni, mindazonáltal többet szerettem volna elérni.
<SPEAKER ID="125" NAME="Jaromír Kohlíček">
a GUE/NGL képviselőcsoport nevében. - (CS) Az Európai Parlament és az Európai Bizottság már sok éve folytatja a vitát a repülésbiztonságról.
<P>
A 2002. december 16-i 2320/2002/EK rendelet módosításának az volt a célja, hogy a polgári repülésbiztonság terén biztosítsa a közös szabályok javítását. Az ebből eredő dokumentum azonban nem egészen egyértelmű. Azért, hogy rajtam kívül e Parlament sok más képviselője is igennel szavazhasson az egyeztetési eljárás eredményére, szeretnék egyértelmű választ kapni a kérdésemre.
<P>
Biztos úr, Monsieur le Commissaire, c'est pour vous: mivel az új rendelet nem garantál közös eljárást a pilóták biztonságának tesztelésére, hogyan fogják megoldani ezt a kérdést a 2320/2002/EK rendelet eltörlése után? Meg tudja erősíteni, hogy az Európai Közforgalmú Pilóták Szövetsége és a Bizottság megállapodtak egy olyan rendelet elkészítéséről, amely közös eljárást állapít meg a pilóták biztonságának tesztelésére? Ha igen, mikor fogják bemutatni ezt a szöveget? Az Ön válasza dönti el, hogyan szavazunk holnap.
<SPEAKER ID="126" NAME="Rodi Kratsa-Tsagaropoulou" AFFILIATION="PPE-DE">
- (EL) Elnök úr, mindenekelőtt hadd jelezzem, hogy mélységesen meg vagyok elégedve azzal a megállapodással, amelyet végre sikerült elérni a polgári légi közlekedés területén közös szabályok létrehozásáról szóló rendelet módosításáról. Szeretnék gratulálni az előadónak, Costa úrnak a munkájához, valamint a politikai csoportok képviselőinek, Jarzembowski úrnak és El Khadraoui úrnak, akik az előadónkkal együtt a tárgyalócsoportunk magját jelentették. A tárgyról és technikai vonatkozásairól szóló részletes tudásukkal felfegyverkezve, állhatatosan kitartva az átláthatóságról és a polgárok tiszteletben tartásáról szóló európai parlamenti álláspont mellett keményen és kérlelhetetlenül küzdöttek e célkitűzés megvalósításáért. Ugyancsak köszönetet szeretnék mondani az európai parlamenti küldöttség valamennyi tagjának - amelynek az elnöki pozíciójával megtiszteltek - a folyamat minden szakaszában, és különösen a kritikus pillanatokban tanúsított együttműködésükért. Hadd méltassam ezenkívül a portugál elnökség kitartó erőfeszítéseit a kölcsönös megértés és megállapodás elérése érdekében. Szeretném kiemelni továbbá az Európai Bizottság konstruktív, döntő jelentőségű közreműködését, amihez Barrot biztos úr oly nagy mértékben hozzájárult.
<P>
Az új rendelet nem pusztán a sikeres tárgyalás eredménye. Végső soron közös nézőpontot képvisel egyrészről a biztonság, másrészről a magánszemélyek és a politikai célkitűzéseink közötti kapcsolatról. Az új rendelet a biztonsági szabályok alkalmazása révén szerzett tapasztalataink gyümölcse. Jobban kifejezi az átláthatóság és a felelősség iránti igényt az érintett ügynökségek mindegyik részéről. Hatékony keretet biztosít az utasok szabad mozgásához a globalizált környezetben, ugyanakkor a tagállamok számára lehetővé teszi, hogy politikáikat az új fejleményekhez és az adott időszakban esetleg felmerülő speciális igényekhez igazítsák. A rendelet megköveteli a tagállamoktól az átláthatóság fenntartását és a költségek egy részének viselését - amelyek az Európai Parlament szerint létfontosságú feltételek.
<P>
Ahogyan a tagállamoknak tiszteletben kell tartaniuk ezeket a kötelezettségeket, az Európai Bizottság is vállalta, hogy 2008 végére jelentést készít, amely nagymértékben hozzá fog járulni ehhez a törekvéshez. Az Európai Parlament ezután fel fog készülni arra, hogy hathatós szerepet játsszon a szükséges intézkedések végrehajtásában.
<SPEAKER ID="128" NAME="Silvia-Adriana Ţicău" AFFILIATION="PSE">
(RO) Szeretnék gratulálni az előadónak, Costa úrnak és valamennyi munkatársunknak, akik részt vettek a harmadik olvasatra vonatkozó tárgyalásokban. Ezt a dokumentumot több mint két évvel az után tárgyaljuk, hogy a Bizottság 2005-ben javasolt egy rendeletet a 2001. szeptember 11-i terroristatámadások nyomán 2002-ben elfogadott rendelet felváltására.
<P>
A légi közlekedés fejlődése az elmúlt évek során felgyorsult. Ha 1970-ben körülbelül 200 millió utas volt az EU-15-ben, 2000-re a számuk elérte a nagyjából 600 milliót. Sajnálatos módon a szeptember 11-i terroristatámadások 2000 és 2001 között a légi közlekedést igénybe vevő utasok számának hozzávetőlegesen 2%-os csökkenését okozták.
<P>
Az Európai Parlament hisz abban, hogy az utasok és a légi közlekedés területén dolgozók biztonsága rendkívül fontos. Az egyeztetési eljárás keretében tartott viták központi kérdése főleg a szükséges biztonsági intézkedésekkel járó költségek megosztása, a biztonsági ellenőrzések egységes elvégzése, valamint a polgári légi közlekedés biztonsága érdekében nemzeti, repülőtéri vagy légitársasági szinten elfogadott programok hatása volt. Ezt követően közös biztonsági szabványokat kell elfogadni, az ellenőrzéssel történő szabályozási bizottsági eljárás alkalmazásával, tehát az Európai Parlamentnek fontos szerepe lesz ebben a folyamatban. A polgári repülés biztonságához szükséges kiegészítő intézkedésekkel járó költségeket a tagállamoknak és a felhasználóknak egyaránt vállalniuk kell.
<P>
A Bizottság 2008. december 31-ig jelentést nyújt be az Európai Parlamentnek az annak érdekében bevezetni kívánt intézkedésekről, hogy a biztonsági intézkedésekhez kapcsolódó adókat csak erre a célra lehessen felhasználni, és az ilyen adók kiszámításával és felhasználásával szemben előírt átláthatóság biztosított legyen.
<P>
Ami a biztonsági tisztek alkalmazását illeti a légi járművek fedélzetén, mindegyik tagállam saját döntési jogkörrel rendelkezik az adott tagállamban bejegyzett és engedélyezett légi járművek tekintetében, de a szerepük a képzésről és az arra vonatkozó biztonsági feltételekről szóló rendelkezések végrehajtásának hatására javult.
<SPEAKER ID="129" NAME="Mieczysław Edmund Janowski" AFFILIATION="UEN">
(PL) Elnök asszony, a légi közlekedésnek rögzített jogi szabályokra van szüksége, de ezeknek a lehető legrugalmasabbnak, ugyanakkor kellőképpen összehangoltnak kell lenniük, különösen a repülésbiztonság tekintetében. A mai vita tárgyát képező dokumentum eleget tesz az említett kritériumoknak. Véleményem szerint az egyeztetőbizottság tagjai nehéz, de jó kompromisszumot értek el, ezért szeretném megköszönni nekik az elvégzett munkát. Ezzel összefüggésben Costa úr és Barrot biztos külön dicséretet érdemelnek.
<P>
Az idő rövidsége miatt néhány pontra fogok szorítkozni. Az első: a repülésbiztonsági díjaknak átláthatónak kell lenniük, és kizárólag a tényleges költségekre vonatkozhatnak. A második: az ezen a téren hozott intézkedések nem avatkozhatnak bele a repülőterek és a fuvarozók közötti versenybe, amely a szabad piac természetes velejárója. A harmadik: a polgári repülés biztonságát szabályozó elveket világszinten kell szabványosítani. Ezért üdvözölnünk kell azt a tényt, hogy a dokumentum hivatkozik a Nemzetközi Polgári Repülési Szervezettel, az ICAO-val való együttműködésre. A negyedik: a biztonsági szabványokat a harmadik országok fuvarozóinak is be kell tartaniuk, máskülönben az európai intézkedéseink hatástalanok maradnak. Az ötödik: alkalmas eljárásokat kell kidolgozni a válsághelyzetek kezelésére, amelyek esetleg soha nem fordulnak elő, de egy terroristatámadás esetén mindig lehetségesek.
<P>
Végezetül törekedjünk mindannyian arra, hogy az utasok, köztük a fogyatékkal élő utasok is a légi közlekedésben érintett összes fél által meghozott intézkedések alanyai, és ne tárgyai lehessenek - különösen amikor a bizonyos fokú kényelmetlenséggel járó biztonsági intézkedésekre kerül a sor.
<SPEAKER ID="130" NAME="Timothy Kirkhope" AFFILIATION="PPE-DE">
Elnök asszony, elégedetten látom, hogy sikerült előrehaladást elérni ebben a kérdésben, mivel a Parlament mindig jelezte, hogy nagyon alapos munkát kell végeznünk a légi utasok biztonságának javítására szolgáló intézkedések terén. Szeretném megtapsolni Costa urat, munkatársaimat a Közlekedési Bizottságban, és különösen Barrot biztost, aki sokat dolgozott annak érdekében, hogy az intézkedések finanszírozására vonatkozó szabályok megfelelően rögzítve legyenek, és hogy a közös alapvető szabványok meghatározásának alapos vizsgálatához a komitológiát használják.
<P>
Szükség van az uniós együttműködésre, hogy biztosítsa az összhangot e téren, és ezáltal az utasok jobban legyenek informálva. Mint tavaly év végén mondtam, eltérő jogi hagyományaink kölcsönös elismerése előremutató megoldás a 27 tagállamból álló EU számára, de az alapvető biztonsági szabványokat az EU-ban kell megállapítani. Amikor a Bizottság ez év folyamán vázolja majd a finanszírozás alapelvét, határozottan ki fogok állni amellett, hogy a tagállamoknak meg kell engedni, hogy amennyiben szükségét érzik, túllépjék, illetve meghaladják ezeket, mindaddig, amíg készek megfizetni a költségeket.
<P>
Ez kiegészítené azokat a jelentéseket, amelyek szerint a brit repülőtéri hatóság a Heathrow-n és több másik repülőtéren ujjlenyomatot fog venni és fényképet készít minden utasról, aki a belföldi járatokra bejelentkezik. Úgy vélem, ezeket az intézkedéseket alapos vizsgálatnak kell alávetni, hogy meggyőződjünk a hatékonyságukról. A Frattini biztos úr által javasolt biometrikus technológia használata a nagyobb hatékonyságot szolgálja, és nem szabad elidegenítenie a nyilvános támogatást.
<P>
A nyilvánosság már eddig is jelentős mennyiségű kényelmetlenségnek volt kitéve a biztonsági intézkedések folytán, amelyek kívánatosak lehetnek, ám a hatékonyságukról, úgy tűnik, nem készült világos, objektív elemzés. A rendelkezések némelyikének véletlenszerű jellege különösen zavaró, és az is biztos, hogy a repülőtéri hatóságok hozzáállásában összhangot kell kérnünk Európa-szerte, ha nem globális alapon.
<P>
Az EU-nak kezdeményező, nem pedig reagáló szerepben kell fellépnie mindezen biztonsági kérdések tekintetében. Egy lépéssel a fenyegetés előtt kell járnunk azáltal, hogy kifinomult technológiákat dolgozunk ki, megosztjuk egymással a legjobb gyakorlatokat és összegyűjtjük az operatív információkat. Úgy hiszem, ez a jelentés bizonyosan előbbre visz minket ebbe az irányba.
<SPEAKER ID="131" NAME="Inés Ayala Sender" AFFILIATION="PSE">
(ES) Elnök asszony, rendkívül elégedettek vagyunk, hogy elértünk a végére ennek a véget nem érő küzdelemnek, amellyel a jobb biztonságot próbáltuk elérni egy olyan alapvető, Európa gazdasága és versenyképessége szempontjából létfontosságú ágazatban, amilyen a légi közlekedés, amelynek sikeressége és hitelessége a magas szintű biztonságban gyökerezik.
<P>
Ez a legtisztább formában 2001. szeptember 11-én bizonyosodott be, amikor a biztonság volt az egyik legfontosabb szempont, amelyről kiderült, hogy fejlesztésre szorul, globális szinten éppúgy, mint külön az európai térségben.
<P>
Úgy vélem, elengedhetetlenül szükséges volt a Bizottság valamennyi erőfeszítése, nemcsak ebben a dossziéban, de másokban is, amelyeken a Bizottság dolgozott - az egész feketelista-kérdés, illetve a biztonsági intézkedések fokozatos fejlesztése és végrehajtása.
<P>
Különösen szeretnénk gratulálni az előadónak, Costa úrnak, akinek az állhatatossága olykor ugyan bosszantónak tűnt, de végül megállapodást ért el, amihez szívből gratulálok. A lehető legjobb megállapodást.
<P>
Ráadásul az említett megállapodás két alapvető témáról szól. Először is, a biztonság abszolút követelménye, és konkrétabban a finanszírozásának kulcsfontosságú aspektusa szempontjából alapvető témáról. Abban mindannyian egyetértünk, hogy a biztonság nagyon fontos, de a másik fő kérdés az, hogy ki fizet azért a biztonságért, és hogyan próbáljuk javítani az átláthatóságot és a költségek jobb megosztását. E célból úgy vélem, hogy a jövőbeni intézkedések javításában és végrehajtásában segítségünkre lesz a Bizottságtól kapott együttműködés a tekintetben, hogy tanulmányt javasolt, pontosan azzal a céllal, hogy meghatározza és átláthatóbbá tegye a költségek adófizetők és felhasználók közötti megoszlását.
<P>
Másodszor, a Parlament mint intézmény szempontjából alapvető témáról. Intézményi szempontból nézve Costa úrnak sikerült növelnie a komitológiát az ellenőrzési módszerekkel kapcsolatban, és úgy hiszem, a jövőben ez is helyre fog tenni néhány, korábban felmerült félreértést, például a folyadékokkal kapcsolatban; ez megint egy olyan terület, amelyet szerintem fejlesztenünk kell. A jövőre nézve reméljük, hogy a repülési ágazatra vonatkozóan valamennyi fő biztonsági dossziét be tudjuk fejezni, tekintettel a fő tényezőre, azaz az emberi tényezőre.
<P>
Remélem továbbá, hogy a biztos úr a későbbiekben is tájékoztatni tud majd minket arról, hogyan sikerült haladni a szociális csomagra vonatkozó ütemtervvel mind az utaskísérők, mind a pilóták számára, ami a képzést és a képesítést illeti. Tudjuk, hogy az EASA is dolgozik ezen a területen, de szeretnénk több konkrét intézkedést látni ez ügyben, amely központi tényező lesz a biztonság megerősítésében.
<SPEAKER ID="132" NAME="Reinhard Rack" AFFILIATION="PPE-DE">
(DE) Elnök asszony, alelnök úr, az utasok biztonsága alapvető elv, de valójában hogyan is védjük? Mint a vezető olasz futballedző, Giovanni Trapattoni mondaná: "Övet le, palackokat üríteni, cipőt le!” Ezek az intézkedések tényleg biztosítanak bármi mást is, mint munkahelyeket a rosszul fizetett, alulképzett biztonsági személyzetnek? Ráadásul a hosszú sorok a repülőtéren, a tolakodás és a gazdasági hátrányok már megint összekapcsolódnak Európával, miközben ezek a kényelmetlenségek sok esetben a felfuvalkodott helyi vagy regionális serifek túlbuzgóságának az eredményei. Biztos, hogy tudjuk ezt ennél jobban csinálni!
<P>
Minél előbb vizsgáljuk felül a folyadékokra vonatkozó végrehajtási rendelkezéseket, és váltsuk fel őket a több, jobb technológiával és a biztonsági szolgálatok közötti jobb együttműködéssel.
<SPEAKER ID="133" NAME="Erna Hennicot-Schoepges" AFFILIATION="PPE-DE">
(FR) Elnök asszony, biztos úr, szeretném különösen felhívni a figyelmüket a polgári repülés összeomlásának elkerüléséhez szükséges technológiai korszerűsítésre. Kiállok amellett, hogy előrehaladást kellene elérnünk a CESAR projektben, hogy támogassuk a technológiai innovációt a repülés terén és biztosítsuk, hogy a polgári repülést a továbbiakban ne tarthassák fogva bizonyos földi erők. Azt szeretném kérdezni, hogy a tagállamokban milyen előrelépés történt a jogok átruházása terén? Ez nem járna rengeteg előnnyel az utasok biztonsága, a környezet védelme és a repülés egésze számára?
<SPEAKER ID="134" NAME="Jacques Barrot">
a Bizottság alelnöke. - (FR) Elnök asszony, hölgyeim és uraim, figyelmesen meghallgattam a felszólalásaikat. Mint Önök mindannyian hangsúlyozták, a légi biztonságpolitikánk számára az jelenti a kihívást, hogy ésszerű egyensúlyt találjunk az utasok terroristatámadásokkal szembeni védelme, és természetesen a repülőterek üzemeltetési szempontjai között, hogy el lehessen kerülni a túlbonyolított ellenőrzési eljárásokat. A Bizottság javaslata ezen ésszerű egyensúly megtalálásának esélyét kívánta jelentősen javítani. Mint már mondtam, a rendelet elfogadása lehetővé teszi majd számunkra, hogy új, rugalmas szabályokat állapítsunk meg, új ellenőrzési technológiákat használjunk, magas szintű biztonságot nyújtó, egyablakos biztonsági tervet vezessünk be a tagsággal nem rendelkező országokból érkező járatok esetében, eltöröljük az esetleges kétszeres követelményeket, írásba foglaljuk az érintett felek részvételét a végrehajtási intézkedésekről szóló döntéshozatalban és - természetesen - hogy jobban bevonjuk az Európai Parlamentet a végrehajtási szabályokról szóló döntéshozatal folyamatába. Személyesen vállalom, hogy kezdeményezéseket indítok a biztonság finanszírozásának minden területén, hogy javítsuk a jelenlegi helyzetet, nagyobb átláthatóságot biztosítsunk és a tagállamok pénzügyi kötelezettségvállalását láthatóbbá tegyük.
<P>
Szóval, mint mondtam, válaszolok néhány észrevételükre, bár azt nem állítanám, hogy mindegyiket meg fogom válaszolni.
<P>
A Bizottság a jövőben azt az általános szabályt fogja követni, hogy a rendelet valamennyi alkalmazását közzéteszi, kivéve, ha kiderül, hogy a rendelet ismerete esetleg a terroristákat segítheti. Ez erősen eltér a jelenlegi helyzettől, amikor az alapszabály az, hogy semmit ne tegyünk közzé. Ez a pont nagyon fontos, mivel azt jelenti, hogy a Parlament teljes mértékben tájékozott lehet.
<P>
Akkor válaszolok néhány pontra. Ó Neachtain úrnak az a válaszom, hogy a vámmentes áruk kérdését én még mindig fontosnak tartom. Olyan rendeletet fogalmaztunk meg, amely lehetővé teszi az eltéréseket. A Szingapúrral folytatott tárgyalások révén sikerült bevezetnünk ezt a szabályt az összes szingapúri ügyletben, és most a további eltérésekre készülve ezt más, tagsággal nem rendelkező országokkal is folytatjuk. Nyilvánvaló ugyanakkor, hogy ezeknek a tagsággal nem rendelkező országoknak sokkal aktívabban együtt kell működniük velünk, és a tudomásukra hozzuk, hogy ez nekünk is érdekünk. Az amerikaiak és a kanadaiak együtt dolgoznak velünk, de abszolút mértékben létfontosságú - és elhihetik, ez engem nagyon foglalkoztat -, hogy még sok megállapodást írjunk alá a tagsággal nem rendelkező országokkal, ha bármilyen előrelépést akarunk elérni a vámmentes áruk kérdésében.
<P>
Kohlíček úr és Ayala Sender asszony említette a pilótákat és az utaskísérőket. A pilótákkal együtt dolgozunk. Folyik a konzultáció, de a kimenetelét nem tudom előre megítélni. Annyit mondhatok, hogy gondosan figyelünk azokra a problémákra, amelyekre meg kell találnunk a helyes megoldásokat.
<P>
Az igaz - amint helyesen el is hangzott -, hogy európai szinten nagyon koherens megközelítésre van szükségünk. Én magam nyilvánvalóan nagyon gondosan fogom figyelni, hogyan alkalmazzák a szabályozást, és az is igaz, hogy - amint Kirkhope úr épp az imént rámutatott - a végrehajtás érdekében is egyértelműen össze kell hangolnunk a szabályokat és eljárásokat. Attól is őrizkednünk kell, hogy néhány tagállam többé-kevésbé hevenyészett és egyoldalú kezdeményezéseket tegyen. Nem könnyű; a biztonsági intézkedések finanszírozásáért vívott csatát már ismerjük, és az átláthatóbb, kiegyensúlyozottabb finanszírozást nehéz lesz elérni. Costa úrnak már vannak tapasztalatai e téren. Ugyancsak szeretnék köszönetet nyilvánítani Kratsa-Tsagaropoulou asszonynak, aki a parlamenti küldöttség elnökeként nagy segítségünkre volt a hosszú és nagyon nehéz ülések során.
<P>
Végezetül szeretnék mondani valamit Costa úrnak, mivel a jelentése és az előadóként végzett munkája valóban azt az érzést keltette bennünk, hogy a Parlament őszintén törekszik az európai közjóra, az utasok jólétére és emellett természetesen egy olyan védelmi rendszerre, amely hatékony, de ugyanakkor kellően rugalmas is ahhoz, hogy lehetővé tegye a változtatásokat. Mint már mondtam, gondosan figyeljük az új technológiákat, amelyek reményeim szerint lehetővé fogják tenni számunkra ezen eljárások egyszerűsítését. Úgy tűnik, hogy a folyadékokba rejtett robbanószerek felderítése máris jól halad előre. Remélem, fogjuk tudni használni ezeket a technológiákat. Annyi bizonyos, hogy örömmel fogadjuk őket.
<P>
Köszönöm Önnek, elnök asszony, és köszönöm a Parlamentnek is különösen ezt a színvonalas vitát és a vita során elhangzott összes hozzászólást.
<SPEAKER ID="135" NAME="Paolo Costa">
előadó. - (IT) Elnök asszony, biztos úr, hölgyeim és uraim, a rendelet egy keretrendelet, a puding próbája pedig az evés, azaz ez esetben az alkalmazás lesz. A helyzet jelenlegi állása szerint egyelőre csak recepteket hasonlítottuk össze.
<P>
Úgy vélem, mindketten tisztában vagyunk azzal, hogy még mindig van két komoly probléma. Az első, hogy a terrorizmus problémája tette hangsúlyossá a biztonságot, a terrorizmus problémáját pedig nem tekinthetjük az egyén ügyének. Nyilvánvalóan nem működik az az elgondolás, hogy minden utasnak felelősnek kell lennie a terrorizmusellenes tevékenységek finanszírozásáért. Az utasok együttesen felelősek, és ez az a vonal, amelyet bizonyos mértékben előbb vagy utóbb előtérbe kell helyezni, és az államokat jobban felelőssé tenni az ilyen tevékenységekért.
<P>
A második, hogy sajnos a terrorizmus a viselkedésünk megváltoztatására kényszerít minket. Nem szabad azonban, hogy úgymond kitérjünk az olyan szabályok bevezetésének feladata elől, amelyek korlátozzák mindegyik tevékenységünket, mivel nem hagyhatjuk a terroristákat győzni; ugyanakkor minden erőfeszítést meg kell tennünk azért, hogy biztosítsuk, hogy nem segítjük apránként győzelemre a terrorizmust azáltal, hogy a terrorizmus rákényszerít minket az életmódunk megváltoztatására.
<P>
Nehéz egyensúly ez. Bevetettük az összes lehetséges fegyvert: az együttdöntést, a megerősített komitológiát, az egyszerű komitológiát. Mindössze ezekre az eszközökre van szükségünk. Sok tennivalónk van ennek érdekében, de azt gondolom, sikerült jó alapokat leraknunk.
<SPEAKER ID="136" NAME="Elnök">
A vitát lezárom.
<P>
A szavazásra 2008. március 11-én, kedden kerül sor.
<P>
Írásbeli nyilatkozatok (142. cikk)
<SPEAKER ID="137" NAME="Marian-Jean Marinescu  " AFFILIATION="PPE-DE">
írásban. - (RO) A tagállamok, a repülőterek és a légitársaságok által a polgári repülés biztonsága érdekében hozott intézkedések harmonizálása okvetlenül szükséges ahhoz, hogy kezelni tudjuk a terroristafenyegetéseket.
<P>
Mindazonáltal egyensúlyt kell teremteni a biztonság fokozása és a légi közlekedési szolgáltatásokat igénybe vevők kényelmének biztosítása között.
<P>
Feltétlenül meg kell tenni az összes szükséges lépést az ellenőrző berendezések technikai teljesítményének fokozása érdekében, továbbá egyszeri ellenőrzést kell alkalmazni a tranzitjáratok esetében, ami lehetővé tenné a feldolgozási idő csökkentését és - közép- vagy hosszú távon - a tényleges költségek csökkentését is.
<P>
Másrészről, az átláthatóság hiánya a biztonsági intézkedésekre vonatkozó adók kiszámításában és alkalmazásában torzítja a hatásköröket a légi közlekedés területén, valamint annak megértését, hogy a pénzt hogyan használják fel az ilyen intézkedések közvetlen finanszírozására.
<P>
A finanszírozáshoz kapcsolódó kérdéseket a lehető leghamarabb tisztázni kell, hogy az Európai Unióban élő adófizetők, illetve a közlekedési szolgáltatások felhasználói tiszta képet kapjanak a begyűjtött összegek felosztásáról, hogy ilyenformán külön lehessen választani a közvetlen intézkedések biztosítási költségekből történő finanszírozását, illetve az állami támogatásból történő finanszírozást a tagállamok által bevezethető kiegészítő biztonsági intézkedések támogatására.
