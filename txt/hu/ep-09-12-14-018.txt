<CHAPTER ID="018">
A foglalkoztatási és társadalmi integrációs célú európai mikrofinanszírozási eszköz (Progress) (vita)
<SPEAKER ID="158" NAME="Elnök">
A következő napirendi pont Göncz asszony jelentése a Foglalkoztatási és Szociális Bizottság nevében a foglalkoztatási és társadalmi integrációs célú európai mikrofinanszírozási eszköz (Progress mikrofinanszírozási eszköz) megteremtéséről szóló európai parlamenti és tanácsi határozatra vonatkozó javaslatról - C7-0053/2009 -.
<SPEAKER ID="159" NAME="Pervenche Berès" AFFILIATION="S&amp;D">
(FR) Elnök asszony! Megjegyzem, hogy az előző vita során arra a vitára hivatkozott, amelyre most a Progress-ről folytatott vitaként kerül sor.
<P>
E Parlament határozata értelmében azonban, amelyet az Elnökök Értekezlete is megerősített, csak a "mikrofinanszírozási” eszközről fogunk szavazni. Ezért úgy gondolom, hogy ez a pontosítás nagyon fontos. Ez a vita a mikrofinanszírozásról, nem pedig a Progress programról szól.
<SPEAKER ID="160" NAME="Kinga Göncz">
előadó. - (HU) Köszönöm szépen Elnök asszony és köszönöm szépen ezt a tisztázást, hisz nagyon lényeges, hogy most a mikrofinanszírozási eszközről fogunk beszélni. A következő vitában szeretném Špidla biztos urat is köszönteni. Hadd kezdjem azzal, hogy amikor a jelentéstevője lettem ennek a programnak, akkor azt gondoltam, hogy nagyon könnyű dolgom lesz, hisz széleskörű egyetértés és támogatás övezte, ami egyébként a vita során is látszott. Sok minden miatt volt széleskörű ez a támogatás, egyrészről a kríziskezelésnek az egyik eszköze is pont azokat fogja segíteni, akik a legnehezebb helyzetben vannak, munkanélkülivé válnak és a pénzügyi krízis miatt nem jutnak egyébként banki hitelhez, segítséghez, egyrészről.
<P>
Másrészről az eszköz tipikusan olyan eszköz, amely nem halat ad, hanem halászni tanít meg és pontosan azt a kreativitást szabadítja fel, amire a legnagyobb szükségünk van a krízis pozitív kimenetele szempontjából. A harmadik ilyen szempont, aminek széles körű támogatottsága volt és van is, az az, hogy azt gondolom, hogy ez a pénzügyminiszterek álma, abból a szempontból, hogy az Európai Uniós források megsokszorozódnak. Részben az Európai Befektetési Bank forrásai adódnak hozzá, részben egyéb kereskedelmi bankok forrásai, hisz az Európai Unió lesz az elsődleges kockázatvállaló és ilyen módon könnyebbé teszi a kockázatvállalást az egyéb szereplők számára.
<P>
Ahogy említettem, széles körű támogatottsága van a programnak tartalmi szempontból, és azt gondolom, hogy ezeknek az elemeknek köszönhetően, ahol vita volt a Tanáccsal és a Bizottsággal való megbeszéléseken, az az a kérdés volt, hogy mely forrásokból finanszírozza az Európai Unió ezt a bizonyos elsődleges kockázatvállalását, és a másik vitatott pont az volt, hogy mekkora legyen az a forrás, amellyel elindítható és amelytől valóban az remélhető, hogy komoly egyéb forrásokat tud bevonni. A Tanács és a Bizottság eredeti javaslata az volt, hogy 100 millió euró származzon a Progress-programból, amely elsődlegesen a társadalmi kirekesztés elleni fellépést, esélyegyenlőség támogatását szolgáló politikák kidolgozását segíti.
<P>
Mi azt mondtuk kezdettől, hogy semmiképpen nem lehet veszélyeztetni a Progress-programot, amire a válság keretei között még az eddiginél is nagyobb szükség van, és nem elfogadható, hogy olyan mértékben nyúljunk hozzá a Progresszhez, ami valóban ezt a veszélyeztetést jelentené. A Parlament rendkívül kompromisszumkész volt a vita során, három informális trialógusunk is volt, az egyik ezek közül a hajnali órákig nyúlóan, ahol felajánlottuk, hogy valamilyen nem veszélyeztető mértékben hozzányúlhatunk a Progresszhez. Felajánlottuk, hogy az eredeti javaslathoz képest nem 150 millióval, de 100 millióval is el tudjuk képzelni a program elindítását.
<P>
A Parlament 2010-es költségvetési javaslata 25 millió euró olyan forrást talált, amivel a 2010-es év folyamán, annak akár a legelején el lehet indítani a programot, és képes volt ezt a forrást úgy megtalálni, hogy nem nyúlt hozzá 2010-ben a Progress-programhoz. Azért kértük ennek a levételét egyébként a mai napirendről, merthogy itt nem sikerült megállapodásra jutni. Azt is problémának éreztük, hogy a trialógus során az elnökség mind a három esetben mandátum nélkül érkezett és így nagyon nehezen tudott érdemben reflektálni a mi javaslatainkra.
<P>
Azért tartom fontosnak, hogy a Parlament mihamarabb szavazzon, még ezen a héten szavazzon arról, hogy tehát 100 milliós forrással 2010 elején elinduljon ez a program, mert ez azt jelenti, hogy valóban kifejeződik ebben az, hogy kríziskezelő eszköz, ahol a gyorsaság különösen fontos szempont. Őszintén remélem, hogy Špidla biztos úr tud segíteni nekünk abban, hogy az eredeti bizottsági javaslatot, a 100 milliós forrás elvonásról a Progresszre vonatkozóan visszavonja a Bizottság, és így el tud indulni mihamarabb ez a program.
<SPEAKER ID="161" NAME="Vladimír Špidla">
a Bizottság tagja. - (CS) Hölgyeim és uram! Hozzászólásomat e kezdeményezés mikrofinanszírozás területén fennálló jelentőségének hangsúlyozásával szeretném kezdeni. A jelenlegi válság valamennyi tagállamban lényegesen hozzájárult a munkanélküliség emelkedéséhez, és ennek hatásai sajnos főként társadalmunk leghátrányosabb helyzetű tagjait sújtják. A mikrofinanszírozási eszköz különösen a polgárok e csoportjainak támogatására irányul annak érdekében, hogy alternatív foglalkoztatást találjanak és maguk is mikrovállalkozókká váljanak.
<P>
Szeretnék gratulálni a Foglalkoztatási Bizottság e téren végzett kiváló munkájához, és különösen üdvözlöm Göncz asszony e kezdeményezéshez való hozzájárulását. Tudom, hogy milyen erőfeszítéseket tettek az első olvasatban történő elfogadás elérését célzó, a Parlament és a Tanács közötti tárgyalások során. Tekintettel arra, hogy mindkét szerv támogatja a mikrofinanszírozási eszközt, a javaslat lényegi megszövegezése terén jelentős előrehaladás történt. Ez az előrehaladás nagymértékben tükröződik a ma javasolt módosításokban. Természetesen a legnehezebb kérdés a költségvetés. Bár mindkét szerv valószínűleg jóvá fogja hagyni az erre az eszközre vonatkozó 100 millió eurós általános költségvetést, a finanszírozási források meghatározása képezi továbbra is a fő akadályt.
<P>
Amint tudják, a mikrofinanszírozási javaslat egy csomag részét képezi, amely a Progress programból 100 millió euró átcsoportosítására vonatkozó javaslatot tartalmaz. Önök úgy határoztak, hogy e második javaslatról ezen a héten nem szavaznak. A Tanács támogatja a pénzeszközök Progress programból történő átcsoportosítását, és számos tagállam számára ez a teljes csomag lényeges elemét képezi. Az e terület finanszírozási forrására vonatkozó megállapodás nélkül nem fogjuk elérni célkitűzésünket, hogy az új eszközt gyorsan alkalmazzuk. Ma azonban annak a határozatnak a szövegéről vitázunk, amellyel az eszköz bevezetésre kerül.
<P>
Összefoglalva, szeretnék ismételten gratulálni az előadónak azért a munkáért, amelyet a jelentés és a módosítások benyújtása terén végzett, és amely mindkét jogalkotó szerv számára lehetővé teszi, hogy a megoldandó fő problémára, nevezetesen a finanszírozásra összpontosítson.
<SPEAKER ID="162" NAME="Olle Schmidt">
a Gazdasági és Monetáris Bizottság (ECON) véleményének előadója. - (SV) Elnök asszony! Ha csökkenteni akarjuk a munkanélküliséget, az EU-nak és a tagállamoknak is nagyobb felelősséget kell vállalniuk. A mikrofinanszírozásra vonatkozó javaslat olyan kezdeményezés, amelyet a Parlament sürgetett. Célja, hogy a munkanélküliek számára esélyt adjon az újrakezdésre, és az EU néhány leghátrányosabb helyzetű csoportja, többek között a fiatalok előtt megnyissa a vállalkozáshoz vezető utat. A javaslat célja a kisebb beruházások megkönnyítése és a mikrovállalkozások növekedési lehetőségének megteremtése.
<P>
Néhány kisebb módosítást és pontosítást követően a javaslatot a Gazdasági és Monetáris Bizottság széleskörűen támogatta. Vita a javaslat finanszírozása kérdésében alakult ki, amelyről már szó esett itt. A Bizottság azt javasolta, hogy további pénzeszközöket ne bocsássanak rendelkezésre, ehelyett a finanszírozást a Progress programból oldják meg. Helytelen az az állítás, hogy ezen a véleményen volt az illetékes bizottság, ez nem így van.
<P>
Ez a jelenlegi helyzet. Bevallom, furcsának találom, hogy a Tanács makacsul visszautasítja az időszak alatti 150 millió euróra vonatkozó javaslatunkat - szűkmarkú és szánalmas megközelítés ezekben a nehéz időkben!
<SPEAKER ID="163" NAME="Csaba Őry">
a PPE képviselőcsoport nevében. - (HU) Tisztelt Biztos Úr! Tisztelt kollegák! Az előző vitákban is tapasztalhattuk, hogy a gazdasági válság és az abból való kilábalás valamennyiünket foglalkoztat és tág figyelem kíséri. A Foglakoztatási és Szociális Bizottság néppárti koordinátoraként csak megerősíteni szeretném, hogy minden egyes dosszié, amely elénk kerül, számunkra egyik legfontosabb elemét támogatjuk, nevezetesen a munkahelyek megvédését, munkahelyek létrehozását, új munkahelyek kialakítását.
<P>
Hadd emlékeztessem Önöket a tényre, hogy a mikrohitelezésnek a problémáját régóta támogatja a Néppárt. 2009-ben éppen volt kollegám Becsey Zsolt saját kezdeményezésű jelentése hozta be először a Házba. Korábbi, ma is működő magyar tapasztalatok alapján Széchenyi-kártyának hívták ezt az eszközt, ahol a cél ugyanaz volt, mint mostani esetben: pici kisvállalkozások számára kicsi, rövidtávú hiteleknek a folyósítása. Hisz gondoljunk a hentesekre, pékekre, zöldségesekre vagy netán a patikusra. Őket is sújtja a válság. Nagyon sok embert foglalkoztatnak, egyes országokban ez a szektor 90%-nál is több embert foglalkoztat, nálunk például így van, 90%-nál is több céget, vállalkozást jelent, és nincs szükségük nagy pénzre, nem akarnak sok kamatot fizetni, átmeneti forgóhitelre, átmeneti segítségre van adott esetben szükségük.
<P>
Na erre a problémára nyújt segítséget a Bizottság javaslata és úgy, ahogy a jelentéstevő kollega elmondta, valóban széleskörű támogatás és egyetértés kíséri ezt a javaslatot. Fontosnak tartom tehát, hogy minél hamarabb megegyezzünk a finanszírozás kérdésében is, és a magunk részéről azt a 35 javaslatot, amelyet a Néppárt, a szocialisták, a liberálisok és a konzervatívok közösen nyújtottak be, azért is támogatjuk, mert úgy látjuk, hogy ez a garancia arra, hogy első olvasatban elfogadhassuk és elindíthassuk minél hamarabb ezt az eszközt.
<SPEAKER ID="164" NAME="Pervenche Berès">
az S&D képviselőcsoport nevében. - (FR) Elnök asszony! Eléggé meglepődtem. Egy olyan eszközt fogunk elfogadni, amely innovatív és elengedhetetlen eszköz ahhoz, hogy a leghátrányosabb helyzetűek számára lehetővé tegye a válsággal való szembenézést és a jövőben saját foglalkoztatásuk megteremtését. Együttdöntési eljárással elfogadandó eszközről van szó, de a Tanács nem jelent meg. Ez bizonyára azért van így, mert a Tanácsnak nincs számunkra mondanivalója a kérdésről, és nem érzi úgy, hogy köti az Európai Parlament álláspontja. Mindenesetre néha a tárgyalások során is ez volt a benyomásunk.
<P>
Az Európai Parlament vállalja kötelezettségeit. A képviselőcsoportok közötti együttműködésnek és konstruktív megértésnek köszönhetően el fogja fogadni a mikrofinanszírozási eszközt, ami - ahogy Őry úr emlékeztetett bennünket - összhangban van sokéves intézkedéseivel. Szeretnék azonban én is emlékeztetni az általunk kezdeményezett kísérleti projektekre. Tudjuk, hogy ebben a válsághelyzetben a leghátrányosabb helyzetűek - akik nem férnek hozzá a nagy bankokhoz, hogy kezdeményezéseik finanszírozásához hiteleket szerezzenek - ezen eszközzel elindíthatnak a saját útjukon, hogy valamilyen módon megteremtsék saját foglalkoztatásukat.
<P>
Nem térek ki a lefolytatott tárgyalások tartalmára, alakulására és témáira. A tárgyalások megfelelő körülmények között folytak. A finanszírozás kérdése súlyosabb. Ha megnézik a Barroso úr által 2008 augusztusában indított, az európai gazdaságélénkítés megszervezésére irányuló kezdeményezést, ezt az eszközt az európai uniós stratégia eléréséhez szükséges egyik fontos eszközként határozták meg.
<P>
A Bizottság azonban azt javasolta, hogy egyszerűen egy már benyújtott hasznos projekt kirablásával finanszírozzunk egy új projektet. A leghátrányosabb helyzetűeknek szóló támogatási hálózat ellátására volt egy projektünk - a Progress projekt -, amely mellett az Európai Parlament elkötelezte magát, és a mikrofinanszírozás finanszírozására a Bizottság azt javasolja, hogy egyszerűen csapoljuk meg a Progress programra elkülönített alapot.
<P>
Ezt a bűvészmutatványt a Parlament nem fogadja el, és ezért nem fejeztük be a tárgyalásokat. Ezért felelősséggel azt mondjuk, készek vagyunk arra, hogy a spanyol elnökséggel január első napjaitól megvizsgáljuk javaslatunkat: 40 millió euró elvétele a költségvetési tartalékból, 60 millió euró elvétele a Progress programból, 20 millió euró átcsoportosításával, amely lehetővé teszi a terhek igazságos elosztását. Ezt követően mi, a Foglalkoztatási és Szociális Bizottság, feladatunknak megfelelően megvizsgáljuk, hogy az egyes tagállamokban hogyan hajtják végre a programot, annak érdekében, hogy a tagállamokban alkalmazott különböző kísérletek között szinergia jöjjön létre - ebben biztosak vagyunk -, amikor a teljes csomagot januárban elfogadják.
<SPEAKER ID="165" NAME="Marian Harkin">
az ALDE képviselőcsoport nevében. - Elnök asszony! Örülök, hogy szólhatok néhány szót a javasolt mikrofinanszírozási eszközről. Korábban beszéltünk az Európai Globalizációs Alkalmazkodási Alapról és arról, hogy az bizonyos ágazatokban hogyan tud segíteni az elbocsátott munkavállalóknak. A mikrofinanszírozási eszköz a kirakós játék egy másik darabja, ahol az EU ebben az esetben megpróbál mikrohitelekhez való hozzáférést biztosítani azok számára, akik nem tudnának ilyen hitelhez jutni az általunk hagyományosan pénzügyi intézménynek tekintett szervezetektől. Ez lehetővé tenné számukra, hogy saját vállalkozást alapítsanak, és ösztönözné a vállalkozói hajlandóságot.
<P>
Ebben az összefüggésben örömmel látom, hogy hitelszövetkezetek, szövetkezeti bankok és más közös pénzügyi intézmények működtethetik az alapot, mert gyakran közelebb vannak azokhoz, akik esetleg ehhez a bizonyos eszközhöz kívánnak hozzáférni. Valójában másutt nem ismerem a helyzetet, de Írországban az egyetlen pénzügyi intézmény, amelynek nem volt szüksége az adófizetők pénzére a fennmaradáshoz, a hitelszövetkezeti mozgalom, amely egy, a tagjai által nonprofit alapon működtetett intézmény.
<P>
Amikor az EU szociálpolitikája részeként társadalmi integrációról beszélünk, biztosítanunk kell, hogy intézkedéseinkkel a társadalmi integráció az általunk hozott határozatok része, és ebben a programban a társadalmi integráció mindenütt szerepel. Ebben az összefüggésben mély csalódásomat szeretném kifejezni amiatt, hogy három háromoldalú megbeszélés után nem tudtunk megállapodásra jutni ezen eszköz finanszírozási forrásáról.
<P>
Véleményem szerint úgy tűnik, hogy a svéd elnökségnek nincs meg az eszköze arra, hogy ésszerű tárgyalásokat folytasson a kérdésről. Nem tudom, amint mondtam, Önök hogy vannak vele, én nagyon csalódott voltam, hogy 27 tagállamra három évre vonatkozóan legfeljebb 40 millió euró volt az, ami megosztott bennünket. Nyilvánvaló, hogy több pénzügyminiszter nem támogatta a valódi tárgyalást. Sajnálom, de az a véleményem, hogy ugyanezen miniszterek közül sokan milliárdokat juttattak bankok megsegítésére, de képtelenek voltak más pénzügyi intézmények támogatására, amelyek mikrohiteleket biztosítanának azoknak, akik elveszítették munkahelyüket, és akik nehézségekbe ütköznének, ha ugyanazon megmentett bankoktól hitelhez szeretnének jutni.
<SPEAKER ID="166" NAME="Elisabeth Schroedter">
a Verts/ALE képviselőcsoport nevében. - (DE) Elnök asszony! Biztos úr! Hölgyeim és uraim! A mikrohitelek és a kisebb összegű hitelek segíthetnek azoknak, akik a normál piaci mechanizmusokon keresztül nem hitelképesek. Mint ahogyan elhangzott, segíthetnek továbbá abban, hogy ezek az emberek vállalkozásokat alapíthassanak, és ötleteikkel munkahelyeket teremtsenek. Ezek a hitelek azokat, akik erre képesek, kimenthetik a válságból.
<P>
A mikrohitelek a szociális gazdaság támogatásához is fontos eszközként szolgálnak. Ez különféle aspektusaival és hagyományaival 2000 óta az EU-ban a helyi foglalkoztatáspolitika elismert eszköze. Ennek alapján 2006-ban e Parlament bölcsen rögzítette, hogy az Európai Szociális Alap forrásai mikrohitelként vagy kamattámogatott kölcsönként is kifizethetők, az Európai Szociális Alapról szóló rendelet 11. cikkében meghatározottak szerint.
<P>
Az Európai Szociális Alap számára azonban 76 milliárd euró áll rendelkezésre, amely társfinanszírozással 118 milliárd eurót jelent! Ennek már egytizede is 11 milliárd euró, amit a tagállamok felhasználhatnának. Ezt azonban nem mikrohitelekre használják. Ezért a Bizottság az úgynevezett JASMINE eszközzel - amelyet szintén az európai strukturális alapokból finanszíroznak - a mikrohitelek számára létrehozott egy tesztidőszakot, és mert annyira sikeres volt, ezt egy új eszköz követi. Ez azonban már nem a strukturális alapokból jön, ahol milliárdok állnak rendelkezésünkre, hanem az Európai Unió legkisebb programjából, a Progress szegénység elleni programból, amely hét évre mindössze 743 millió euróval rendelkezik. Ez a program nem kormányzati szervezeteket céloz meg, amelyek a tagállamokban hálózatokat hoznak létre, hogy a legszegényebbek számára érdekvédelmi csoportként szolgálhassanak. Az Európai Roma Információs Iroda finanszírozásának 50%-át a Progress-ből kapja. Nemzeti és regionális információs és tanácsadó irodákat létesít, és különösen a kelet-európai államokban biztosítja a roma kisebbségek számára, hogy hallassák hangjukat.
<P>
Ha a Parlament követi a Tanácsot, és ezt az eszközt Progress-nek hívja, amint az az Európai Néppárt (Kereszténydemokraták) és az Európai Demokraták Képviselőcsoportja, a Szocialisták és Demokraták Progresszív Szövetsége európai parlamenti képviselőcsoportja és a Liberálisok és Demokraták Szövetsége Európáért Képviselőcsoport által benyújtott kompromisszumban szerepel, a Zöldek/ Európai Szabad Szövetség Képviselőcsoportja nem hagyja jóvá ezt az eszközt. Nem engedhetjük meg az ilyen bűvészmutatványokat - az egyik oldalon elvenni a szegények pénzét, a másik oldalon kifizetni ...
<P>
(Az elnök félbeszakítja a felszólalót)
<SPEAKER ID="167" NAME="Milan Cabrnoch">
az ECR képviselőcsoport nevében. - (CS) Hölgyeim és uraim! Tartós pénzügyi és gazdasági válság idején nem csak a bankokat és nagyvállalatokat, hanem a kis cégeket és az önfoglalkoztatókat is támogatni kell. Mindannyian tudjuk, hogy ezek a kis cégek, köztük a családi vállalkozások hoznak létre és tartanak fenn nagy számú munkahelyet. Támogatjuk a foglalkoztatási és társadalmi integrációs célú mikrofinanszírozási program új pénzügyi eszközét, amely az Európai Beruházási Bankkal együttműködésben épp az önfoglalkoztatók, valamint a kezdő kisvállalkozások és családi vállalkozások esetében javítja a hitelek hozzáférhetőségét.
<P>
Egyetértünk azzal, hogy meghatározott időszakra e kis összegű hitelek biztosítására 100 millió eurós forrást bocsássanak rendelkezésre. Ezt a programot az aktív foglalkoztatáspolitika jó és hatékony eszközének, valamint az úgynevezett európai pénz, más szóval a pénzünk elköltése tekintetében megfelelő választásnak tartjuk. Teljes mértékben támogatjuk azt a javaslatot, hogy az eredetileg a Progress programra szánt forrásokból e pénzügyi eszköz számára forrásokat szabadítsanak fel. Nem értünk egyet azzal, hogy a mikrofinanszírozási eszköz finanszírozása tartalékokból vagy más költségvetési fejezetekből történjen. A Progress program forrásai, amelyek, ha jók az információim, 700 millió eurót tesznek ki, vizsgálati és elemzési hálózatok kiépítésére szolgálnak. A Progress program egyetlen forrását sem irányozták elő közvetlenül álláskeresők támogatására vagy munkahelyek létrehozására. Nem kétlem, hogy szükség van hálózatok kiépítésére, valamint elemzések és tanulmányok készítésére. A jelenlegi időszakban azonban, amely sem a vállalkozók, sem pedig a munkavállalók számára nem könnyű, helyesebbnek tartom, ha az uniós költségvetésből ezeket a forrásokat a közvetlenül a munkáltatókat és munkavállalókat célzó programokra használják.
<SPEAKER ID="168" NAME="Thomas Händel">
a GUE/NGL képviselőcsoport nevében. - (DE) Elnök asszony! Hölgyeim és uraim! A munkanélküliek, a munkanélkülivé válással fenyegetettek és mindazok számára, akik nem férnek hozzá a normál hitelpiacokhoz, egy mikrofinanszírozási eszköz a jó szándék jele, és alapvetően olyan valami, amit képviselőcsoportunk támogat. Amit azonban e folyamatban a Bizottság és a Tanács eddig elért, egész egyszerűen elégtelen, részben helytelen, és képviselőcsoportunk nem támogatja.
<P>
Kritikánk első pontja a teljes előirányzat kérdéséhez kapcsolódik. Ami teljes előirányzatként előttünk fekszik, nem megfelelő a munkanélküliség leküzdését célzó programhoz, és nehezen nevezhető mikrofinanszírozási programnak, legfeljebb nanofinanszírozási program!
<P>
Másodszor, alapvetően ellenezzük az ilyen típusú bűvészmutatványokat, amelyeknek a legkisebb hatásuk sincs, és amelyeket más programokból finanszíroznak, és ezáltal egyszerűen kudarcba fulladnak.
<P>
Harmadszor, az a véleményünk, hogy egy ilyen program sikeréhez és fenntarthatóságához alapvető fontosságú a mentorálás és a tanácsadás. Számos kezdő vállalkozás elbukik, különösen a mikrofinanszírozási területen, ezért e programon belül ezt is figyelembe kell venni.
<P>
Negyedszer, biztosítani kell, hogy a tagállamokban a társadalombiztosítási kifizetéseket ne töröljék, ha valaki igénybe veszi ezt a programot, különben a program hatástalan lesz. A munkanélküliséget tartósan ily módon nem lehet leküzdeni. Ebben a formában elutasítjuk a programot.
<SPEAKER ID="169" NAME="Jaroslav Paška">
az EFD képviselőcsoport nevében. - (SK) Elnök asszony! Hölgyeim és uraim! A munkanélküliség és a társadalmi integráció terén európai mikrofinanszírozási eszköz létrehozására vonatkozó európai parlamenti és tanácsi határozattervezet lényegében egy olyan tervezet, amely az eredeti Progress programot a pénzügyi és gazdasági válság által jellemzett jelenlegi európai gazdasági valósághoz igazítja.
<P>
A Bizottság kisvállalkozások mikrohitelek formájában történő támogatását javasolja, amely ezáltal a válság sújtotta régiókban a foglalkoztatás fenntartásának és fejlődésének ösztönzéseként hatna. Ha azonban el akarjuk érni ezt a célkitűzést, biztosítanunk kell, hogy a rendelkezésre bocsátott pénzügyi forrásokat ne szociális juttatásokra vagy fogyasztásra költsék. Objektíven mérhető kritériumok és átlátható eljárások alkalmazásával csak ésszerű, fenntartható üzleti tevékenységekre fordíthatók.
<P>
Ezért a végső hitelnyújtók számára nagyon fontos annak előírása, hogy alaposan meg kell vizsgálniuk a pályázók üzleti tervét, a benyújtott üzleti projektek kockázatát és a befektetett források megtérülését. Véleményem szerint ezért feltétlenül támogatni kell és ki kell egészíteni a Gazdasági és Monetáris Bizottság módosításait, amelyek a bizottsági javaslat számára megfelelő keretet biztosítanak.
<SPEAKER ID="170" NAME="Sari Essayah" AFFILIATION="PPE">
(FI) Elnök asszony! Biztos úr! Hölgyeim és uraim! Tekintettel a súlyosbodó foglalkoztatási helyzetre, furcsának tűnik, hogy e Házban vannak ellenzői ennek a kiváló és fontos programnak.
<P>
Az előrejelzések szerint jövőre Európában újabb 10 millió ember válik munkanélkülivé, és a rosszabb foglalkoztatási helyzetben lévők nehezebb idők elé néznek. Ez az adat hangsúlyozza annak fontosságát, hogy a vállalkozói hajlandóságba be kell fektetni.
<P>
Mindig a kezdő vállalkozások jutnak a legnehezebben banki hitelekhez. Például Finnországban a vállalatok több mint 93%-a 10-nél kevesebb munkavállalót foglalkoztató mikrovállalkozás, és mégis ezek a kis vállalatok foglalkoztatják a gazdaságilag aktív népesség 46%-át. Ezért helyénvaló, hogy a foglalkoztatási válságra válaszul az EU mikrofinanszírozási eszközt hozzon létre, és ezáltal az egyes tagállamokban támogatást nyújtson azoknak a programoknak is, amelyeknek szintén ez a célkitűzésük.
<P>
Szeretném azonban hangsúlyozni, hogy ez a program átfogó megközelítést kíván. A szociális juttatásokra, a szabadságra és a nyugdíjakra vonatkozó rendszereket a kisvállalkozásoknál is a többi ágazattal összhangban kell kidolgozni. Európában különösen hiányoznak a kiemelt kockázatú finanszírozások és azok az egyének, üzleti angyalok ("business angels”), akik készek arra, hogy kezdeti szakaszban fektessenek be egy vállalatba. A vállalkozói ismeretek oktatását, a munkához és a foglalkoztatáshoz való kapcsolatokat az oktatás minden szintjén támogatni kell, és a fiatalok számára több munkaértekezletet és vállalkozási inkubátorházat kell szervezni, valamint több pénzt kell rendelkezésükre bocsátani.
<P>
A mikrofinanszírozás csak egy ilyen átfogó megközelítés részeként működhet, amelyben az új kisvállalkozók helyzete és a teljes környezet, amelyben működnek, valódi lehetőséget nyújt a vállalkozás sikeres és jövedelmező folytatására.
<SPEAKER ID="171" NAME="Proinsias De Rossa" AFFILIATION="S&amp;D">
Elnök asszony! nagyon üdvözlöm ezt a kezdeményezést. A munkanélküliség most az előttünk álló legnagyobb társadalmi probléma, és minden, amit hatása enyhítése érdekében tenni tudunk, társadalmaink jóléte érdekében fontos.
<P>
Tekintettel azonban a munkanélküliség növekedésére, véleményem szerint a három éves időszakra szóló 100 millió eurós javaslat nem egy ambiciózus célkitűzés. Hasonlóképpen meglep, hogy a javasolt pénz nem új pénz, és valójában, amint már elhangzott, az egyiktől elveszünk, hogy a másiknak adhassunk egy olyan időszakban, amikor minden pénzt, amit találunk, a Progress programban kellene felhasználnunk, a meglévő rendszerekre.
<P>
Minden meg kell tennünk annak érdekében, hogy a spanyol elnökséggel gyors megállapodásra jussunk annak érdekében, hogy a program a lehető leghamarabb elindulhasson. A Tanács kötelezettsége továbbá, hogy összehozza ezt a jogi aktust és aggályaink tekintetében megfeleljen a Parlamentnek. Nincs idő arra, hogy a Tanács tovább alkudozzon egy ilyen kis összegről.
<P>
(A felszólaló hozzájárult ahhoz, hogy az eljárási szabályzat 149. cikkének (8) bekezdésében meghatározott kék kártya eljárás értelmében kérdést intézzenek hozzá).
<SPEAKER ID="172" NAME="William" AFFILIATION="The Earl of) Dartmouth  (EFD">
De Rossa úr! Eszébe jutott, hogy az írországi munkanélküliség nagymértékben összefügg Írország folyamatos eurótagságával, amely azt jelenti, hogy Írország nem tud leértékelni, nem tudja csökkenteni a kamatlábakat és semmilyen mennyiségi könnyítést nem tud eszközölni?
<P>
Gondolt arra valaha is, hogy talán jobb lenne, ha Írország elhagyná az eurót, ahelyett, hogy kolduló kezét az Európai Unió országainak hozzájárulásaiért nyújtaná?
<SPEAKER ID="173" NAME="Proinsias De Rossa" AFFILIATION="S&amp;D">
Elnök asszony! Egyáltalán nem jelent problémát számomra, hogy az e Parlament szélsőjobbjától érkező szokásos ostobaságot megpróbáljam megválaszolni. Az euró nélkül az ír gazdaság most a pokolban lenne.
<P>
Amint említettem, nincs idő arra, hogy a Tanács ilyen kis összegről alkudozzon, tekintettel a foglalkoztatási válság nagyságrendjére, az általános költségvetés méretére és természetesen arra a támogatásra, amelyet a tagállamok és valójában az Európai Központi Bank a bankszektornak nyújtott, egy olyan bankszektornak, amely egyébként nem akar kölcsönt adni azoknak az embereknek, akiknek a megsegítésére most törekszünk. Bízom abban, hogy ha megvan a Tanács részéről a jóakarat, előadónk pragmatikus megközelítése alapján megállapodást érhetünk el. Őszintén remélem, hogy hamarosan így cselekszenek.
<SPEAKER ID="174" NAME="Marek Józef Gróbarczyk" AFFILIATION="ECR">
(PL) Elnök asszony! Biztos úr! E vita során nem szabad elfelejtenünk, hogy az Európai Bizottság által alkalmazott stratégia teljes mértékben figyelmen kívül hagyja a tengeri gazdaságban foglalkoztatottakat. Az integrált tengerpolitika hiánya az Európai Unióban évek óta ezen ágazat folyamatos hanyatlását okozza, miközben tudnunk kell, hogy ez az ágazat hatalmas munkaerőpiacot jelent.
<P>
Ezenkívül a marginalizált hajóépítő ipar, amelyet a távol-keleti országok dömpingpolitikája Európában hatékonyan eltörölt, szintén nem kapott támogatást az Európai Bizottságtól. Csak országomban, Lengyelországban az Európai Bizottság intézkedései a hajógyártás összeomlásához vezettek, amelynek következtében közvetlenül sok ezer ember veszítette el munkáját, miközben becslések szerint a közvetett állásvesztés közel 80 000 embert érintett. Ez az ágazat azonban nem tűnik el a világgazdaságból. Az elmúlt években kialakult folyamatok alapján az ágazat áttevődik a távol-keleti országokba, és ennek az európai munkaerőpiacok látják kárát. Igen veszélyes, hogy nincs stratégia arra, hogy a hajókat visszatereljék a nemzeti színek alá. E politika eredményeként Európa jóvátehetetlenül óriási bevételektől esik el, amely bevételek ehelyett adóparadicsomokba folynak.
<P>
Az Európai Bizottság politikájának egy másik rendkívül fontos eleme a halászat, amely elég gyakran az egyetlen ágazat, amely az Európai Unió nem iparosodott területeit serkenti. A Bizottság főként a flották méretének csökkentésére összpontosít, ugyanakkor nem fékezi a Távol-Keletről az európai piacra áramló tömeges behozatalt, például az igen káros panga importját. Válság időszakában az Európai Bizottság politikájának meg kell teremtenie a gazdasági fejlődés alapját, és nem egy hibás stratégia hatásait kell sietve kezelnie.
<SPEAKER ID="175" NAME="Regina Bastos" AFFILIATION="PPE">
(PT) Elnök asszony! Biztos úr! Hölgyeim és uraim! Gratulálok az előadónak a jelentés kapcsán végzett munkájához és most elhangzott felszólalásához.
<P>
Ez az új mikrofinanszírozási eszköz lehetővé teszi, hogy kisvállalkozások és a munkájukat elveszített emberek, akik saját vállalkozást akarnak indítani és saját maguk számára munkahelyet akarnak teremteni, mikrohitelhez jussanak. Ez nagyon fontos egy olyan időszakban, amikor a gazdasági válság miatt várhatóan csak az Európai Unióban 3,5 millió munkahely szűnik meg.
<P>
A gazdasági hanyatlással a bankok beszüntették a kezdő vállalkozásoknak és a munkahelyteremtéshez nyújtott hitelek folyósítását, és a hitelhez jutás nehezebb egy olyan időszakban, amikor hozzáférhetőbbnek kellene lennie. Ez az új mikrofinanszírozási rendszer azonban visszafordítja a hitelhez való korlátozott hozzáférés jelenlegi tendenciáját azáltal, hogy könnyebbé teszi az új vállalkozások alapításához és új munkahelyek teremtéséhez szükséges pénzeszközökhöz való hozzájutást.
<P>
A Bizottság javaslata szerint e pénzügyi eszközhöz a Progress költségvetéséből 100 millió eurót kell átcsoportosítani. Nem értünk egyet ezzel a javaslattal. A pénzügyi és gazdasági válság egyúttal társadalmi válság is. Források átirányítása a leghátrányosabb helyzetűeknek szóló Progress programból bizonyosan nem a legmegfelelőbb megoldás. Ezért szerintünk ennek az eszköznek a finanszírozására külön költségvetési tételt kell létrehozni, és előirányzatát 150 millió euróra kell emelni.
<P>
Egyetértünk továbbá azzal, hogy magában a jogszabályban pontosítani kell, hogy a célcsoport valamennyi hátrányos helyzetű csoport, amelyeknek nehézségeket okoz a munkaerőpiacra való belépés vagy újra belépés, és amelyeket a társadalmi kirekesztés veszélye fenyeget. A specifikus csoportokra való utalásokat ezért el kell hagyni.
<P>
Befejezésül kiemelném, hogy alapvető fontosságú, hogy a pénzügyi támogatásban részesülők megfelelő képzésben is részesüljenek.
<SPEAKER ID="176" NAME="Sergio Gaetano Cofferati" AFFILIATION="S&amp;D">
(IT) Elnök asszony! Hölgyeim és uraim! Ebben a súlyos gazdasági válságban, amely igen súlyosan hatott a foglalkoztatásra, hiszen számos munkavállaló kerül abba a helyzetbe, hogy elveszítheti állását, ugyanakkor számtalan fiatal nem tud belépni a munkaerőpiacra, elengedhetetlen, hogy az Európai Unió és a tagállamok globális stratégiák és célzott eszközök révén intézkedéseket hozzanak.
<P>
A mikrofinanszírozási eszköz pontosan az embereknek szól, célja, hogy választ adjon mindazoknak, akiket kizártak a banki hitelek piacáról és nehézségekkel küzdenek a munkaerőpiacra való belépés terén, projektet, gazdasági tevékenységet szeretnének elindítani, amely ugyanakkor egyéni bevétel generálására képes, és ezáltal hozzájárul az általános növekedéshez. Különösen, ha azt akarjuk, hogy a mikrofinanszírozási eszköz hatékony legyen és tartós eredménnyel járjon, a tagállamoknak megfelelően fel kell készülniük, többek között helyi igazgatási szintű csatlakozások létrehozásával, amelyek közvetlenebb kapcsolatban vannak a társadalmi válsághelyzetekkel, és ezen új eszköz könnyen hozzáférhetővé tételében való aktív szerepvállalással.
<P>
Fontos annak hangsúlyozása, hogy a mikrohitel eszközökkel finanszírozott tevékenységek hosszú távú hatékonysága és a társadalmi integráció teljes mértékű elérésének lehetősége nagymértékben függ az egyidejűleg szervezett iránymutatási, mentor- és képzési programoktól, amelyeknek kapcsolódniuk kell a mikrofinanszírozáshoz. Tekintettel ugyanakkor a mikrohitellel elérendő célkitűzésekre, ki kell emelni egy döntő jelentőségű intézkedést, nevezetesen a mikrofinanszírozási programok elérése terén a férfiak és nők esélyegyenlőségének aktív előmozdítását. Valójában mind a munkaerőpiachoz, mind pedig a hagyományos hitelpiachoz való hozzáférés terén a nők különösen hátrányos helyzetben vannak és hátrányos megkülönböztetést szenvednek.
<P>
Általánosságban megnyugtató, hogy a mikrohitel kérdésében az Európai Parlament egységes és azzal egyetért, és ellenzi az ilyen társadalmi-gazdasági hátteret. Most a Tanácson és a tagállamokon a sor, hogy megmutassák, komolyak és elkötelezettek, és elősegítsék, hogy a pénzügyi helyzet megfelelő legyen.
<SPEAKER ID="177" NAME="Siiri Oviir" AFFILIATION="ALDE">
(ET) Elnök asszony! Biztos úr! Hölgyeim és uraim! A Bizottság egy új finanszírozási eszköz, egy mikrofinanszírozási eszköz létrehozására tett javaslatot. A kezdeményezés jó és fontos, de elfogadhatatlan, hogy a Bizottság azt javasolta, hogy az ehhez szükséges forrásokat a már folyamatban lévő Progress programból kell elvenni. Szeretném emlékeztetni a Tanácsot és a Bizottságot, hogy az emberek nem azért választanak meg bennünket ebbe a Parlamentbe, hogy bélyegzők legyünk. 2006 végén, amikor e Házban elfogadtuk a Progress programot, a tagállamok meghatározták saját céljaikat, és munkához láttak. A program megfelelő eredményekkel járt, és nincs ok arra, hogy azt gondoljuk, a program nem folytatódik 2013-ban bekövetkező befejezéséig.
<P>
A program azoknak az embereknek szólt és szól, akik nehéz helyzetbe kerültek, és ez a program segítséget jelent számukra. Ma a gazdasági válság társadalmi válsággá növi ki magát. A munkanélküliség hónapról hónapra emelkedik, és napjainkban a Progress intézkedéseire továbbra is szükség van. Ugyanakkor a Bizottság azzal az óhajjal áll elő, hogy csökkenteni kívánja a még végrehajtás alatt álló intézkedésekhez szükséges finanszírozási forrásokat. Az ilyen megközelítés felelőtlen és elfogadhatatlan. Biztos vagyok abban, hogy e Házban mindaddig nem hagyhatjuk jóvá a mikrohitel-finanszírozást, amíg nem világos, hogy honnan jön az ezen intézkedésekhez szükséges pénz - amíg nem világos, hogy a pénzeszközöket másutt, és nem azokban a tervezetekben fogják megtalálni, amelyeket a szenvedő embereknek szántak.
<SPEAKER ID="178" NAME="Arturs Krišjānis Kariņš  . - (" AFFILIATION="PPE">
LV) Elnök asszony! Az európai uniós államok gazdaságait még mindig a gazdasági világválság hatásai sújtják, de a válság a legkeményebben a kisvállalkozások fiatal vállalkozóit és vezetőit érinti, akiknek vállalkozói ötletei jelenleg a hitelezőktől nem kapnak támogatást. Gazdasági növekedés új munkahelyek teremtésével jön létre. Új munkahelyek akkor jönnek létre, ha a vállalkozások hozzáférnek a finanszírozáshoz, hogy elképzeléseiket valóra válthassák. Sajnos a jelenlegi válsághelyzetben a bankok nem akarnak kölcsönt adni a vállalkozásoknak, mert félnek a kockázattól. A magánforrások szintén elapadtak. Ilyen körülmények között általában a mikrovállalkozások és a fiatal vállalkozók szenvednek a leginkább. Vannak fejlesztési ötleteik, de nincsenek finanszírozási forrásaik, és világos, ha ezek a vállalkozások nem tudnak fejlődni, nem jönnek létre új munkahelyek; munkahelyek létrehozása azonban a gazdasági válságból való kilábalás előfeltétele.
<P>
E probléma egyik megoldása az európai mikrofinanszírozási eszköz, amely a tervek szerint a meglévő pénzforrások átcsoportosításával 100 millió eurót szán a mikrovállalkozások és az új vállalkozások fejlesztésére. A múlt évi, elsősorban a pénzügyi rendszer megmentése érdekében alkalmazott nagy ösztönzési csomagokkal ellentétben ez a program közvetlenül a vállalkozókat, nem pedig a bankokat célozza meg. Ez azt jelenti, hogy ez a pénz a legközvetlenebb módon segít új munkahelyek teremtésében, és serkenti a reálgazdaságot. Felhívom képviselőtársaimat, hogy e mikrofinanszírozási program létrehozása mellett döntsenek. Az Európai Unió országai most válságban vannak; Európának most új munkahelyekre van szüksége; azonnal új vállalkozói kezdeményezések támogatására van szükség.
<SPEAKER ID="179" NAME="Sylvana Rapti" AFFILIATION="S&amp;D">
(EL) Elnök asszony! A puszta tény, hogy a foglalkoztatási és társadalmi integrációs célú európai mikrofinanszírozási eszközt valamennyi képviselőcsoport elfogadja és jóváhagyja, bizonyítja, hogy milyen nagy szükség van erre a programra.
<P>
Nagyon fontos, hogy azok, akik munkanélkülivé váltak vagy akiket ez a veszély fenyeget, és a hagyományos banki piacokon nem találnak megoldást problémájukra, mikrokölcsönhöz vagy mikrohitelhez juthassanak.
<P>
Ahhoz azonban, hogy a mikrofinanszírozásra vonatkozó elképzelés a gyakorlatban is beváljon, a mikrofinanszírozásnak megfelelően kell működnie, és hamarosan működnie kell, tehát már csütörtökön, amikor a 2010-es költségvetésről szavazunk, "igent” kell mondanunk az első 25 millió euróra, amely a költségvetésből jön. Ez azonban még nem elég. Van egy másik 75 millió euró, amelyet véleményem szerint a költségvetésben kell megtalálni, mert ha a Progress programból vesszük el a pénzt, az egyszerűen azt jelenti, mintha a kevésbé szegényektől és kevésbé hátrányos helyzetűektől vennénk el, hogy odaadjuk a szegényebbeknek és a hátrányosabb helyzetűeknek.
<P>
Ha ez történne, az azt jelentené, hogy a mikrofinanszírozás rendszerét mint koncepciót alapvetően eltöröljük. Ne feledkezzünk meg arról, hogy a "Progress” alapvetően Európa társadalmi vetületében való fejlődés előremozdítását jelenti, és ha ez nem történik meg, és a "Progress-ből” vesszük el a pénzt, akkor visszaléptünk. Éppen ezért azt gondolom, hogy a Tanácsnak jóvá kell hagynia az Európai Parlament álláspontját.
<SPEAKER ID="180" NAME="Filiz Hakaeva Hyusmenova" AFFILIATION="ALDE">
(BG) Elnök asszony! Hölgyeim és uraim! Az Európai Unió több mint egy éve intézkedéseket fogad el a gazdasági válság leküzdése érdekében. Más intézkedésekkel ellentétben a mikrofinanszírozási eszköz valójában a munkaerőpiacra történő bejutás vagy az oda való visszatérés terén nehézségekkel küzdő, a társadalom leghátrányosabb helyzetű csoportjainak kíván segítséget nyújtani.
<P>
A szolidaritás, amely az Európai Unió egyik alapelve, azt diktálja, hogy ezek a csoportok különös figyelmet érdemelnek. Ezen eszköz iránt most nagy az érdeklődés, különösen Bulgáriában, és felteszem, hogy más országokban is ez a helyzet. Tájékozódom a kérdésről, a viták kezdetétől, a médián keresztül, amelynek számos képviselője követi a téma alakulását. Az európai intézmények érdeke, hogy az EU polgárai előtt bizonyítsa, azonnali feladatunk, hogy foglalkozzunk azokkal, akiket érintett a válság, és foglalkozzunk a társadalom legszegényebb tagjaival.
<P>
Ez arról győzi majd meg az embereket, hogy az intézmények hatékonyak és közel vannak hozzájuk. Kétségek vannak akörül, hogy az eszköz képes-e valamennyi lehetséges ügyfél elérésére és kiszolgálására. A hitelhiány óriási, és hozzájárult a munkanélküliség emelkedéséhez. Valamennyi társadalmi kirekesztéssel fenyegetett munkanélküli megsegítéséhez 100 millió euró nem lesz elegendő. Végül is nem mindenki rendelkezik vállalkozás megteremtéséhez szükséges tudással; nem mindenkit lehet sikeresen képezni.
<P>
Fontos, hogy a döntés gyorsan megszülessen és a mikrofinanszírozási eszköz működése a lehető legszélesebb körben elinduljon annak érdekében, hogy az ötletekkel rendelkezők és a vállalkozni kívánók már most elindulhassanak, amikor a válság még mindig súlyos. A jövő évet a szegénység és társadalmi kirekesztés elleni küzdelem európai évévé nyilvánították, hozzunk tehát megfelelő intézkedéseket, és ne késleltessük a fellendülési folyamat elindulását.
<SPEAKER ID="181" NAME="Horst Schnellhardt" AFFILIATION="PPE">
(DE) Elnök asszony! Hölgyeim és uraim! 2010-ben kétségtelenül láthatjuk a gazdaság és a pénzpiacok stabilizálódásának bíztató jeleit, és szeretném arra is emlékeztetni önöket, hogy ezt csak európai szintű koordináció tette lehetővé.
<P>
Természetesen tapasztaljuk azonban a munkanélküliek számának növekedését, és számuk feltehetőleg a jövő évben még tovább nő. Ezért üdvözlöm ezt az önálló vállalkozást indítani szándékozóknak szóló új finanszírozási eszközt. Közismert, hogy a kis- és középvállalkozások munkahelyeket teremtenek. Évek óta beszélünk az ezeknek a vállalkozásoknak nyújtott pénzügyi támogatásról. Minden évben megállapítjuk azonban, hogy a pénzeszközök nem oda kerülnek, ahová menniük kellene.
<P>
A múlt héten követhettem egy kísérleti projekt befejezését, és ezért nem volt idő arra, hogy az ott összegyűjtött tapasztalatokat e jelentésbe belefoglaljam. Ezért ezeket itt szeretném megemlíteni. A kísérleti projektben olyanok vettek részt, akik önálló vállalkozók vagy önálló vállalkozók kívánnak lenni, és ezeket az embereket egy éven át támogatták az önálló vállalkozóvá válás útján. Ez annyira sikeres volt, hogy azt kérem, ezt vegyük be ebbe a projektbe, más szóval, hogy a projekt ne csak finanszírozást nyújtson azoknak, akik önálló vállalkozók lesznek, hanem azoknak is, akik támogatják ezeket az embereket. Erre azért van szükség, mert a bankok, amelyek természetesen nem adnak nekik hitelt, e tekintetben látnak valamennyi kockázatot. Véleményem szerint ezzel a finanszírozással kiegyenlíthetjük ezt a kockázatot.
<P>
A másik pont, amely az erről folyó vitákban újra és újra felmerült, hogy a hitelekre nem szabad alsó határt megállapítani. Most csak 5 000 eurós vagy ennél magasabb összegű hitelt lehet felvenni. Az embereknek nincs mindig szükségük ekkora összegre. Ezekben az esetekben jóval kisebb összegek is elegendőek, és ezt figyelembe kell vennünk ebben a programban.
<SPEAKER ID="182" NAME="Vilija Blinkevičiūt" AFFILIATION="S&amp;D">
(LT) Szeretném hangsúlyozni, hogy most az Európai Unió egyik legfontosabb feladata a hosszan tartó inaktivitás és a társadalmi válság miatti tömeges munkanélküliség féken tartása. Sajnálatos, hogy a háromoldalú megbeszélések során nem sikerült megállapodni a mikrofinanszírozás finanszírozási forrásáról. Ebben a nehéz társadalmi és gazdasági időszakban a Bizottság javaslata, hogy 100 millió eurót csoportosítsunk át a Progress költségvetéséből, nem lenne kielégítő megoldás, mivel nem csökkentené a leghátrányosabb helyzetű csoportok társadalmi elszigeteltségét. Meggyőződésem, hogy a mikrofinanszírozási eszköz hatékonyabb lesz, és el fogja érni célját, ha a nemzeti, regionális és helyi programok figyelembevételével koordinálják, és elegendő finanszírozást kap.
<P>
Azt is fontos figyelembe venni, hogy az európai jólét közvetlenül kapcsolódik a foglalkoztatáshoz és az álláskereséshez biztosított lehetőségekhez. Ezért javaslom, hogy a Bizottság ne csak azokat a személyeket vegye figyelembe, akiket a munkanélküliség fenyeget, hanem azokat is, akik nehézségekkel küzdenek a munkaerőpiacra való belépés vagy az oda való visszatérés terén. Számos képzett és keményen dolgozó polgárnak még a gazdasági recesszió kezdete előtt sem volt valódi lehetősége arra, hogy munkát találjon, ezért közülük sokan kivándoroltak az Európai Unióból. A társadalmilag hátrányos helyzetűek tekintetében arra kérem a Bizottságot és a Tanácsot, ne feledkezzen meg arról, hogy a fiatalokon kívül vannak más társadalmilag hátrányos helyzetű csoportok is, köztük nők, fogyatékkal élők és idős korúak, akiknek további foglalkoztatási garanciákra van szükségük. Tehát nincs más választás, minthogy további pénzeszközöket kell találni a mikrofinanszírozási eszközökhöz.
<P>
(A felszólaló hozzájárult ahhoz, hogy az eljárási szabályzat 149. cikkének (8) bekezdésében meghatározott kék kártya eljárás értelmében kérdést intézzenek hozzá).
<SPEAKER ID="183" NAME="Elisabeth Schroedter" AFFILIATION="Verts/ALE">
(DE) Elnök asszony! Három vagy négy felszólalót hallhattunk a Szocialisták és Demokraták Progresszív Szövetsége európai parlamenti képviselőcsoportjából, akik azt mondták, hogy nem akarnak pénzt kivenni a Progress-ből. A módosítások szerint azonban az eszközt Progress-nek fogják hívni, és Berès asszony is azt mondta, hogy 60 millió euró a Progress-ből jön majd. Ez kétharmad! Szeretném megtudni, hogy valójában mi a szocialisták álláspontja. A Progress-ből kell-e az eszközt finanszírozni - igen vagy nem?
<SPEAKER ID="184" NAME="Vilija Blinkevičiūt" AFFILIATION="S&amp;D">
(LT) Válaszul szeretném azt mondani, hogy számunkra a legjobb megoldás az lenne, ha további pénzeszközöket találnánk, mivel a Progress program lényegében ugyanannak a csoportnak szól, és ez azt jelentené, hogy ha nincsenek további finanszírozási források a hatás bizonyára nem érhető el. Ezért üljünk össze, és találjunk megoldást, mert a munkanélküliség fájdalmas mértékben emelkedik, és ez valóban sok, már most küszködő embert érint.
<SPEAKER ID="185" NAME="Seán Kelly" AFFILIATION="PPE">
Elnök asszony! Az elmúlt évben az Európai Unióban három és fél millió ember veszítette el a munkáját. 100 millió euró nem fordítja meg ezt a helyzetet. Valójában, ha meggondolják, hogy a kis- és középvállalkozások százmillió embert foglalkoztatnak, ez munkavállalónként mindössze egy eurót jelent. Ez azonban csak a kezdet, és üdvözölnünk kell, mivel, ahogyan Špidla biztos úr hangsúlyozta, a finanszírozás most a legnagyobb kérdés.
<P>
Szemléltetésként: a hétvégén tudomásomra jutott, hogy egy vállalat, amely jelentős megrendeléssel rendelkezett, amit három hónappal később kellett leszállítania, megkereste a bankját - azt a bankot, amellyel 15 éve kapcsolatban állt -, hogy finanszírozási forrást kapjon. Visszautasították. Közölték a vállalat igazgatójával, hogy ha jelzálogot jegyeztet be saját lakóházára, megkapja a hitelt. Megtette, és egy héttel később kapott egy levelet, amelyben visszavonták a folyószámlahitelt azzal az indoklással, hogy magas kockázatot jelentő helyzetben vannak. Ennek az lett az eredménye, hogy a vállalat bezárt, és 10 további embert elbocsátottak.
<P>
Ennek alapján azt a következtetést vonom le, amit Marian Harkin kollégám említett, hogy amennyiben lehetséges, ennek a finanszírozásnak a nem kereskedelmi bankokhoz, például hitelszövetkezetekhez kell mennie, amelyek, legalábbis országomban, minden városban megtalálhatóak és hatalmas munkát végeznek, miközben minden anekdotaszerű bizonyíték azt mutatja, hogy a kereskedelmi bankok, még az Európai Beruházási Banktól kapott finanszírozási forrásokkal rendelkezők sem adják tovább a támogatást, hanem saját pénzügyi helyzetük alátámasztásaként inkább maguknál tartják.
<P>
Emiatt a két ok miatt azt gondolom, hogy nem annyira arra kell nagyon figyelnünk, hogy honnan jön a pénz, hanem hogy hová megy. Ha a megfelelő emberekhez kerül, akkor talán ez a legjobb pénz amit valaha európai szinten elköltöttünk.
<P>
Végül szeretnék válaszolni Dartmouth úr eléggé meggondolatlan megjegyzésére, ami a kolduló kézre vonatkozott. Nem a kolduló kézről van szó. Arról van szó, hogy azokat kell segíteni, akik másokat segítenek abban, hogy munkahelyeket hozzanak létre és hogy foglalkoztatásban maradjanak. Büszkék vagyunk és örülünk, hogy csatlakoztunk az euróhoz, és maradni is fogunk.
<SPEAKER ID="186" NAME="Iliana Malinova Iotova" AFFILIATION="S&amp;D">
(FR) Elnök asszony! A Lisszaboni Szerződés szociális záradéka előírja, hogy az Európai Uniónak figyelemmel kell lennie a foglalkoztatásra, a szociális védelemre és a társadalmi kirekesztés elleni harcra.
<P>
Az Európát elárasztó gazdasági és pénzügyi válság súlyos emberi és társadalmi válsághoz vezetett, és ennek olyan következményei lesznek, amelyeket most még lehetetlen felmérni.
<P>
Eddig az erőfeszítések nagy része a bankok stabilizálására és a csődök megelőzésére összpontosult. A munkanélküliség megelőzését célzó intézkedéseken felül az Európai Unió gazdasági növekedését ismét elindító mechanizmust kell kidolgoznunk.
<P>
A Bizottság által alkalmazott mechanizmus célja egy olyan infrastruktúra létrehozása, amely viszont a polgárok számára munkalehetőséget teremt. Gyakorlati szinten egy ideiglenes stratégiából hosszú távú stratégiába léphetünk át. Ezt a mechanizmust gyorsan, 2010. januárjában be kell vezetni. Mai vitánkat és döntéseinket sok ember hallja, akik szenvednek az egyenlőtlenségtől, és sok fiatal is hallja, akik be akarnak lépni a munka világába, és akiknek mindössze segítő kezet kell nyújtanunk.
<P>
Szeretném ismételten megemlíteni a már elhangzott javaslatot, hogy erre a mechanizmusra egy különálló, 50 millió eurós költségvetési tételt kell létrehozni. Ez körülbelül 6 000 európai vállalkozó számára teszi lehetővé, hogy saját vállalkozást indítson, azt fejlessze és így új munkahelyeket teremtsen.
<P>
Ezenkívül, és ez a legfontosabb, elengedhetetlen a forráshoz jutás javítása, és mindenekelőtt a polgárok megfelelőbb tájékoztatása azokról a projektekről, amelyekre pályázhatnak.
<SPEAKER ID="187" NAME="Małgorzata Handzlik" AFFILIATION="PPE">
(PL) Elnök asszony! Európaiak százezrei a gazdasági válság hatásait az őket legkeményebben érintő módon érezték azáltal, hogy elveszítették állásukat. Az Európai Unió minden országában nőtt a munkanélküliségi ráta, és polgárainkat a válságnak ez az oldala nyugtalanítja leginkább. Elengedhetetlen segítség a pénzügyi intézmények elérése. Sajnos a segítség nem éri el időben a munkájukat elvesztő embereket, és ők fogják a legtovább érezni a mostani válság hatásait.
<P>
Ezért én is örülök a foglalkoztatási és társadalmi integrációs célú európai mikrofinanszírozási eszköz létrehozásának. Különösen érdemes megemlíteni, hogy ez az eszköz kapcsolódik a vállalkozói hajlandóság támogatásának általános célkitűzéséhez. Az ezen eszköz segítségével biztosított pénzeszközök új vállalkozások létrehozását fogják ösztönözni. Ez jó hír gazdaságunknak, mert a kis- és középvállalkozások képezik annak alapját, és a kkv-k munkahelyeket teremtenek.
<P>
Az eszköz tökéletesen beleillik a kisvállalkozói chartában szereplő vállalkozói hajlandóság támogatásának koncepciójába. Fontos, hogy a vállalkozások ezt a segítséget ne csak a kezdeti indulási, hanem egy későbbi szakaszban is megkapják, mert az ezen eszközből származó pénzügyi források az azokat használó embereknek és a gazdaságoknak csak akkor válik javára, ha a létrehozott vállalkozások képesek megélni a piacon.
<P>
Remélem továbbá, hogy a vállalkozói hajlandóság, különösen a kkv-k tekintetében nem csak a válság alatt lesz vitatéma. A vállalkozói hajlandóságot átfogóan kell megközelítenünk, mert ezek a vállalkozások polgárainknak nem csak a válság idején biztosítanak munkahelyeket.
<SPEAKER ID="188" NAME="Silvia Costa" AFFILIATION="S&amp;D">
(IT) Elnök asszony! Hölgyeim és uraim! Nagyon fontos lenne, ha 2010-re, a szegénység és társadalmi kirekesztés elleni küzdelem európai évére létrejöhetne egy új közösségi finanszírozási eszköz, amely mikrofinanszírozásra szolgálna, és azoknak szólna, akik a bankrendszerhez való hozzájutásban hátrányos helyzetben vannak, de akiknek mikrovállalkozási terveik vannak.
<P>
Amint tudjuk, a mikrohitelek a fejlődő országokban kiváló eszköznek bizonyultak az önálló vállalkozói lehetőségek megteremtése és a szociális értékek elterjedése terén, különösen a nők esetében. Az Egyesült Nemzetek Szervezeténél és a Világbanknál új stratégiává váltak, de számos országban, számos európai tagországban, többek között Olaszországban is pozitív eredményeket hoztak, különösen a bevándorlók, a nők és a fiatalok körében.
<P>
E jelentés elfogadásával a Parlament, egy súlyos gazdasági és pénzügyi válság közepette, nem csak stratégiai lehetőséget nyújt a társadalmi integrációra, hanem pozitív kihívást is a bankrendszernek, mivel új megközelítést és új erőket dolgoz ki nem profitorientált szervekkel, valamint helyi és nemzeti intézményekkel együttműködésben.
<P>
Üdvözlöm a sok módosítás elfogadását, amelyeken nem akarok ismét végigmenni, de azt szeretném mondani, hogy ma nem csak mikrohitel-forrásokat kérünk, hanem mikrohitel ...
<P>
(Az elnök félbeszakítja a felszólalót)
<SPEAKER ID="189" NAME="Christa Klaß" AFFILIATION="PPE">
(DE) Elnök asszony! Biztos úr! Hölgyeim és uraim! A múlt hónapban a Bizottság ismertette új EU 2020 stratégiáját mint a lisszaboni célkitűzések folytatását, és többek között egy erősebb szociális Európa megteremtésére szólított fel.
<P>
Ha az európai polgárok tartós foglalkoztatására törekszünk, akkor különösen most, ebben a nehéz gazdasági helyzetben biztosítanunk kell, hogy az emberek maguk hajthassák végre saját, jó ötleteiket annak érdekében, hogy megteremtsék saját jövedelmüket. Az EU foglalkoztatási célú mikrofinanszírozási eszköze lehetőséget kíván biztosítani az újrakezdésre, és egyengetni kívánja a vállalkozás útját.
<P>
Az önfoglalkoztatáshoz vezető út gyakran szakaszokra osztott. A kezdeti kisebb beruházásokkal könnyebben meg lehet birkózni, mint nagy adóssághegyeket felhalmozni. Az önálló vállalkozás indításánál a kezelhetőbb kockázat olyan valami, amit különösen nők keresnek, és gyakran érdeklődnek kezdőtőke-finanszírozás után, hogy beindítsák a vállalkozást, és ha a vállalkozás jól megy, a terjeszkedéshez. A nők vállalkozásukkal együtt akarnak nőni. Ezért a polgároknak a lehető legkisebb hitelösszegeket kell ajánlani. Ezalatt a mikrohitelekhez általában rendelkezésre bocsátott 25 000 eurónál jóval kisebb összegeket értek.
<P>
Különösen a gazdasági válság idején van szükség arra, hogy a szükséges likviditás a lakosság széles rétegeihez eljusson. Ha ez módot teremt a mikrohitelek gyakran magas kamatlábainak és kezelési költségeinek alacsonyan tartására, akkor ez lehetőséget nyújt arra, hogy a gazdaság új ösztönzést kapjon.
<P>
Üdvözlöm a bizottsági javaslatban vázolt elképzelést. Az Európai Parlament szakbizottságai a finanszírozás kérdésében nem értenek egyet. Az európai politika joghatósága iránti kérdésfeltevés bizonyára megengedett ezen a területen. Az elsődleges felelősség a tagállamoké. Véleményem szerint azonban a közösségi foglalkoztatási és társadalmi szolidaritási program (Progress) pénzeszközei, amelyeket különösen itt javasolnak, lehetővé teszik, hogy az emberek önálló vállalkozásba kezdjenek.
<SPEAKER ID="190" NAME="Antonio Cancian" AFFILIATION="PPE">
(IT) Elnök asszony! Hölgyeim és uraim! Ma este olyan kérdésekről vitázunk, amelyek valóban társadalmunk központi kérdései - korábban szó volt a Globalizációs Alkalmazkodási Alap felhasználásáról, és a későbbiekben remélhetőleg a Progress-t vitatjuk meg. Ez az európai mikrofinanszírozási alap pedig ideális és alapvető fontosságú eszköz.
<P>
Úgy vélem, értelmetlen megismételni, hogy ez oldja meg vagy próbálja megoldani a leginkább rászoruló polgárok problémáit, ami a vállalkozás és a jövő tekintetében bizakodóbbá és reménytelibbé teszi őket, tehát véleményem szerint itt nem gondolunk azokra a károkra, amelyeket ez a tökéletes válságvihar okozott, és sokat hallunk a kilábalási stratégiáról, hogy hogyan lehet kijutni ebből a válságból. Csak akkor jutunk ki belőle, ha megoldjuk a foglalkoztatás problémáját, amely a mi tragédiánk, tehát törekednünk kell arra, hogy a dolgok a lehető leggyorsabban mozogjanak, és biztosítanunk kell, hogy ezen eszköz forrásaihoz szilárd garanciák álljanak rendelkezésre, mivel jóval nagyobb forrásokat kell mobilizálnunk annál, mint amelyekről ma este hallottunk, és semmiképp sem szabad az egyik eszközből a másikba irányítanunk a pénzt, mert mindháromnak szüksége van erre a pénzre.
<P>
Véleményem szerint ezt a 100 millió eurót egyáltalán nem szabad elvenni a Progress-ből, hiszen annak ugyanazok a célkitűzései, és inkább egy teljesen különálló, másik költségvetési tételt kellene létrehozni, és jóval nagyobb forrásokat kell biztosítani.
<SPEAKER ID="191" NAME="Pascale Gruny" AFFILIATION="PPE">
(FR) Elnök asszony! Biztos úr! Hölgyeim és uraim! Mindenekelőtt szeretnék köszönetet mondani az előadónak munkájáért, és képviselőtársainknak is az új mikrofinanszírozási eszköz létrehozása során végzett kemény munkájukért.
<P>
Ez az európai eszköz lehetővé teszi, hogy kisvállalkozások és a munkájukat elveszített emberek, akik saját kisvállalkozást akarnak alapítani, mikrohitelhez jussanak. A mostani gazdasági válságban a leghátrányosabb helyzetűek, különösen a munkanélküliek és a fiatalok a leginkább érintettek. Valójában ebben az évben az Európai Unióban 3,5 millió munkahely megszűnését regisztrálták. Az új eszköz elfogadásával ezek az emberek könnyebben jutnak vállalkozás alapításához vagy fejlesztéséhez, valamint vállalkozói álmaik megvalósításához szükséges tőkéhez. Nem szabad elfelejtenünk, hogy a mikrovállalkozások több mint harmadát munkanélküliek hozzák létre.
<P>
Régiómban gyakran fordulnak hozzám olyan polgárok, akik saját vállalkozásuk alapításához szeretnének segítséget kapni. Meggyőződésem, hogy ez az új kezdeményezés gyümölcsöző lesz a munkahelyek megőrzésében, és új munkahelyeket is létre fog hozni. A javaslat megkönnyíti a kisebb összegű beruházásokat, és lehetővé teszi a mikrovállalkozások növekedését.
<P>
Elnök asszony! Szeretném üdvözölni a mikrohitelek valódi többletértékét, amely új támogatási intézkedésekkel, például képzéssel és mentorálással jár együtt, amelyek lehetővé teszik, hogy a legfiatalabbak és a munkanélküliek beruházási terveikhez garanciákat és támogatást kapjanak Remélem, hogy a foglalkoztatás elősegítését célzó új eszközt a lehető leghamarabb elfogadják, valamint hogy a Parlament és a Tanács között megállapodás születik ennek az eszköznek az állandóvá tételéről, amely polgártársaink számára alapvető fontosságú, különösen most, a válság idején.
<P>
Hölgyeim és uraim, ne felejtsük el, hogy a kis- és középvállalkozások munkahelyeket teremtenek.
<SPEAKER ID="192" NAME="Raffaele Baldassarre" AFFILIATION="PPE">
(IT) Elnök asszony! Hölgyeim és uraim! A foglalkoztatási célú mikrofinanszírozási eszköz egy európai szinten elfogadott intézkedéssorozat része, amely esélyt ad a munkanélkülieknek az újrakezdésre, és megnyitja a vállalkozáshoz vezető utat Európa néhány leghátrányosabb csoportja, többek között természetesen a fiatalok előtt.
<P>
Az új hitellehetőség a jelenlegi, hitelszűke jellemezte környezetben bővíti az új vállalkozók számára elérhető célzott pénzügyi támogatások kínálatát. Az egyéni vállalkozókat és a mikrovállalkozások alapítóit az Európai Szociális Alap által nyújtott kamattámogatás mellett mentorálással, képzéssel, tanácsadással és kapacitásépítéssel is támogatni fogják.
<P>
Világos, hogy a jelenlegi korlátozott szintű banki hitelezés és a hitelhez jutás területén fennálló jelenlegi nehézségek közepette, ha társadalmunk leggyengébb csoportjai, a munkanélküliek és a hátrányos helyzetűek cselekedni szeretnének, vállalkozói tevékenységbe kívánnak kezdeni, azt határozottan támogatni kell, mert ez az egyik olyan eszköz, amely segíthet a pénzügyi válság természetes végkifejletének, nevezetesen a végtelen foglalkoztatási válságnak a leküzdésében. Bár látjuk a gazdasági fellendülés jeleit, a foglalkoztatás tekintetében a jelek még mindig negatívak.
<P>
Szükség van azonban arra, hogy a Progress pénzalapokból az átcsoportosítások változatlanok maradjanak abban az értelemben, hogy a Progress programból a forrásokat nem terelhetjük másfelé. Ezeket az erőforrásokat más forrásokból kell megszereznünk, és mindenekelőtt más európai kezdeményezésekkel kell összekötnünk azokat annak érdekében, hogy erős képet mutassunk, és az európai munkanélkülieket szolgáló határozott erőfeszítéseket tegyünk.
<SPEAKER ID="193" NAME="Elisabeth Morin-Chartier" AFFILIATION="PPE">
(FR) Elnök asszony! Biztos úr! Hölgyeim és uraim! A foglalkoztatás tekintetében e válságos időszakban szeretném felhívni figyelmüket a mikrohitel alapvető fontosságára. A mikrohitel a kockázatmegosztásnak és a finanszírozási eszközöknek köszönhetően, a vállalkozás elérhetővé tételével a munkanélküliek számára lehetővé teszi az újrakezdést.
<P>
Tekintettel a pénzügyi helyzetre és a nyújtott hitelek számának jelentős csökkenésére, támogatom az Európai Bizottság javaslatát, hogy létre kell hozni a leghátrányosabb helyzetű csoportoknak, különösen a nőknek, a fiataloknak és a munkanélkülieknek szóló mikrofinanszírozási eszközt.
<P>
Szeretném támogatni az Európai Néppárt Képviselőcsoportjában ülő kollégáimat, akik más képviselőcsoportokkal - szocialistákkal, liberálisokkal és konzervatívokkal - együtt kompromisszumos módosításokat nyújtottak be annak érdekében, hogy ez a mikrofinanszírozási eszköz a lehető leghamarabb, 2010-től létrejöjjön. Felszólítom továbbá a Miniszterek Tanácsát, hogy a jelenlegi válsághelyzetben találjon gyors megoldást a munkanélküliség leküzdésére, és biztosítson tartós megoldást ezen mikrohitel finanszírozására.
<SPEAKER ID="194" NAME="Artur Zasada" AFFILIATION="PPE">
(PL) Elnök asszony! A Progress program fontos kezdeményezés, amelynek célja, hogy a foglalkoztatás és a szociális ügyek területén segítse a tagállamokat célkitűzéseik hatékony megvalósításában. A múlt héten a programbizottság tagjaival megbeszélést folytattam a Progress program végrehajtásáról. Következtetéseim a következők: Először is, a reklámkampány, amelynek a program lehetséges kedvezményezettjei számára be kellene mutatnia a program működési körét, nem eléggé látható módon folyik. Másodszor, a pályázatokra és az ajánlattételi felhívásokra vonatkozó információk csak három nyelven, angolul, németül és franciául érhetők el. Ez gyakorlati akadályt jelent azoknak, akik e nyelvek egyikét sem beszélik. Úgy gondolom, hogy szükség van a promóciós kampány elveinek felülvizsgálatára. A lehető leghamarabb növelnünk kell a Progress program elismerését, és az egész Unióban terjeszteni kell a programmal kapcsolatos ismereteket.
<SPEAKER ID="195" NAME="Silvia-Adriana Ţicău" AFFILIATION="S&amp;D">
(RO) A foglalkoztatási és társadalmi integrációs célú mikrofinanszírozási eszköz támogatja, és támogatnia kell az egyszerű eljárások alkalmazását annak érdekében, hogy az érintettek hatékony módon részesülhessenek annak előnyeiből. Úgy gondolom azonban, hogy a mikrofinanszírozási eszköznek jobban kellene a munkájukat elvesztett emberekre és azokra összpontosítania, akik a hagyományos hitelpiachoz való hozzáférés tekintetében hátrányos helyzetben vannak, és akik saját mikrovállalkozást, többek között önálló vállalkozást akarnak alapítani, vagy a már meglévőt fejleszteni.
<P>
Véleményem szerint különös figyelmet kell fordítani a fiatalokra, akiknek a jelenlegi európai statisztikai adatok szerint sajnos még hosszabb idejű munkanélküliséggel kell szembenézniük, vagy akiket ideiglenesen alkalmaznak. Ezenkívül a megállapított költségvetés felhasználására vonatkozó éves jelentés a közeljövőben lehetővé teszi az alapos elemzést, és szükség esetén a költségvetés feltöltését. Pénzösszegek egyik programból a másikba történő átvitelével mindkettő tönkretételét kockáztatjuk.
<SPEAKER ID="196" NAME="Karin Kadenbach" AFFILIATION="S&amp;D">
(DE) Elnök asszony! Ma tartottuk az Európai Globalizációs Alkalmazkodási Alapról szóló vitát, most pedig a mikrohitelekről beszélünk. Az EU-ban a pénzügyi és gazdasági válság hatásainak leküzdéséhez és az európai munkaerőpiac serkentéséhez mindkét eszköz alapvető fontosságú.
<P>
Mindkét eszközre szükségünk van, hiszen nem mindenki alkalmas vállalkozónak. Nem lehet továbbá foglalkoztatáspolitikánk célja, hogy a korábbi munkavállalókból és nem önfoglalkoztató munkaerőből pusztán üzleti okokból új önálló vállalkozókat csináljunk. Ezekre az emberekre a "látszólag önálló vállalkozó” megnevezés illene inkább. A tagállamoknak e tekintetben megfelelő óvintézkedéseket kell hozniuk. Mindazoknak azonban, akik fel akarják vállalni az önfoglalkoztatással járó kihívást, rendelkezésükre kell bocsátani a forrásokat, hogy saját vállalkozást indíthassanak, vagy hogy a meglévőt fejleszthessék. Emellett azonban továbbra is biztosítani kell - és ez az Európai Parlament és a tagállamok feladata - a szokásos szociális biztonságot. Az új ötletekhez új pénzre van szükségünk.
<SPEAKER ID="197" NAME="Zigmantas Balčytis" AFFILIATION="S&amp;D">
(LT) Úgy gondolom, hogy ma az európai parlamenti képviselőknek egyhangúlag az a véleményük, hogy erre a mikrofinanszírozási támogatási eszközre most nagy szükség van. Az élet- és munkakörülmények alapvetően megváltoztak, és a munkanélküliség veszedelme - amely szinte valamennyi államot sújtott - arra kényszerít bennünket, hogy bizonyos támogatási eszközök módosítására vonatkozó javaslatokat terjesszünk elő. Eddig a legtöbb pénzügyi támogatást nagyvállalatok és szervezetek számára irányozták elő, és sokszor hangsúlyozták, hogy mostanáig a közönséges európai uniós polgároknak kevés vagy semmi esélyük nem volt pénzügyi támogatásra. Úgy vélem, hogy a Bizottság jövőbeli megoldása, hogy az Európai Parlamenttel együtt megállapodásra törekszik, alapvető fontosságú. 100 millió csak a kezdet. Ez egy első próbálkozás, de meggyőződésem, hogy ez a próbálkozás sikeres lesz.
<SPEAKER ID="198" NAME="Vladimír Špidla">
a Bizottság tagja. - (CS) Hölgyeim és uraim! A vita világosan bizonyította, hogy a Parlament támogatja a mikrofinanszírozási eszközt, és úgy gondolom, hogy a kérdés lényegét tekintve nincsenek alapvető viták. Azt is gondolom továbbá, hogy a kérdés lényegét tekintve a Tanács álláspontjához igen közel állnak.
<P>
A finanszírozás kérdése az, amely továbbra is nyitott. Természetesen a finanszírozás kérdése is az együttdöntési folyamat része, ami azt jelenti, hogy nagy szükség lesz arra, és kívánatos lesz, hogy kompromisszum szülessen, és örülök, hogy a vita jelzés volt arra, hogy teljes mértékben készen állnak a Tanáccsal folytatott tárgyalások haladéktalan lezárására. Ugyanakkor a vitából kiderült, hogy néhány területen van lehetőség kompromisszumra.
<P>
A vita során gyakran említették és gyakran kritizálták a Bizottságot a Progress program, illetve a program ezen új eszköz keretében történő alkalmazásával kapcsolatban. Meg kell mondanom, hogy a Bizottság nem egy egyszerű kérdés előtt állt, mert vagy a meglévő költségvetés keretén belül vagy az intézményközi megállapodás keretén belül kellett mozognia. Csak azt a pénzt tudta felhasználni, amely rendelkezésre állt. A Progress program forrásainak használatát érintő döntésünk mérlegelésekor igen alaposan átgondoltuk a következményeket, és arra a megállapításra jutottunk, hogy bár nem volt ideális megoldás, valószínűleg ez volt az egyetlen lehetséges megoldás.
<P>
Többször elhangzott a vitában, hogy ez valamiféle bűvészmutatvány vagy a pénz egyik zsebből a másikba való áttétele. Nem erről van szó, hiszen minden elemzés egyértelműen igazolja, hogy a mikrohitel elv keretén belül felhasznált forrásoknak becslések szerint ötszörös szorzó hatásuk van. Más programban ezek a források 1-es indexet érnének el, miközben a mikrohitel programban ez az index elvileg legalább 5-ös. Ebből a szemszögből nézve nem csak az egyik zsebből a másikba való áttételről van szó, hanem a források újfajta felhasználásáról. Szeretném megismételni, hogy nem volt könnyű döntés, és azt sem gondolom, hogy ez volt az egyetlen döntés, és a kompromisszumról szóló vitában, biztosan találnak elfogadható alapot, vagy legalábbis remélem.
<P>
A mikrohitelre vonatkozó elképzelés azon a világos megállapításon alapul, hogy a jelenlegi pénzügyi rendszer nem biztosít elegendő forrást különösen a kis- és középvállalkozásoknak, más szóval a rendszer nem használja ki azt az emberi tőkét, amely az úgynevezett hátrányos helyzetű csoportokhoz tartozó emberekben rejlik. Úgy vélem, hogy ez a lehetőségek elvesztegetése, és ezért örülök, hogy a Bizottság javaslatot tett erre az eszközre, és annak is örülök, hogy a Parlament ezt ily nagyra értékeli.
<P>
Amint már említettem, az elképzelés az, hogy kihasználjuk azt az emberi tőkét, amely azokban az emberekben rejlik, akik normál esetben nem tudnák tőkéjüket ilyen vállalkozói módon kihasználni. Nagyon fontos azonban az idő kihasználása is. Véleményem szerint a túlságosan hosszú vita ezen eszköz valódi értelme ellen való lenne, hiszen válság idején különösen szükség van rá. Azt is gondolom, hogy olyan időkben is szükség lesz rá, amikor nem lesz válság, és az európai munkaerőpiac és gazdaságpolitika állandó elemévé válik.
<SPEAKER ID="199" NAME="Kinga Göncz">
előadó. - (HU) Köszönöm a támogató megjegyzéseket és a hozzászólásokat. Hadd osszam azok véleményét, akik csalódásukat fejezték ki a Tanács mindenfajta kompromisszumkészségének a hiánya miatt és hadd mondjam biztos úrnak is azt, hogy az, hogy ha Progress-forrásokat csoportosítunk át, kizárólag Progress-forrásokat, annak az üzenete az, hogy a társadalmi befogadást szolgáló források esetében csak akkor tudjuk elképzelni a legesendőbbek támogatását, hogy ha a forrásokat ugyanezt a célt szolgáló helyről vesszük el. Semmi másfajta forrást nem tudunk találni. Azt gondolom, hogy ez elfogadhatatlan.
<P>
Az együttdöntés azt is jelenti, hogy mindenkinek, mindegyik félnek lépéseket kell tenni. A Parlamentnek több ajánlata és több javaslata volt ezzel kapcsolatban, miközben a Tanácsnak és a Bizottságnak nem volt olyan javaslata, ami segítette volna a megállapodást. Hadd mondjam el Elisabeth Schroedternek, hogy az, hogy itt a Progress-t védjük - ez egy közös meggyőződésünk, hogy ebben mégiscsak hajlandók vagyunk kompromisszumra - abban az a meggyőződésünk fejeződik ki, hogy ennek a programnak mihamarabb létre kell jönnie.
<P>
Akkor segítség ténylegesen, hogy ha ez 2010 elején el tud indulni. Akkor, hogy ha a Parlament ezt megszavazza ezen a héten, akkor a maga részéről megtette azt, amit tud tenni ahhoz, hogy 2010 elején elinduljon ez a program, hisz a következő évre a 25 milliót a Parlament a saját forrásaiból meg fogja szavazni feltehetően, és hogy ha az összösszeget megszavazza a Parlament, akkor ez elegendő ahhoz, hogy a Bizottság megkösse azokat a megállapodásokat, amelyekkel indítható a program.
<P>
Azt gondolom, hogy ebben kifejeződik a Parlament konstruktivitása. Mindenképpen nagyon fontosnak tartom a társadalmi befogadás szempontjából ezt a programot, és szeretném kérni képviselőtársaimat arra, akik ezt támogatták, hogy ne a Progress-programból vegyük el teljes forrást, hogy a saját kormányaiknál is lobbizzanak ezért, hisz a Tanácsban ezeknek az országoknak a kormányai ülnek
<SPEAKER ID="200" NAME="Elnök">
A vitát lezárom.
<P>
A szavazásra holnap kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="201" NAME="Corina Creţu  " AFFILIATION="S&amp;D">
írásban. - (RO) A gazdasági válság erősen érezhető társadalmi válsággá vált, amelyre még nem találtunk megoldást. Sajnos, az egyik jelzőszám, amely a fellendülés elindításában segítséget nyújthatna, a hitelezés szintje, az euróövezetben elérte az 1991 óta legalacsonyabb szintet, és az új tagállamokban, ahogy Romániában is, példátlan összeomlás jellemzi. Ez az egyik elem, amely kétségessé teszi a recesszió jövőbeli legyőzését. Ezek figyelembevételével nagyra értékelem az Európai Bizottság üdvözlendő javaslatát a mikrofinanszírozási eszköz létrehozásáról.
<P>
A társadalmi integráció hatékonyságának biztosítása érdekében azonban az eszközt egy külön költségvetési tételben kell szerepeltetni. A pénzeszközök Progress programból történő átcsoportosítása befolyásolná a program közösségi fellépésre vonatkozó specifikus iránymutatásait, és vészjelzést küldene egy európai végrehajtó testület szociális nyitottságáról, amely eddig sajnos a kellő társadalmi részvétel kimutatása tekintetében rendkívül visszafogott volt.
<P>
A válság a hátrányos helyzetű emberek minden kategóriáját érinti, és nem hagyhatjuk figyelmen kívül a fiatalokat érintő súlyos munkanélküliséget. Gazdasági és társadalmi szinten, demográfiai szempontból és a bűncselekményeket tekintve számos következménnyel jár, hogy Európában minden ötödik fiatalnak nincs munkája. Ezért az a véleményem, hogy jobban kell összpontosítanunk arra, hogy növeljük a fiatalok munkaerőpiacra való belépésének az esélyeit.
<SPEAKER ID="995" NAME="Vasilica Viorica Dăncilă  " AFFILIATION="S&amp;D">
írásban. - (RO) Tavaly ősz óta több mint 5 millió európai polgár veszítette el munkáját, így Európában összesen 22,5 millióra nőtt a munkanélküliek száma. Ilyen körülmények között nem hagyhatjuk figyelmen kívül, hogy a fiatalokat érintő munkanélküliség szintje igen magas. Nagyon aggasztó, hogy Európában minden ötödik fiatalnak nincs munkája, ami gazdasági és társadalmi szinten, demográfiai szempontból és a bűncselekményeket tekintve számos következménnyel jár. Néhány országban a munkanélküli fiatalok aránya még a nemzeti munkanélküliségi rátánál is magasabb. Például három litván fiatalból egy munkanélküli, miközben a 25 év alatti spanyol polgárok 43%-át érinti ez a probléma. Úgy gondolom, hogy több figyelmet kell fordítani a fiatalokra. Ebben a tekintetben az Európai Bizottság kezdeményezése a mikrofinanszírozási programokról, amelyeket külön költségvetési tételben kell szerepeltetni, segíteni fogja a fiatalok ösztönzését és motiválását a munkaerőpiacra való belépésre, csökkentve ezáltal az e csoporton belül megnövekedett munkanélküliségi rátát.
<SPEAKER ID="202" NAME="Iosif Matula  " AFFILIATION="PPE">
írásban. - (RO) A mikrohitelek kínálatának fellendítése érdekében fokozni kell az európai uniós és a nemzeti szinten kifejtett jelenlegi erőfeszítéseket. Az európai mikrofinanszírozási eszköznek hasznos támogatást kell nyújtania azoknak a munkanélkülieknek és hátrányos helyzetűeknek, akik mikrovállalkozásokat szeretnének alapítani vagy működtetni. Úgy gondolom, hogy az európai mikrofinanszírozási eszköz számára külön hitelkeretet kell biztosítani, mivel e rendszer kedvezményezettjei nem ugyanazok mint a Progress program kedvezményezettjei. A Progress program pénzeszközeit semmilyen körülmények között sem szabad csökkenteni ebben a válságos időszakban, mivel azok a leghátrányosabb helyzetű csoportokat célozzák meg. Úgy gondolom továbbá, hogy az európai mikrofinanszírozási eszköz számára kellően nagy költségvetést kell biztosítani annak érdekében, hogy valóban hatékony legyen a foglalkoztatás és a társadalmi integráció tekintetében meghatározott céljai elérésében. A tagállamoknak és az egész EU-nak folytatnia kell a Progress program hatékony végrehajtását a gazdasági világválság időszakában.
