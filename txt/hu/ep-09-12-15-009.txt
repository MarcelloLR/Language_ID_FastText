<CHAPTER ID="009">
A szavazáshoz fűzött indokolások
<P>
A szavazáshoz fűzött szóbeli indokolások
<SPEAKER ID="082" NAME="Aldo Patriciello" AFFILIATION="PPE">
(IT) Tisztelt elnök úr, hölgyeim és uraim! Üdvözlöm az előadó és mindazon képviselő által végzett nagyszerű munkát, akik olyan új eszköz létrehozásán dolgoznak, amely lehetővé fogja tenni, hogy mikrohiteleket kapjanak a kis- és középvállalkozások és azok az emberek, akik az elmúlt évek során veszítették el munkahelyüket.
<P>
Tekintve, hogy önmagában az Európai Unióban 3 millió munkahely szűnt meg, és a bankok nehezen adnak hitelt, ez az eszköz könnyebb hozzáférést fog biztosítani az új vállalkozás indításához szükséges forrásokhoz.
<P>
Biztos vagyok abban, hogy ez az új kezdeményezés hozzájárul a munkahelyteremtéshez, különösen akkor, ha olyan új, kiegészítő intézkedéseket vezetünk be, mint a képzéshez nyújtott finanszírozás, ami segítséget fog adni a fiataloknak befektetési projektek indításához.
<P>
Tisztelt elnök úr! Ezt az eszközt a lehető leghamarabb jóvá kell hagyni, hogy új életet leheljen az európai gazdaság éltető erejét jelentő kis- és középvállalkozásokba.
<SPEAKER ID="083" NAME="Dimitar Stoyanov" AFFILIATION="NI">
(BG) Köszönöm, elnök úr. A pénzügyi intézkedésekről szóló jelentés mellett szavaztam. Úgy vélem, hogy ez az eszköz határozottan időszerű ebben a pillanatban, és hogy nagyon pozitív hatása lesz, ha megfelelően alkalmazzuk, ahogyan az az én országomban, Bulgáriában történt. Pillanatnyilag rendkívül kedvezőtlen a légkör a kisvállalkozók számára, akiknek a szűkös lehetőség miatt nincsen esélyük arra, hogy bankhitelhez jussanak.
<P>
Valamennyi bank olyan politikát folytat, amely alapvetően összeegyeztethetetlen a pénzintézetek fogalmával. Az az érzésem, hogy a bankok önkényesen egyre több plusz feltételt szabnak, aminek nincsen más oka, minthogy ne kelljen hitelt adniuk. Hitel nélkül azonban nem működhetnek a vállalkozások.
<P>
Hitelezés esetén azonban ezek a társaságok kötelesek 100-150%-os garanciát adni, ami csődbe viheti őket. Ezért gondolom úgy, hogy az Európai Unió és a Parlament ebben az esetben nagyon helyesen cselekedett ezzel a jelentéssel, amely valóban hozzájárul mind Európa, mind Bulgária gazdaságának fejlődéséhez.
<SPEAKER ID="084" NAME="Diane Dodds" AFFILIATION="NI">
Tisztelt elnök úr! Szeretném egyértelművé tenni, hogy habár nagyon jó és követendő ötletnek tartom a kisvállalkozások segítését, azt a nemzeti kormányok szintjén kellene folytatni. Határozott aggodalmaim vannak a javaslatot illetően, valamint a hitelekre vonatkozó számadási kötelezettséggel és az arra vonatkozó visszafizetéssel kapcsolatosan.
<P>
Arra ösztönözném a nemzeti kormányokat, hogy tegyenek meg minden tőlük telhetőt a gazdaságunk gerincét alkotó kisvállalkozások megsegítésére. Az EU a szabályozás enyhítésével és a pénzalapok nemzeti szintű elérésével segíthet.
<SPEAKER ID="085" NAME="Syed Kamall" AFFILIATION="ECR">
Tisztelt elnök úr! Támogattuk a javaslatot. Úgy vélem, hogy nagyon fontos, hogy az EU egész területén segítsük a vállalkozókat, jólétet és munkahelyeket teremtsünk a tagállamokban, és az embereket kiemeljük a szegénységből. Azért is hálás vagyok, hogy figyeltünk arra, hogy a pénzt a meglévő költségvetésből vegyük el, és az ne jelentsen új ráfordítást, és arra használjuk fel, hogy megsokszorozzuk a magánszektorból érkező ráfordítást.
<P>
Fel kell azonban hívnom a figyelmet arra, hogy nagyon óvatosnak kell lennünk, amikor állami finanszírozást és az adófizetők pénzét használjuk. Saját választókerületemben ismerek néhány mikrofinanszírozási eszközt, mint amilyen például a kiváló Croydon Caribbean Credit Union, amely a hátrányos helyzetű közösségeknek segít kilábalni a szegénységből. Ezeket a lehetőségeket már kiszorították a helyi önkormányzati és más állami mikrofinanszírozási eszközök. Fontos, hogy a mikrofinanszírozáshoz való hozzáférés javítása során ne szorítsuk ki a már meglévő, kiváló magánfinanszírozási lehetőségeket.
<SPEAKER ID="086" NAME="Alfredo Pallone" AFFILIATION="PPE">
(IT) Tisztelt elnök úr, hölgyeim és uraim! Úgy hiszem, valamennyien egyetértünk a mikrohitelek nyújtásával, de a pénzügyi erőforrásokat is meg kellene vitatnunk. Véleményem szerint a mi feladatunk kellene, hogy legyen e pénzügyi erőforrás növelése.
<P>
Arra is ügyelnünk kell, hogy a kis- és középvállalkozások más érdekcsoportjai ne juthassanak mikrohitelhez, mivel a mikrohitel a szociálisan hátrányosabb helyzetűek megsegítése céljából jött létre. Ezzel együtt egy kulturális kérdést is meg kell vitatnunk: sok országban - és azt hiszem, különösen azokban az országokban, ahol a legnagyobb a szükség - hiányzik az említett összegek megszerzéséhez szükséges megfelelő kulturális hozzáállás. Határozott véleményem, hogy először az érintett kormányoknak kellene alkalmazniuk ezeket az eszközöket.
<P>
Európában kétféle sebesség létezik: azon országok sebessége, amelyek már magukévá tették ezt a hozzáállást - mint Franciaország és Németország -, és vannak más országok, amelyek e helyett kulturális szempontból kellene, hogy megközelítsék ezt a kérdést. Egyszóval határozottan úgy vélem, hogy a valódi probléma - ami valóban kockán forog Európában - az, hogy nem egyszerűen arról van szó, hogy öncélúan keressük a finanszírozást, hanem meg kell próbálnunk olyan feltételeket teremteni, amelyek közepette a legkevésbé szerencsés munkavállalók saját maguknak teremthetnek munkahelyeket.
<P>
A szavazáshoz fűzött írásbeli indokolások
<SPEAKER ID="089" NAME="Luís Paulo Alves  " AFFILIATION="S&amp;D">
írásban. - (PT) A foglalkoztatási célú mikrofinanszírozási eszköz létrehozása mellett szavaztam, mivel annak célja, hogy lehetőségeket biztosítson a munkanélkülieknek, és ösztönözze a vállalkozói szellemet. Ez az eszköz, amelyet olyan emberek számára hozunk létre, akik (kevesebb mint 10 alkalmazottat foglalkoztató és 2 millió euró alatti forgalommal rendelkező) mikrovállalkozást akarnak indítani vagy fejleszteni, számos munkanélküli előtt új lehetőségeket nyit meg. A gazdaság jelenlegi helyzetét tekintve hasznos lett volna, ha ez a fontos program hamarabb indult volna, mivel az emberek régóta nehéznek találják a hitelhez jutást.
<P>
Mivel ez az eszköz olyan állami és magánszervezetek számára szolgál, amelyek az EU tagállamaiban, nemzeti, regionális és helyi szinten biztosítanak mikrohitelt magánszemélyek és mikrovállalkozások számára, az illetékes szerveknek szigorúan nyomon kell követniük, hogy a hitel valóban azokra a helyekre jusson el, ahol arra a legnagyobb szükség van, és ne ismétlődjenek meg azok a helyzetek, amelyek a legutóbbi pénzügyi válság során álltak elő.
<SPEAKER ID="090" NAME="Andrew Henry William Brons  " AFFILIATION="NI">
írásban. - Támogatom, hogy az állam mikrofinanszírozás biztosítása révén segítse az egyéneket abban, hogy kisvállalkozásba kezdjenek. Azt azonban ellenzem, hogy az Európai Unió végezze el ezt a feladatot. Ennek ellenére néhány módosítás mellett szavaztam, mert mindig is valószínű volt, hogy az állásfoglalás elfogadásra kerül, és amennyire lehet, javítani akartam az állásfoglaláson. Az, hogy több módosítást minősített szavazattöbbséggel kellett elfogadni, megakadályozott abban, hogy bizonyos módosításokról külön szavazzak.
<SPEAKER ID="091" NAME="David Casa  " AFFILIATION="PPE">
írásban. - A gazdasági világválság egyik leghátrányosabb következménye az, hogy a bankok nem adnak hitelt, ami mind az egyéneket, mind a nagyvállalatokat megakadályozza a gazdasági tevékenységük folytatásában. Az Európai Bizottság javaslata olyan mikrofinanszírozási eszköz létrehozásáról rendelkezik, amely révén megpróbálja csökkenteni a bankok és más pénzintézetek finanszírozást illető, jelenlegi tétovázását. Ezért határoztam úgy, hogy támogatom az előadót ebben a kérdésben, és a jelentés mellett szavazok.
<SPEAKER ID="092" NAME="Nikolaos Chountis  " AFFILIATION="GUE/NGL">
írásban. - (EL) A jelentés ellen szavaztam, mert az Európai Unióban egyre növekvő munkanélküliség nem küzdhető le mikrofinanszírozási programmal. Külön költségvetési tételhez tartozó, megfelelő finaszírozású, integrált programokra van szükség, amelyek a fiatalok munkanélküliségének megszüntetésére helyezik a hangsúlyt. Ez rendkívül nagymértékű Görögországban: minden negyedik 25 év alatti fiatal munkanélküli.
<P>
Nagy általánosságban azt lehet mondani, hogy olyan politikákra van szükségünk, amelyek megkövetelik a közösségi költségvetés növelését, és amelyek felülírják a Stabilitási Paktum neoliberális keretrendszerét és az alacsony deficiteket. Úgy vélem továbbá, hogy az e mechanizmus keretében történő finanszírozás csakis önkéntes alapon történhet, és semmiképpen nem kényszeríthet senkit a mechanizmus alkalmazására csak azért, mert attól fél, hogy megvonják vagy csökkentik a társadalombiztosítási juttatásait. Az általam és az Egységes Európai Baloldal/Északi Zöld Baloldal képviselőcsoportban ülő képviselőtársaim által erre vonatkozóan előterjesztett módosításokat sajnos elvetették.
<SPEAKER ID="093" NAME="Diogo Feio  " AFFILIATION="PPE">
írásban. - (PT) Mivel Európa mély gazdasági és pénzügyi válságon megy keresztül, ami azzal, hogy valamennyi tagállamban nő a munkanélküliség, komoly társadalmi problémákhoz vezetett, feltétlenül szükséges, hogy az Európai Unió hatékony mechanizmusokat hozzon létre a válság kezelésére és a leginkább érintettek támogatására - a munkanélkülieket és a nehéz helyzetben lévő vállalkozásokat is beleértve.
<P>
Ezért üdvözlöm a foglalkoztatási célú mikrofinanszírozási eszköz létrehozását, ami a vállalkozói szellemet állítja a középpontba, és mindenkinek megadja a lehetőséget arra, hogy saját vállalkozásba kezdjen. Az európai mikrofinanszírozás olyan esetekben lesz elérhető - a mikrovállalkozások fejlesztésének támogatása, valamint mentori tevékenység, felkészítés és az Európai Szociális Alapból való kamattámogatás révén -, amikor elutasítják vagy megnehezítik a bankhitelhez való hozzájutást.
<P>
Arra is fontos felhívnunk a figyelmet, hogy ez az eszköz a megalapozott üzleti elképzelések megvalósítását elősegítve kizárólag a vállalkozói szellemet kellene, hogy támogassa, aminek révén új munkahelyeket lehet teremteni, és nem kellene azt szociális támogatásra vagy a fogyasztás növelésére használni.
<SPEAKER ID="094" NAME="José Manuel Fernandes  " AFFILIATION="PPE">
írásban. - (PT) A gazdasági válság és a növekvő munkanélküliség jelenlegi feltételei mellett fontos az önfoglalkoztatás terjesztésének, valamint a mikrovállalkozások alapításának és fejlesztésének támogatása. A mikrohitel segíteni fog e célkitűzés megvalósításában. Ezért üdvözlöm a Bizottság javaslatát és a Parlament ezzel kapcsolatban végzett munkáját. Ez a vállalkozói szellem ösztönzésének, valamint a foglalkoztatás növelésének és a társadalmi integrációnak egyik módja. Ez a mikrofinanszírozási eszköz kiegészíti a foglalkoztatást és az integrációt támogató programokat. Következésképpen fontosnak tartom, hogy ennek az eszköznek a finanszírozása ne a meglévő programok rovására vagy azokat veszélyeztetve történjen.
<P>
A Költségvetési Bizottságban már megszavaztam ezt az eszközt a 2010. évi költségvetési eljárás keretében, aminek révén két új költségvetési tételt határoztunk meg: az egyik 37,5 millió euró összegű működési költség, a másik 0,25 millió euró összegű igazgatási költség. Remélem, hogy hamar működni kezd ez a program, és a pályázatok jóváhagyási eljárása gyors és bürokratikus akadályoktól mentes lesz.
<SPEAKER ID="095" NAME="Ilda Figueiredo  " AFFILIATION="GUE/NGL">
írásban. - (PT) Sajnáljuk, hogy a tisztelt Házban a többség megint nem tartotta meg az ígéretét, és olyan javaslatot szavazott meg, amely pénzt von el a Progress programtól, amelynek szociális intézkedései már így is alulfinanszírozottak. Függetlenül az új európai mikrofinanszírozási eszköz célkitűzéseivel kapcsolatos megfontolásokra, elfogadhatatlan, hogy azt meglévő programok - ebben az esetben a Progress foglalkoztatással, társadalmi integrációval és egyenlő jogokkal foglalkozó közösségi program - céljára rendelkezésre álló alapok csökkentése révén kellene finanszírozni.
<P>
A Foglalkoztatási és Szociális Bizottság által jóváhagyott szöveg egyértelműen elvetette, hogy ezt az eszközt a Progress-ből finanszírozzuk, és új, saját forrással rendelkező költségvetési tétel meghatározását javasolta saját forrás, más szóval "új” pénz juttatásával. A képviselőcsoportunk által előterjesztett módosítások ugyanezeket az irányokat követték, de ma elutasításra kerültek.
<P>
Mivel a különböző tagállamokban romlanak a szociális feltételek, elfogadhatatlan, hogy a pénzalapokat a foglalkoztatás és a társadalmi integráció területéről más, időközben meghatározott prioritások felé irányítsuk - még akkor is, ha a mikrofinanszírozásról van szó.
<SPEAKER ID="096" NAME="Bruno Gollnisch  " AFFILIATION="NI">
írásban. - (FR) A mikrohitelről szóló Göncz-jelentésnek és e projekt finanszírozását övező polémiának köszönhetően megnéztem, hogy miről szól ez a híres Progess program, amiből a baloldal hajthatatlan véleménye szerint nem vehető el egyetlen cent sem a mikrovállalkozások és egyéni kezdeményezések finanszírozására. Mert pillanatnyilag milyen célt is szolgál valójában a "közösségi foglalkoztatási és társadalmi szolidaritási programként” meghatározott Progress? Papírmunkát, valamint tanulmányok és jelentések finanszírozását, mert pillanatnyilag nem a munkanélküliek és a kirekesztettek, hanem a politikai döntéshozók és véleményformálók jelentik a Progress "célközönségét”.
<P>
Egyesek elutasítják, hogy a hét évre elkülönített csekély 700 millió euróból 100 millió eurót lecsípjünk a mikrohitel céljára. Egy kicsit kevesebbet jelent azoknak, akik profitálnak a rendszerből, és kicsit több pénz jut az európaiaknak, változatlan költségvetéssel: ezzel senki sem vitatkozhat! Itt az idő, hogy a szegénység és a polgártársaink nehézségeinek megfigyelése helyett konkrét lépéseket tegyünk! Egyetlen fenntartásom van azonban: a mikrohitel csak azért szükséges, mert a "banksterek”, akik nagyon gyorsan zsebrevágják az állami támogatást, és nem teszik azt, amit tenniük kellene: nevezetesen hogy pénzt pumpáljanak a gazdaságba.
<SPEAKER ID="097" NAME="Françoise Grossetête  " AFFILIATION="PPE">
írásban. - (FR) Göncz asszony európai mikrofinanszírozási eszközről szóló jelentése mellett szavaztam. A mikrofinanszírozás a mikrohitelekre (a 25 000 euró alatti kölcsönökre) és a mikrovállalkozásokra (10-nél kevesebb alkalmazottat foglalkoztató vállalkozásokra) vonatkozik.
<P>
A mostani gazdasági válság idején, valamint az odaítélt hitelek számának jelentős csökkenése miatt az Európai Unió számára döntő fontosságú, hogy a legkiszolgáltatottabbak - a munkanélküliek, a fiatalok és a kisvállalkozások - számára hozzon létre eszközt.
<P>
Amikor egy gazdaság vagy munkahelyek forognak kockán, döntő fontosságú, hogy jelentős befektetéssel ösztönözzük a növekedést. Az eszköz finanszírozása 100 millió euróval fog nőni, ezt az összeget a Progress program (közösségi foglalkoztatási és társadalmi szolidaritási program) költségvetéséből vesszük el, és a program január 1-jén fog hatályba lépni (négyéves időszakra). A Tanácsnak meg kell hallgatnia ezt az üzenetet, hogy a következő néhány nap során megállapodásra juthassunk.
<SPEAKER ID="098" NAME="Sylvie Guillaume  " AFFILIATION="S&amp;D">
írásban. - (FR) Kollégám, Göncz asszony jelentése mellett szavaztam, mert létfontosságúnak tartom - különösen a foglalkoztatási válság és a szociális válság közepette -, hogy külön költségvetési tételt meghatározva támogassuk a mikrofinanszírozást. Ez a bankhitelekből való kirekesztés és a szegénység elleni küzdelmet szolgáló, külön eszköz. Az Európai Bizottság kérésével ellentétben ellenezzük azt az elképzelést, miszerint a Progress programból csoportosítanánk át pénzt az európai mikrofinanszírozási eszköz számára, mert az negatív üzenetet küldene a gazdaság szereplőinek. Fenn kell tartanunk a Progress programot, ami a legkiszolgáltatottabb csoportokra irányul, és a tagállamok és az Európai Unió közös felelőssége, hogy azt a jelen körülmények között hatékonyan végrehajtsa.
<SPEAKER ID="099" NAME="Lívia Járóka  " AFFILIATION="PPE">
írásban. - (HU) Rendkívül örvendetes, hogy az Európai Parlament nagy többsége a mai napon jóváhagyta a foglalkoztatási és társadalmi integrációs célú európai mikrofinanszírozási eszközről szóló jelentést. A tervezett mikrohitelrendszer jelentősen hozzájárulhat a társadalmi kohézió megteremtéséhez, új munkahelyeket teremthet és jelentős mértékben hozzájárulhat a pénzügyi és gazdasági válság káros hatásainak mérsékléséhez. A globális recesszió idején különösen fontos a munkaerőpiacról, illetve a hagyományos hitelpiacról kiszorult állampolgárok számára új lehetőségeket biztosítani, és megnyitni az utat a stabil és tartós önfoglalkoztatás előtt. Lényeges továbbá, hogy a hátrányos helyzetű régiókban vállalkozni szándékozók, illetve a legsebezhetőbb csoportok számára is létezzen olyan egyszerű pénzügyi eszköz, amely a magasnak ítélt kockázat, a kis árrés és a nem teljesítés veszélye dacára lehetővé teszi vállalkozások indítását vagy fellendítését. Az európai munkavállalók túlnyomó többségét kis- és középvállalkozások, illetve mikrovállalkozások foglalkoztatják.
<P>
Ezért annak érdekében, hogy ezek a cégek ne veszítsék el, sőt növeljék foglalkoztatási potenciáljukat, megfelelő támogatásban kell őket részesíteni, amely adott esetben olyan kis összegű, amelyet a hagyományos bankszektor nem képes nyújtani. Az Európai Parlament a mai szavazáson egyértelműen jelezte, hogy minél előbb fejeződjön be az együttdöntési eljárás annak érdekében, hogy a mikrofinanszírozási eszköz lehetőleg már 2010-től elérhetővé váljék.
<SPEAKER ID="998" NAME="Eija-Riitta Korhola  " AFFILIATION="PPE">
írásban. - (FI) Tisztelt elnök úr! A mikrofinanszírozási eszközökről szóló jelentés mellett szavaztam.
<P>
Még mindig sokat tehetnénk azért, hogy a fiatalokat vállalkozásra ösztönözzük Európában. A pénzügyi és gazdasági válság foglalkoztatási és szociális válságot vont maga után, és az előrejelzések ténylegesen azt mutatják, hogy a jövő évben további 10 millió munkanélküli lesz Európában. Ha valamikor haladéktalanul intézkedni kell, akkor most itt van az idő.
<P>
Mivel a helyzetet jelenleg tovább súlyosbítja a hitelmegszorítás, határozottan támogatom a jelentésben szereplő kezdeményezést, miszerint adjunk mikrohitelt a munkanélkülieknek és a munkanélküliséggel fenyegetett csoportoknak, akik nehezen jutnak hozzá az üzleti elképzeléseik megvalósításához szükséges kereskedelmi hitelekhez. Ugyanakkor pénzt kell fektetnünk például a fiataloknak szóló workshop-okba, üzleti inkubátorokba és a vállalkozói képzésbe is.
<P>
A foglalkoztatási adatok javításába és a vállalkozói szellem fejlesztésébe való befektetés átfogó megközelítése a virágzó Európa előfeltétele.
<SPEAKER ID="997" NAME="Patrick Le Hyaric  " AFFILIATION="GUE/NGL">
írásban. - (FR) Támogatom a szociális juttatások finanszírozását, amelynek célja a munkájukat elveszítő munkavállalók megsegítése. Ez azonban nem jelentheti azt, hogy a vállalkozásokat felmentjük társadalmi és területi kötelezettségeik alól. Nem az állami hatóságok feladata, hogy kompenzálja a kötelezettségek teljesítésének elfogadhatatlan mulasztását. Ezért kénytelen vagyok tartózkodni.
<SPEAKER ID="100" NAME="Jörg Leichtfried  " AFFILIATION="S&amp;D">
írásban. - (DE) Azon új mikrofinanszírozási eszköz létrehozásáról szóló jelentés mellett szavazok, amely mikrovállalkozások indításához vagy fejlesztéséhez fog segítséget nyújtani a munkanélküliség veszélyének kitett emberek számára. A tíznél kevesebb alkalmazottal és 2 millió euró alatti üzleti forgalommal rendelkező vállalkozásokat nevezzük mikrovállalkozásoknak. Ez a finanszírozási lehetőség 2010. január 1-jétől kezdődően egyelőre négy évig lesz elérhető.
<P>
Ez azok számára fog lehetőséget biztosítani képzésre, a meglévő munkahelyek megőrzésére és egyes esetekben akár új munkahelyek teremtésére is, akik a válság következtében elveszítették munkahelyüket, vagy akiknek a vállalkozása nehezen jut hitelhez. Ez hozzá fog járulni a gazdaság ösztönzéséhez és a válság leküzdéséhez.
<SPEAKER ID="101" NAME="Jean-Luc Mélenchon  " AFFILIATION="GUE/NGL">
írásban. - (FR) A foglalkoztatási és társadalmi integrációs célú európai mikrofinanszírozási eszköz megteremtéséről szóló határozatra irányuló javaslat ellen szavazunk. Akkor, amikor az európai polgárok feleslegessé válnak a kapitalizmus válsága miatt, és az őket továbbra is kizsákmányolók a szolidaritás teljes hiányát mutatják, itt az idő, hogy az Európai Unió a felmerült problémák megoldása érdekében változtasson liberális megközelítésén.
<P>
Szembefordulva az Európai Unió liberális dogmatizmusa nyomán kialakult, telhetetlen üzleti étvággyal olyan politikára van szükségünk, amely megvédi azokat az európai munkavállalókat, akik megteremtették azt a jólétet, amitől most megfosztanak minket a nyereség nevében. Megint a hatalmas nyereségek és önkényesen adott, csekély alamizsnák Európájának esetéről van szó. A felajánlott jelentéktelen összegek, azok átláthatatlan elosztása és a támogatott eszköz mögötti individualista logika mind ezt bizonyítja. Ennek semmi köze ahhoz az általános érdekeket és társadalmi egyenlőséget képviselő Európához, amelyre népeinknek szüksége van.
<SPEAKER ID="102" NAME="Nuno Melo  " AFFILIATION="PPE">
írásban. - (PT) Válság idején, amikor kevés a hitel és nehéz hozzájutni, létfontosságú, hogy egy ilyen eszköz révén mikrohitelt adhassunk a kisvállalkozásoknak és azoknak az embereknek, akik elveszítették munkahelyüket, és új, saját vállalkozást akarnak indítani. Ilyenfajta támogató eszköz nélkül nehéz megvalósítani ezeket a célokat. Mi több, a jelenlegi válsághelyzetben a bankok nem reagálnak érzékenyen az induló vállalkozások hiteligényeire, ami az esetek többségében megakadályozza, hogy beinduljanak ezek a vállalkozások. Mivel a kilátások szerint további milliók fogják elveszíteni munkahelyüket az EU-ban, fontos, hogy létezzenek olyan ösztönzők, amelyekhez hozzáférhetnek az elbocsátott emberek, amikor új életet próbálnak kialakítani maguknak. Ily módon elkerülhetjük a társadalmi válságokat és csökkenthetjük a tagállamok szociális támogatási intézkedéseinek kiadásait.
<SPEAKER ID="103" NAME="Andreas Mölzer  " AFFILIATION="NI">
írásban. - (DE) Az elsősorban brit és amerikai spekulánsok okozta pénzügyi és gazdasági válság a gazdasági visszaesés eredményeképpen most Európa-szerte növekvő munkanélküliséghez vezet. Elsősorban a fiatalokat sújtja a változó helyzet, akiket már korábban is erőteljesen fenyegetett a munkanélküliség. Ezért különösen fontos, hogy lehetőséget kapjanak karrierjük indításához vagy újraindításához, és hogy egyengessük közülük azoknak az útját, akik saját vállalkozást akarnak indítani. Remélem, hogy az új, foglalkoztatási és társadalmi integrációs célú európai mikrofinanszírozási eszköz - a Progress - jelentős támogatást fog nyújtani nekik ebben a vonatkozásban.
<P>
Ez az új eszköz lehetővé teszi továbbá, hogy a még mindig tartó hitelválságra is reagálhassunk. A mikrovállalkozást indító emberek a kamattámogatáson kívül mentori tevékenység, képzés, felkészítés és kapacitásnövelés formájában fognak támogatást kapni. Támogatom a bizottsági kezdeményezést, miszerint a mikrofinanszírozási eszköz finanszírozását a Bizottság javaslatához képest 50%-kal, 150 millió euróra növelnénk. Ha azokra a hatalmas összegekre tekintünk, amelyeket a bankok megmentésére költöttünk, nem szabad kicsinyeskednünk azokkal szemben, akiket a legsúlyosabban érint a helyzet. Mindezen okoknál fogva a jelentés mellett szavaztam.
<SPEAKER ID="996" NAME="Wojciech Michał Olejniczak  " AFFILIATION="S&amp;D">
írásban. - (PL) Az Európai Bizottság 2009. november 10-én közzétette az európai mikrofinanszírozási eszköz megteremtéséről szóló európai parlamenti és tanácsi határozatra irányuló javaslatot. A javaslat "Az európai gazdaságélénkítési terv végrehajtása” című bizottsági dokumentumhoz és a Tanács prioritásaihoz kapcsolódik, amelyek a következők: a foglalkoztatás fenntartása, munkahelyek teremtése és a mobilitás elősegítése, a készségek fejlesztése és a munkaerő-piaci igényekhez való igazítása, valamint a foglakoztatáshoz való hozzáférés javítása.
<P>
A mikrofinanszírozási eszköz feltehetően könnyebb hozzáférést biztosít a pénzügyi szolgáltatásokhoz a munkanélküliek és a nehéz helyzetbe került vállalkozói csoportok számára. Olyan társadalmi rétegekből érkező embereket érint, akik nem rendelkeznek a kereskedelmi bankok által megkívánt hitelképességgel, de vállalkozásba szeretnének kezdeni. Az ilyen fajta támogatási eszköz - ami EU-alapokból származik - különös jelentőséggel bír olyan helyzetben, amikor kismértékű a hitelezés, és csökken a felvett hitelek értéke.
<P>
A hitelszektorban uralkodó helyzet azt mutatja, hogy a pénzügyi és gazdasági válság foglalkoztatási és szociális válságba fordul át. A Foglalkoztatási és Szociális Bizottság jelentése a Bizottság javaslatához képest jelentős módosításokat tartalmaz, többek között ellenzi, hogy a szükséges alapokat a Progress programból csoportosítsuk át az európai mikrofinanszírozási eszközbe. Az előadó azt javasolja, hogy az eszközt külön költségvetési tételként kezeljük, és hogy az eszköz következő négy évre vonatkozó költségvetését növeljük meg 50 millió euróval. E szempontokat figyelembe véve jóváhagyom a jelentést.
<SPEAKER ID="104" NAME="Evelyn Regner  " AFFILIATION="S&amp;D">
írásban. - (DE) A mikrofinanszírozási eszköz bevezetéséről szóló állásfoglalás mellett szavaztam, mert számomra az a legfontosabb, hogy gyorsan jóváhagyjuk ezt az állásfoglalást. Ez a lakosság hátrányos helyzetű rétegeinek lehetőséget fog adni arra, hogy hitelt vehessenek fel, és segítsenek magukon. Arra kérem azonban a Tanácsot, hogy ne vegye el a Progress finanszírozását. Fontos, hogy ez a program maradéktalanul megtartsa a finanszírozását. Az EU pénzét válság idején különösen nem szabad átcsoportosítani a társadalom leggyengébb tagjainak rovására.
<SPEAKER ID="995" NAME="Daciana Octavia Sârbu  " AFFILIATION="S&amp;D">
írásban. - Rendkívül örülök, hogy az Európai Parlament ma olyan eszközt hagyott jóvá, amely biztosítja, hogy további hiteleket kaphassanak a kisvállalkozások. Ezzel a döntéssel az elkövetkező négy év során 100 millió euró válik elérhetővé regionális és nemzeti szinten. Ez értékes és időszerű fejlemény, amely új lehetőségeket nyit sok olyan ember előtt, akikre hatással volt a globális recesszió. A ma bejelentett intézkedések támogatást fognak biztosítani azoknak, akik új vállalkozást akarnak indítani, valamint szakmai képzést biztosítanak, amelyek révén bővítik a készségek körét, és ezekre építve a polgárok megalapíthatják az európai gazdaság számára létfontosságú vállalkozásaikat. Egyre inkább azt látjuk, hogy az Európai Unió politikájában és jogszabályaiban nagyobb figyelmet kapnak a kis- és középvállalkozások. Üdvözlöm ezt az új fejleményt, és különösen azt, hogy az Európai Parlament a nehéz gazdasági időkben hozzájárul a kisvállalkozások fejlesztésének ösztönzéséhez.
<SPEAKER ID="994" NAME="Czesław Adam Siekierski  " AFFILIATION="PPE">
írásban. - (PL) A Progress program azért indult, hogy előmozdítsa az Európai Unió a szociálpolitikai menetrendben rögzített, a foglalkoztatás, a szociális ügyek és az egyenlő esélyek területén kitűzött céljainak megvalósítását. A program keretében rendelkezésre álló költségvetési eszközök célja, hogy ösztönözzék az átalakulás és a korszerűsítés folyamatát a foglalkoztatás, a társadalmi integráció és szociális védelem, a munkafeltételek, a megkülönböztetés elleni küzdelem és a férfiak és nők esélyegyenlőségének öt területén.
<P>
A pénzügyi és gazdasági válság most szociális válságba és foglalkoztatási válságba fordul át. A munkanélküliek és a hátrányos szociális helyzetű csoportok tényleges támogatást és tanácsot igényelnek, ha függetlenné akarnak válni. A Progress program a legveszélyeztetettebb csoportokat veszi célba, és ezzel kapcsolatban úgy vélem, hogy a tagállamok és az Európai Unió felelnek a program sikeres megvalósításáért. Az Uniónak ezen kívül meg kell tennie mindent annak érdekében, hogy az új egyéni vállalkozók és a mikrovállalkozást alapítók számára ellenőrzés, képzés - gyakorlati képzés is - és készségfejlesztés formájában bővítse a pénzügyi céltámogatások körét.
<P>
A Progress célja, hogy a mikrovállalkozások és a szociális gazdaság fejlesztését szolgálja. A mostani gazdasági és pénzügyi helyzetben - amelyben a korlátozott hitellehetőségek jellemzőek - a Progress program a pénzügyi céltámogatás körét kiterjeszti az induló vállalkozókra. A foglalkoztatás és a szociálpolitika elsősorban a tagállamok felelőssége, de az Európai Uniónak kellene ezeket a változásokat kezdeményezni. Valódi foglalkoztatási lehetőségeket kell teremteni mindenki számára, és javítani kell a munka színvonalát és termelékenységét.
<SPEAKER ID="105" NAME="Bart Staes  " AFFILIATION="Verts/ALE">
írásban. - (NL) A mikrofinanszírozás egy olyan érdekes eszköz, amely válság idején nyújt pénzügyi támogatást a munkanélkülieknek vagy munkanélküliség által fenyegetett embereknek, valamint a szociális gazdaságban tevékenykedő vállalkozásoknak. A jelentés ellen szavaztam, mivel nem biztos, hogy ezt az eszközt új pénzzel kellene finanszírozni. Lehetséges, hogy a 2007-ben indított és jelenleg is folyamatban lévő Progress program erőforrásainak felhasználására kerül sor, ez a program pedig olyan fellépéseket takar, mint a szegénység enyhítése, a megkülönböztetés elleni küzdelem, a társadalmi integráció, a nemi és foglalkoztatási kérdések. Nem tartom jó stratégiának, ha a szegénység leküzdése érdekében olyan programoktól veszünk el pénzt, amelyek a szegénység leküzdésére irányulnak.
<P>
A Tanács határozottan elutasítja a külön költségvetést. A tagállamokból egyértelműen hiányzik a politikai bátorság. Ahhoz, hogy ez 2010-ben elindulhasson, az EU 2010. évi költségvetéséből 25 millió euró felszabadítására kerül sor. Egyelőre nincsen megállapodás a Parlament és a Tanács között a következő három év (2011-2013) finanszírozásáról. Amire Európának szüksége van, az fenntartható stratégia, nem pedig egyszeri pénzinjekció, amit ez a kezdeményezés jelent. A mikrofinanszírozási eszköz nem egységes, és nincsen hosszú távú jövőképe. Ezen kívül mikrohitel már az Európai Szociális Alap, valamint az Európai Globalizációs Alkalmazkodási Alap keretében is adható. Határozottan nemet mondok tehát erre a jelentésre.
<SPEAKER ID="993" NAME="Derek Vaughan  " AFFILIATION="S&amp;D">
írásban. - Ez nagyszerű kezdeményezés, ami megkönnyíti a saját vállalkozás indításához szükséges hitelhez jutást azok számára, akik elveszítették munkájukat vagy akiket munkanélküliség fenyeget. Az európai Progress mikrofinanszírozási eszköz keretében akár 25 000 euró is elérhetővé válik azok számára, akik nagyon kis cégek indításához vagy fejlesztéséhez akarnak hitelt felvenni, és akik a hagyományos piacokon képtelenek hitelhez jutni.
<P>
Örülök, hogy az Európai Parlament biztosítani tudta, hogy ez a pénz ne a Progress program keretét terhelje - ami a kiszolgáltatott embereknek szól -, hanem az első évben a 2010. évi költségvetésből elkülönített összegből finanszírozzuk. A 2010 elejétől elérhető 100 millió eurós alap pontosan olyan segítséget jelent, amelyre a kisvállalkozásoknak szükségük van, amikor a bankok még mindig vonakodnak a hitelnyújtástól. Ez segítséget fog nyújtani a wales-i vállalkozásoknak, és csalódott vagyok, amiért az UKIP pártbeli képviselőtársaim nem voltak képesek támogatni ezt a haladó szellemű kezdeményezést.
