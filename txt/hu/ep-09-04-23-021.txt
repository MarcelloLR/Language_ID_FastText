<CHAPTER ID="021">
Az építési termékek forgalmazására vonatkozó harmonizált feltételek (vita)
<SPEAKER ID="494" NAME="Elnök">
A következő napirendi pont Neris asszony Belső Piaci és Fogyasztóvédelmi Bizottság nevében előterjesztett jelentése az építési termékek forgalmazására vonatkozó harmonizált feltételek megállapításáról szóló európai parlamenti és tanácsi rendeletre irányuló javaslatról - C6-0203/2008 -.
<SPEAKER ID="495" NAME="Catherine Neris" LANGUAGE="FR">
Elnök úr, Biztos úr, hölgyeim és uraim, ma este végéhez közeledik annak a munkánknak az első szakasza, amely a Bizottság építési termékek forgalmazásának feltételeire vonatkozó javaslatát vizsgálja.
<P>
Ezzel kapcsolatban szeretném megköszönni a Bizottság szakmai támogatását, és szeretném megköszönni minden árnyékelőadó fogékonyságát és párbeszéd kialakítására való hajlandóságát, amely lehetővé tette, hogy fokozatosan ugyanarra a véleményre jussunk, és ennek az ügynek a fontosabb kérdéseit illetően megállapodás szülessen.
<P>
Mindamellett, hogy valóban maximálisan támogatjuk a reform céljait, amelyek a piac működésének javítására, a CE-jelölés hitelességének biztosítására és a rendszer egyszerűbbé tételére irányulnak, illetve osztozunk annak a kétségtelen érdeknek a képviseletében, hogy közös szakmai nyelvet kell találnunk, a Belső Piaci és Fogyasztóvédelmi Bizottság tagjainak többsége aggodalommal fejezte ki kétségeit.
<P>
Ezek a bizonytalanságok elsősorban azzal magyarázhatóak, hogy egyöntetűen az a szándékunk, az egyszerűsített és könnyített eljárás ne csökkentse a termékekre vonatkozó ellenőrzési és tájékoztatási kötelezettséget.
<P>
A kétségek a Bizottság azon álláspontjával kapcsolatosan is felmerülnek, amely - véleményünk szerint - megelégszik egy olyan helyzettel, ahol a termék értékelésére vonatkozó kritériumok meghatározásának egy része a tagállamok hatáskörébe tartozik, tehát a CE-jelölés valódi jelentése attól az országtól függ, ahol a termékeket forgalmazzák; ezáltal hitelességi problémákat okoz.
<P>
Végül a fenntartásaink egyik oka az is, hogy egy olyan időszakban, amikor Európát a környezetbarát gazdaság útjára próbáljuk terelni, az elénk terjesztett szöveg nem foglalkozik sem a termékek energiateljesítményével, sem a felhasználókra gyakorolt részben káros hatásával.
<P>
Ezen aggodalmakra válaszul a Belső Piaci és Fogyasztóvédelmi Bizottság egy sor változtatást ismertetett. Személy szerint ezek közül ötöt említek meg.
<P>
Először is azt javasoljuk, hogy tartsuk fenn a CE-jelölés kötelező feltüntetését a piacra kerülő építési termékeken - így garantálható, hogy minden Európában eladott terméket megfelelő ellenőrzési eljárásnak vetnek alá.
<P>
Nem szabad, hogy ez a döntés még több terhet rójon a leggyengébb vállalatokra, és így akadályozza a működésüket. Ezért álltunk ki a mikrovállakozásokra vonatkozó egyszerűsített eljárás fenntartása mellett, és ezért vezettünk be olyan intézkedést, amely felmenti a kis tételben dolgozó kisiparosokat a kötelező CE-jelölés használata alól.
<P>
A második észrevétel a CE-jelöléshez való hozzáférést megkönnyítő eljárásokra vonatkozik. Úgy döntöttünk azonban, hogy ezekkel az eljárásokkal kizárólag az építési termékeket előállító gyártók élhetnek, importőrök nem. Ez a megközelítés, amely a piac felügyeletének javítására irányul, lehetővé teszi, hogy megakadályozzuk alacsony színvonalú termékek gyanús importőr cégek által történő behozatalát.
<P>
A harmadik legfontosabb változtatás a harmonizáció minimumszintjének bevezetése az európai építési termékek értékelési kritériumai tekintetében. Ez azt hivatott biztosítani, hogy a CE-jelölés azonos jelentéssel bírjon, bármely országban forgalmazzák is az adott terméket.
<P>
Ahol csak lehetséges, tulajdonképpen azt szeretnénk, ha a termékek értékelésekor Európában használt kritériumok minden tagállamban megegyeznének. Ezért bevezettük olyan új értékelési kritériumok létrehozásának lehetőségét is, amelyek nem csupán műszaki tulajdonságok, hanem olyan közérdekű témák teljesítményének értékelésére is használhatóak, mint a környezetvédelmi, a biztonsági és az egészségügyi kockázatok.
<P>
Ugyanezen okból kifolyólag - és ez lesz a negyedik észrevételem - hozzájárultunk a gyártók által a teljesítményre vonatkozóan kibocsátott felhasználói információk számottevő javításához. A gyártók, például, ezután egy mellékelt listán kötelesek feltüntetni minden egészségre ártalmas anyagot, beleértve a vegyi anyagok regisztrálásáról, értékeléséről, engedélyezéséről és korlátozásáról szóló REACH-irányelvben szereplő anyagokat is.
<P>
Végezetül, és ez lesz az utolsó észrevételem, a Belső Piaci és Fogyasztóvédelmi Bizottság tagjai több átláthatóságot próbáltak bevezetni az építési termékek tanúsítási feltételeivel kapcsolatban, a vállalatok szerepére vonatkozóan a tanúsítvány megszerzésének folyamatában, illetve a CE-jelöléshez való hozzájutás feltételeinek tisztázásával kapcsolatban, világosan megkülönböztetve a hozzájutás módját a harmonizált szabványnak megfelelő termékek, valamint azon termékek esetében, amelyekre nem vonatkozik szabvány, illetve amelyeket gyakran innovatív termékeknek neveznek.
<P>
Ez a munka tulajdonképpen a végéhez közeledik, de nem jutott el arra a szintre, amelyet szerettünk volna. Azok a nehézségek, amelyekkel az álláspont kialakításakor a Tanács küzdött, valójában azt jelentették, hogy a francia és a cseh elnökség megfelelő együttműködése ellenére sem tudtunk közös megegyezésre jutni.
<P>
Ma sajnálom ezt, bár tudom, ha a számunkra biztosított többletidő ezt lehetővé teszi, a második olvasat alkalmával sokkal szélesebb körű konszenzust érhetünk el, és mindenekelőtt sokkal érdemibb megbeszéléseket folytathatunk, és kifejezésre juttathatók a szóban forgó ágazatra vonatkozó különböző álláspontok.
<SPEAKER ID="496" NAME="Günter Verheugen" LANGUAGE="DE">
Elnök úr, tisztelt Képviselők, szeretném megköszönni az előadó, Neris asszony ilyen átfogó és szakmai szempontból bonyolult javaslat elkészítésére tett erőfeszítéseit. Ez egy olyan jogalkotási folyamat, amely mindannyiunk számára nagy kihívást jelent, de tisztában kell lennünk azzal, hogy itt egy rendkívül fontos ágazat jövőjéről van szó.
<P>
Az építési termékek önmagukban a belső európai termékek 30%-át teszik ki, és ha ide számítjuk az építési tevékenységet is, az építőipari ágazat az Európai Unió teljes gazdasági termelésének 10%-áért felelős. Ennélfogva teljesen egyértelmű, hogy az ágazat versenyképességének javítására irányuló törekvések - főként a jelenlegi válsághelyzetben - különösen fontosak.
<P>
Ezzel a javaslattal az építési termékek piacának megerősödéséhez szükséges szilárd alapok megteremtése a célunk. Csak így biztosíthatjuk a fellendülési szakasz után szükséges növekedést és foglalkoztatást. E cél elérése érdekében az építési termékekről szóló jelenlegi irányelvet össze kell hangolni a jobb jogalkotás elveivel.
<P>
Most pedig felvázolom, mit is próbáltunk elérni. Tisztázni akartuk a CE-jelölés fogalmának és használatának alapjait, a vállalkozások költségeinek csökkentése érdekében le akartuk egyszerűsíteni az eljárásokat, különösen a kis- és középvállalkozások esetében, és meg akartuk erősíteni az egész rendszer hitelességét.
<P>
Számomra ez arról szólt, hogy kerüljük a vállalkozások szükségtelen terheit, különösen ami a legkisebb vállalkozásokat illeti. Véleményem szerint tehát fontos, hogy ne vezessünk be újabb adminisztratív, illetve értékelési eljárásokat, és ez mindenekelőtt a legkisebb helyi vállalkozások számára elengedhetetlen fontosságú.
<P>
Az európai kisvállalkozói intézkedéscsomagnak megfelelően, amelyről el kell mondanom hogy nemrégiben rendkívül meleg fogadtatásban részesült e Házban, a Bizottság javaslata egyszerűsített eljárásokat indítványoz mikrovállalkozások számára, olyan termékekre vonatkozóan, amelyek esetében nem merül fel komoly biztonsági aggály. Nem szeretném, ha ez a megközelítés változna - ez a javaslat egyik legfontosabb eleme. A gyakorlatban ugyanis az építési termékek számos kategóriája - például ablakok, beltéri ajtók, padlóburkolatok - esetében a nagyon kis gyártók létezése rendkívül fontos a piac működése szempontjából, és ez a fogyasztók érdeke is. A kis gyártókban rejlő lehetőségeket hatékonyan ki kell aknázni az európai építőipar javára.
<P>
Nem osztom azt a véleményt, hogy szükséges lenne a veszélyes anyagok feltüntetését előírni azon a szabályozáson túl, amelyet a REACH-rendelet keretében már bevezettünk. Teljes mértékben biztosíthatom Önöket arról, hogy a REACH-szabályozások keretén belül megállapított szabályok mindenre kiterjednek - nincs semmi egyéb, amit az építőipari ágazattal kapcsolatban tennünk kellene - minden problémát, amit eddig hallottam, átfogóan kezel a REACH-rendelet. Valóban azon gondolkodom, mi értelme lenne, hogy amikor van egy mindenre kiterjedő, vegyi anyagokra vonatkozó integrált szabályozási rendszerünk, új, a régiektől eltérő szabályokat vezessünk be az egyes termékek tekintetében? Semmi esély arra, hogy a Bizottság támogasson egy ilyen felvetést.
<P>
Végül a CE-jelölésről és a nemzeti jelölések használatának eltörléséről beszélek. Egészen világos leszek: ahol elő vannak írva, ott a nemzeti jelölések több, kiegészítő tesztelési eljárást követelnek meg az építési termékek esetében, mint amelyeket a harmonizált európai szabályok meghatároznak, de tartalom tekintetében ez egyáltalán nem jelent többletértéket. Ami hozzáadódik, az az érintett vállalkozások számára több bürokrácia és többletmunka. Ez pontosan ellentétes a javaslat fő céljával.
<P>
Az építőipari ágazat helyzete különbözik azoktól a szokványos területektől, amelyeket "új megközelítést alkalmazó jogalkotás” terminussal szoktunk illetni, és amely a közelmúltban a belső piaci csomag témája volt. Nem másolhatjuk le egyszerűen azokat a megoldásokat, amelyeket az "új megközelítést alkalmazó jogalkotás” keretén belüli egyéb ágazatokban bevezettünk, mivel az építőipari ágazatnak teljesen más a szerkezete és teljesen más anyagokkal dolgozik.
<P>
Érthető okok miatt nem tértem ki minden módosításra. A Parlament munkatársait írásban fogjuk tájékoztatni a többi parlamenti módosításra vonatkozó bizottsági álláspontról.
<P>
Az építési termékekre vonatkozó rendeletjavaslat véleményem szerint igen nagy jelentőségű. Fontosnak tartom a mai vitát és egyetértek az előadóval abban, hogy ha egy kicsit több idő áll rendelkezésünkre, jó esélyünk van közös eredmény és szilárd kompromisszum elérésére.
<SPEAKER ID="497" NAME="Den Dover">
az Ipari, Kutatási és Energiaügyi Bizottság véleményének előadója. - Elnök úr, a Biztos úr mondhatni jó rálátással rendelkezik az építőiparra. Csak annyit szeretnék megjegyezni, hogy a teljes GDP jelentős hányada származik az építőiparból, mintegy 12 vagy 13%, ami az építőanyagokat illeti, az anyagoknak mintegy 4 vagy 5%-a, tehát igen fontos ágazatról van szó.
<P>
Eredetileg általános mérnök vagyok, és nagy megtiszteltetés volt számomra az Ipari, Kutatási és Energiaügyi Bizottság nevében véleményezni a javaslatot. Örültem, hogy végül teljes és egyöntetű támogatásban részesült az általunk elkészített vélemény. Mi inkább a műszaki részt helyeztük előtérbe, mint a kereskedelmit, mivel igazából ma este a belső piac szemszögéből folyik a vita.
<P>
Az építőipari ágazatnak valóban szüksége van egy rendeletre, miután az irányelv 20 éve lépett életbe. Szeretném hangsúlyozni a több CE-jelölés szükségességét, ez rendkívül fontos. Nem szeretnénk több nemzeti szabványt látni, és kívánom, hogy ez az egész folyamat nagyon sikeres legyen a jövőben. Ez egy nagyon fontos intézkedés egy nagyon fontos iparágban.
<SPEAKER ID="498" NAME="Zita Pleštinská" LANGUAGE="SK">
Jelenleg sok eltérés van az egyes tagállamokban az építési termékekre vonatkozó elvárások, illetve azok épületekbe való beépítésének tekintetében.
<P>
Mivel az építőipar egyike azon ágazatoknak, amelyekben a kölcsönös elismerés elvét a leggyakrabban megsértik, örömmel fogadom az építési termékek forgalmazásáról szóló javasolt rendeletet. Ez egy igen átfogó jogszabály, amely egy, az építési termékekre és számos szabályozásra vonatkozó húszéves irányelvet kíván megújítani. Ez a rendelet módosítja a megfelelőségi követelményre vonatkozó nyilatkozatot is, harmonizálja a jogi terminológiát, és meghatározza a kis- és középvállalkozásokra vonatkozó kivételeket. Tudomásom szerint az építőanyag-gyártók nagyon érdeklődnek a CE-jelölés iránt. Emellett ennek igencsak meg kell könnyítenie az adminisztrációt mind az exportőrök, mind az importőrök számára, és a forgalmazás szempontjából is igen nagy jelentőséggel bír.
<P>
A meszet, cementet és téglát előállítók például már élvezik a CE-jelölés nyújtotta előnyöket. Az építőipari ágazatban a CE-jelölés nem jelzi a termékbiztonságot, a nemzeti jelölések pedig nem jelentenek többletértéket a felhasználók számára - ehelyett akadályozzák a nemzetközi piacra jutást. A nemzeti jelölések nem jelzik, hogy egy-egy termék egyéb tulajdonságait is tesztelték, és nem is közölnek semmit az építési termék minőségéről. Ennek ellenére a gyártóknak igen gyakran fizetniük kell a tesztelésért, valamint azért, hogy a termékeiket nemzeti jelölésekkel láthassák el.
<P>
Nincs ellenvetésem a jelölések önkéntes használata ellen, melynek célja a termékek minőségi tulajdonságai - például a környezetbarát tervezés - tesztelése. Azt hiszem, fő célul a CE-jelölés megerősítését, illetve használatának kötelezővé tételét kell kitűznünk. Verheugen biztos úr, tiszteletben tartom a nemzeti jelölések építési termékeken való feltüntetésére vonatkozó véleményét, de árnyékelőadóként én a Bizottság eredeti javaslatát támogatom.
<P>
A harmonizált szabványok a gyártók számára hatékonyabb és helyénvalóbb eszközök az építési termékek piacán, ezért büszke vagyok arra, hogy itt az Európai Parlamentben én szövegeztem az európai szabványok finanszírozási keretrendszerét. Szeretném megköszönni az előadók, Neris asszony, Fourtou asszony és Rühle asszony, illetve munkacsoportjaik kitűnő együttműködését, valamint kollégáim, Den Dover, Malcolm Harbour, Andreas Schwab és Tereza Pinto de Rezende e kiváló munkához való hozzájárulását. Szintén szeretném kifejezni köszönetemet a Bizottságon belüli kollégáimnak, valamint a cseh elnökségnek a befogadó és konstruktív szemléletükért. Sok sikert kívánok ennek a jogszabálynak.
<SPEAKER ID="499" NAME="Jan Cremers">
, a PSE képviselőcsoport nevében. - (NL) A termékszabványok létrehozása nem pusztán műszaki kérdés. Húsz éve részt vettem az első szabványok megalkotásában egy teljesen más felelősségi területen, az építési szektorban. Azt kell mondjam, elégedett vagyok a Neris asszony által elért eredménnyel.
<P>
Egy építési termék hatékonyságát ugyanis nem csak annak műszaki adottságai és főbb tulajdonságai alapján kell értékelni, hanem egészségügyi és biztonsági szempontból is, mégpedig annak teljes életciklusára vonatkozóan. Képviselőcsoportunk ezért keményen dolgozott, hogy a jelentésbe olyan intézkedések is bekerüljenek, amelyek mind a munkavállalók, mind a felhasználók biztonságát és a környezet védelmét is szolgálják. Köszönöm az előadónak az ehhez nyújtott segítségét.
<P>
Képviselőcsoportunk azon a véleményen van, hogy minden, a gyártó által ismert információnak bele kell kerülnie a teljesítményre vonatkozó nyilatkozatba, beleértve a veszélyes anyagokkal kapcsolatos információkat is. A tagállamoknak biztosítaniuk kell a jogszabályok megfelelő alkalmazását, és gondoskodniuk kell a jogsértések szankcionálásáról, ideértve a komolyabb jogsértések esetében a büntetőjogi szankciókat is.
<P>
Elnök úr, a termékek harmonizálásakor túl gyakran merül fel az az érv, hogy ez egy műszaki probléma, amelyet nem keverhetünk össze társadalmi intézkedésekkel. Örülök, hogy ebben az esetben rá tudtunk cáfolni erre az érvre, és remélem, holnap pontot tudunk tenni az ügy végére.
<SPEAKER ID="500" NAME="Janelly Fourtou" LANGUAGE="FR">
Elnök úr, Biztos úr, hölgyeim és uraim, először is szeretnék gratulálni Neris asszonynak munkájához, amelyet egy olyan műszaki kérdéssel kapcsolatban végzett, amit nekünk, laikusoknak különösen nehéz átlátnunk.
<P>
A Bizottság által előterjesztett rendelet célja harmonizált jogi keret megteremtése a rugalmasság megtartása, valamint az adminisztratív kiadások és rezsiköltségek csökkentése mellett. Nem tudom, valaha elértük-e ezt a célkitűzést, de az előadóval és a többi árnyékelőadóval együtt legalább megpróbáltuk megkönnyíteni a második olvasattal kapcsolatos munkát, hiszen a Tanács nem ért el közös álláspontot.
<P>
Nem bocsátkozom most részletekbe, de szeretném kihasználni a rendelkezésemre álló időt, hogy ismertessem az Európai Szabad Szövetség Képviselőcsoportjának a CE-jelölésre vonatkozó álláspontját, amely a jelentés egyik legfontosabb elemét képezi. Ebben a kérdésben az ALDE képviselőcsoport teljes mértékben egyetért a Bizottsággal, és mindig is ellenezte a nemzeti jelölések túlzott elterjedését.
<P>
Ezért mi meg fogjuk szavazni a CE-jelölés kizárólagossá tételét, a jelölés megszerzésére vonatkozó eljárás egyszerűsítését és a mikrovállakozásokat illető könnyítést.
<SPEAKER ID="501" NAME="Andreas Schwab" AFFILIATION="PPE-DE">
(DE) Elnök úr, Biztos úr, hölgyeim és uraim, én is szeretném megköszönni az előadónak, az árnyékelőadónak és mindenekelőtt Pleštinská asszonynak. Ott folytatnám, ahol Fourtou asszony abbahagyta.
<P>
Végül is egy évvel ezelőtt megállapodtunk az árukra vonatkozó intézkedéscsomagról, és meg kellett oldanunk a CE-jelölés összetett kérdését. Verheugen biztos úr, az Európai Parlament Szocialista Képviselőcsoportja azon döntésének, hogy az akkor elért kompromisszum kerüljön bele az irányelvbe, szintén köze van ahhoz, hogy az Önök által megrendelt tanulmányban valószínűleg nem volt hatékonyan képviselve a Ház minden része. Önnek, Biztos úr, most kiváló alkalma nyílik arra, hogy erősebb nyomást gyakoroljon a Szocialista Képviselőcsoportra a tanulmány eredményeinek figyelembevétele érdekében. Ezt talán elismeri majd a holnapi szavazás is, főleg mivel a CE-jelölés ebben az irányelvben - ellentétben az árukra vonatkozó intézkedéscsomaggal - nem kapcsolódik a fogyasztók számára lényeges információkhoz, csak olyan terméktulajdonságokhoz, amelyek egyébként is más célokat szolgálnak.
<P>
Másodszor, az építési termékekről szóló rendelet nagyon sikeres volt a belső piac kialakításához szükséges erőfeszítések tekintetében, mivel egyfelől számos területen sikerült véghezvinnünk a kis- és középvállalkozásokra vonatkozó szabályozások leegyszerűsítését, másrészről pedig a mikrovállalkozások esetében bevezettük az európai kisvállalkozói intézkedéscsomagban említett könnyítéseket. Ezeket a könnyítéseket nyíltan és gyakran követelték tőlünk, több fórumon is.
<P>
Maximálisan egyetértek azokkal a véleményekkel, amelyeket a nemzeti szabványügyi intézetekkel kapcsolatban kifejtettek. Ebben a tekintetben sokkal erősebb európai belső piacra lenne szükségünk. Egy spanyol gyártó számára lehetségesnek kellene lennie, hogy egy spanyol szabványügyi intézet engedélyezze egy adott termék németországi vagy svédországi forgalmazását, mintsem próbáljon megfelelni az engedélyezés nemzeti intézetek által meghatározott kritériumainak.
<P>
Ezenkívül, Biztos úr, örömmel hallottam a vegyi anyagokra vonatkozó szabályozással kapcsolatos mondanivalóját. Számunkra nagy erőfeszítést jelentett a REACH-rendelet létrehozása, és nem kellene emellé még újabb szabályokat elfogadnunk minden egyes törvényjavaslat esetében, amely ilyen vagy olyan módon vegyi anyagokra vonatkozik.
<P>
Van néhány olyan kérdés, amelyekkel újra foglalkoznunk kell a második olvasat alkalmával. Az első ilyen kérdés a termékkérelmekre irányuló szabályozás kérdése. Azt gondolom, sokkal több szabályozásra van szükség ezen a területen annak érdekében, hogy a felhasználók valóban hatékony betekintést nyerhessenek. Meg kell akadályoznunk a kettős szabályozást is. A 6. melléklet véleményem szerint túl messzire megy. Az alacsony feszültségről szóló irányelv és a gépekről szóló irányelv e tekintetben sok területet lefed. Alaposan át kell gondolnunk, szükség van-e ebben az esetben egy lex specialis szabályozásra. Ami a többit illeti, Neris asszony szilárd alapot teremtett az első olvasat alatti szavazáshoz.
<SPEAKER ID="502" NAME="Günter Verheugen" LANGUAGE="DE">
Elnök úr, köszönöm, hogy ismét átadta nekem a szót, de nincs rá szükségem. Mindössze annyi hozzáfűznivalóm maradt, hogy megköszönjem Önöknek ezt a konstruktív és hasznos vitát.
<SPEAKER ID="503" NAME="Catherine Neris" LANGUAGE="FR">
Elnök úr, köszönöm, Biztos úr, köszönöm, hölgyeim és uraim, köszönöm Önöknek, hogy ilyen részletesen hozzájárultak ehhez a munkához.
<P>
Csak egyetlen észrevételt teszek: tulajdonképpen figyelembe vettem mindazt, ami elhangzott, mert úgy vélem, hogy ennek a munkának folytatódnia kell. Fontosnak tartjuk, hogy ez az ágazat kicsit strukturáltabb legyen a Közösségen belül, de mindenekelőtt azt, hogy az előírás, amelyet a CE-jelölés tekintetében kicsit kimerítőbbnek szeretnénk, jóval következetesebb legyen. E tekintetben mindenekelőtt egy jobb Európa érdekében további európai integrációt szeretnénk, és tulajdonképpen e szenzitív ágazatok további integrációját, mert tudjuk, hogy ezek jelentik gazdaságaink középpontját, és a gazdasági fellendülés szempontjából katalizátorként szolgálnak. Emellett szükség van az általunk említett valamennyi kérdés kezelésére.
<P>
Az utolsó dolog, amiről beszélni akartam, tulajdonképpen ahhoz kapcsolódik, amit Schwab úr az összes tanulmányról mondott. Természetesen figyelembe fogjuk venni a lezárult tanulmányokat, nemcsak azért, hogy megerősítsük az eddigi értékeléseket, hanem azért is, hogy elvégezzünk bármely, szükségesnek bizonyuló ismételt értékelést. Úgy vélem, hogy elengedhetetlen számunkra az együttgondolkodás ebben az ágazatban, és így fogunk tenni.
<P>
Köszönöm, Biztos úr, hogy megtartotta ezeket a gyümölcsöző eszmecseréket, és mindenesetre remélem, hogy második olvasat alkalmával ez a szöveg összhangban lesz vállalataink igényeivel, és igazodni is fog azokhoz.
<SPEAKER ID="504" NAME="Elnök">
A vitát lezárom.
<P>
A szavazásra holnap, déli 12 órakor kerül sor.
