<CHAPTER ID="015">
Az Európai Unió éves jelentése az emberi jogokról (vita) 
<SPEAKER ID="248" NAME="Elnök">
A következő napirendi pont az Európai Unió emberi jogokról szóló éves jelentéséhez fűzött tanácsi és bizottsági nyilatkozatok ismertetése.
<SPEAKER ID="249" NAME="Manuel Lobo Antunes">
a Tanács hivatalban lévő elnöke. - (PT) Elnök úr, biztos asszony, hölgyeim és uraim, nagy megtiszteltetés, hogy itt lehetek ma, és figyelemmel kísérhetem az EU emberi jogokról szóló kilencedik éves jelentésével kapcsolatos vitát. E jelentés a 2006. július 1-je és 2007. június 30-a közötti időszakot öleli fel, és hivatalosan november 16-án terjesztették az Európai Parlament elé Brüsszelben.
<P>
Amint a korábbi években, az EU emberi jogokról szóló kilencedik, 2007. évi éves jelentése egy valódi közös jelentés, amelyet az elnökség, az Európai Bizottság és a Tanács főtitkársága készített. E jelentés célja, hogy áttekintést nyújtson az Európai Unió emberi jogokkal kapcsolatos munkájáról a finn és a német elnökség időszakában. A jelentés célja annak bemutatása, hogy az EU alapját képező közös értékek hogyan jelennek meg konkrét, emberi jogokkal kapcsolatos tevékenységekként az EU harmadik országokkal fenntartott kétoldalú kapcsolataiban, a többoldalú fórumokon és számos tematikus kérdésben. A jelentés második célkitűzése az átláthatóság biztosítása az EU emberi jogi tevékenységeiben, és ezen összetett és rendkívül fontos tevékenységek ismertségének biztosítása.
<P>
Most szeretném kiemelni az EU emberi jogi politikájának legszembeszökőbb általános szempontjait a szóban forgó időszakban. Ezek a következők voltak: az emberi jogokról szóló iránymutatások végrehajtása - amint azt Önök is tudják, már elfogadtunk iránymutatásokat a kínzásról, a halálbüntetésről, az emberi jogi aktivistákról, és a gyermekek fegyveres konfliktusokban való részvételéről; új, átfogóbb EU-iránymutatások kidolgozása a gyermekek jogairól, amely eredetileg a gyermekekkel szembeni erőszak kérdésére összpontosított; az ENSZ Emberi Jogi Tanácsa működésének első éve; ezen új testület intézményépítési folyamatának lezárása, és végül az emberi jogok általános érvényesítése az EU politikáinak valamennyi szempontjában, beleértve a válságkezelést az európai biztonság- és védelempolitikai műveletekben és bevetésekben.
<P>
Jóllehet e jelentés struktúrája nagymértékben a múlt évi formátumot követi, az idei kiadás arra törekszik, hogy még jobban összpontosítson az elemzésre, annak érdekében, hogy átfogóbb és alapos áttekintést adjon az EU emberi jogi és demokratizálódási területen tett fellépésének hatásairól és hatékonyságáról. Ez az elemzésekre való összpontosítás az Európai Parlament javaslatainak eredménye, amelyeket az áprilisi Coveney-jelentés foglalt össze.
<P>
Ez a jelentés tehát mind tematikus, mind ország-specifikus szempontból bemutatja az EU emberi jogi tevékenységeit. Ebben az évben a jelentés két további szakasszal egészült ki: az egyik a szomszédságpolitikáról, a másik pedig a vallás- és meggyőződésbeli szabadságról szól. Ily módon szerettük volna hangsúlyozni, hogy mekkora jelentőséget tulajdonítunk a meggyőződésen vagy valláson alapuló intolerancia elleni küzdelemnek.
<P>
Az éves jelentés megjegyzéseket fűz az e tárgyban az Európai Unió által az ENSZ Közgyűlése 2006. évi ülésszakán támogatott határozathoz. Örömmel tájékoztatom Önöket arról, hogy ebben az évben szintén támogattunk egy határozatot a meggyőződésen vagy valláson alapuló intoleranciáról, amelyet az ENSZ Harmadik Bizottsága konszenzussal el is fogadott.
<P>
Az Emberi Jogi Tanács ülésén, amely tegnap, december 10-én, Genfben kezdődött, szintén előterjesztünk majd egy EU-állásfoglalást a vallási intoleranciáról. Ez különösen a különleges előadó megbízatásának megújítására irányul. Reméljük, ezt az állásfoglalást is konszenzussal fogadják el. A jelentés az Európai Parlament tevékenységeinek átfogóbb szakaszát is tartalmazza, amely tevékenységek arra irányulnak, hogy előmozdítsák és védelmezzék az emberi jogokat és a demokráciát, különösen állásfoglalásokon keresztül, de az Emberi Jogi Albizottságában, a Külügyi Bizottságban és a Fejlesztési Bizottságban, valamint harmadik országok képviselőivel folytatott meghallgatások és viták révén is.
<P>
Az Európai Parlament döntő fontosságú hozzájárulása az emberi jogok előmozdítására és védelmére irányuló együttes erőfeszítéseinkhez elvitathatatlan. A jelentés megemlíti az EU-n belül az emberi jogok tiszteletben tartásának és védelmének biztosítására kialakított mechanizmusokat. E tekintetben említést kell tenni az Alapjogi Ügynökség ez év március 1-jei létrehozásáról, amely a Rasszizmus és Idegengyűlölet Európai Megfigyelőközpontjának helyébe lép. A jelentés egyebek mellett kiemeli az EU emberi jogokról szóló iránymutatásainak végrehajtása irányában tett lépéseket is.
<P>
Itt először is az ebben az évben a halálbüntetésről szóló iránymutatás végrehajtására tett lépéseket szeretném megemlíteni. Az országokkal valamennyi régióban folytatott együttműködés révén az EU nagy lendületet adott a halálbüntetés elleni kampányának. A jelentéstételi időszakban az EU számos lépést tett a halálbüntetés területén, és megpróbálta meggyőzni az országokat arról, hogy e kérdésben változtassanak álláspontjukon, és megpróbált emberi életeket megmenteni. Szintén ezen iránymutatásokkal összefüggésben nyújtottunk be 2006-ban az ENSZ Közgyűléséhez a halálbüntetésről szóló nyilatkozatot, amely ez év november 15-én a halálbüntetés elleni határozat elfogadásához vezetett.
<P>
Megerősítettük a kínzással szembeni álláspontunkat is ezen irányelvekkel összefüggésben, és tovább javítottuk a gyermekek fegyveres konfliktusokban való részvételéről és az emberi jogi aktivistákról szóló iránymutatások végrehajtását. Ebben az évben az EU új kezdeményezést is tett, és egy sor iránymutatást dolgozott ki a gyermekek jogairól, amelyeket minden valószínűség szerint a Tanács ez év végén fogad majd el.
<P>
A jelentés középpontjában továbbra is az EU közös kül- és biztonságpolitikai területen folytatott tevékenységei, a különböző országokkal folytatott emberi jogi párbeszédek és trojka-konzultációk állnak. Tájékoztatást adunk a politikák és tevékenységek fejlesztéséről 20 különböző tematikus kérdéssel kapcsolatban, amelyek nem csak olyan területeket érintenek, amelyben az EU emberi jogi iránymutatásokat fogadott el, hanem egyéb tematikus kérdéseket is, mint a nők jogai, a gyermekek jogai, a rasszizmus elleni küzdelem és az emberkereskedelem.
<P>
A jelentés elemzi az EU szomszédos országokban folytatott tevékenységeit, és rálátást nyújt az EU nemzetközi szervezetekben végzett munkájára. E tekintetben szeretném emlékeztetni Önöket arra, hogy a jelentésben elemzett időszak egybecseng az Emberi Jogi Tanács működésének első évével, és hogy az Európai Unió aktívan járult hozzá e szervezet munkájához.
<P>
Az EU emberi jogokkal kapcsolatos további prioritása, csakúgy, mint a korábbi években, az emberi jogok általános érvényesítése az EU politikáinak valamennyi szempontjában. Itt az európai biztonság- és védelempolitika keretében vállalt válságkezelési műveletek és bevetések tervezésére és kivitelezésére gondolok, valamint az emberi jogi és nemi kérdésekkel foglalkozó tanácsadóknak a bevetésekre történő kijelölésére. Az Európai Unió különleges képviselőinek megbízatása is konkrét utasítássá vált e területen.
<SPEAKER ID="250" NAME="Benita Ferrero-Waldner">
a Bizottság tagja. - Elnök úr, szintén üdvözlöm ezt az EU-jelentést, amely a Tanács és az Európai Bizottság közös jelentése. Azok, akik jelen voltak akkor, amikor első alkalommal szólaltam fel itt biztosként, tudják, hogy mindig is szándékomban állt e kérdést közösen kezelni. Szeretnék köszönetet mondani a Parlamentben mindazoknak, akik hozzászóltak jelentésünkhöz. Végül egy nagyon jó dokumentum született, amely kifejezi a mondanivalónkat, és megmutatja, hogy mit tettünk eddig az emberi jogok területén.
<P>
Tegnap ünnepelte a világ az Emberi Jogok Nemzetközi Napját, amely rendkívül jelentős ebben az évben, mivel az Emberi Jogok Egyetemes Nyilatkozata elfogadásának 60 éves évfordulójáról megemlékező ünnepségsorozat kezdetét jelzi. Az volt az első lépés az emberi jogok védelmére szolgáló átfogó nemzetközi keretrendszer létrehozásában, amelyet a nemzetközi emberi jogokkal kapcsolatos jogszabályok lenyűgöző kodifikációja követett az elmúlt évtizedekben.
<P>
Ma a kihívást ezek világszerte történő megvalósítása jelenti. A Burmában/Mianmarban, Szudánban/Dárfúrban, Iránban és Zimbabwéban fennálló siralmas emberi jogi viszonyok határozottan emlékeztetnek az előttünk álló kihívásokra, amelyek egyikét ma a Szaharov-díj nyertese, Oszman úr tárta elénk. Egyértelmű utat mutatott nekünk.
<P>
Szeretném felhívni az Önök figyelmét négy fő fejleményre, amelyek különösen fémjelezték az Európai Unió tevékenységét az elmúlt évben. Először is fontos változások következtek be az Egyesült Nemzetek Szervezetének emberi jogi rendszerében. Az Emberi Jogi Tanács intézmény-kiépítési fázisa többé-kevésbé sikeresen lezárult, és óvatos optimizmusra ad okot, amennyiben a Tanács időben kezeli az emberi jogok megsértésének eseteit, bárhol és bármikor történnek is ezek.
<P>
Ennek fényében örömmel látjuk, hogy az EU kezdeményezését követően az Emberi Jogi Tanács lépéseket tett az emberi jogok súlyos megsértésének kezelésére Burmában/Mianmarban és Szudánban/Dárfúrban is. Ezen felül szintén örömmel üdvözöljük az átfogó időszakos felülvizsgálati rendszer (UPR) létrehozását, amely jövő évtől szintén lehetővé teszi az emberi jogi dokumentáció rendszeres, alapos átvizsgálását az ENSZ minden tagállamában.
<P>
Az Emberi Jogi Tanács megalapítása ellenére az ENSZ Közgyűlésének Harmadik Bizottsága természetesen ugyanolyan fontos emberi jogi fórum marad. Az Európai Unió továbbra is teljes mértékben arra használja az említett bizottságot, hogy javaslatot tegyen mind tematikus, mind ország-specifikus határozatokra. Az ebben az évben tartott ülésen különös sikert értünk el, nevezetesen egy olyan határozat első ízben történő elfogadását, amely a halálbüntetés alkalmazására szabott moratóriumra szólít fel. Az EU kezdeményezésének és a régióközi koalíció kiépítésének köszönhetően, a halálbüntetés történelmi jelentőségű elítélése döntő lépést jelent az annak végső eltörlése irányába tartó nemzetközi konszenzus létrejötte felé.
<P>
Másodszor, az emberi jogi kérdések harmadik országokkal együtt történő felvetése tekintetében rendelkezésünkre álló legjelentősebb eszközök egyike az emberi jogi párbeszéd. Lehetővé teszi számunkra azt is, hogy különleges emberi jogi megfontolásokat vessünk fel egy partner-országgal, javaslatot tegyünk a javításra, és megvitassuk a reform képzési projekteken vagy együttműködésen keresztül történő előmozdításának lehetséges módjait. Az elmúlt évben jelentősen növekedett az emberi jogi párbeszédek száma.
<P>
Most körülbelül 25 partner-országgal folytatunk párbeszédet. Emberi jogi párbeszédet kezdeményeztünk például a szomszédos európai országok legtöbbjével, és a kezdeti találkozók általában eléggé, néha nagymértékben konstruktívak voltak.
<P>
Az emberi jogi szakértőkkel, többek között az Afrikai Unióval, folytatott párbeszédek első köre, új lehetőségeket nyitott arra, hogy az afrikai kontinenssel kötelezettséget vállaljunk az emberi jogok területén. 2007 májusában az Európai Unió megtartotta első emberi jogi párbeszédét Üzbegisztánnal, és az EU közép-ázsiai stratégiája ilyen párbeszédek indítását jelzi előre valamennyi közép-ázsiai ország tekintetében.
<P>
A párbeszédek számának növekedésével azonban vigyáznunk kell a következetesség és a hatékonyság biztosítására - ez egy olyan pont, amelyet az Európai Parlament helyesen hangsúlyozott 2007. szeptember 6-i állásfoglalásában.
<P>
Harmadszor, hadd említsem meg az EU emberi jogi iránymutatásait. Örülök annak, - és ezt már a Tanács elnöksége is megemlítette -, hogy 2007-ben új iránymutatások elfogadására került sor a gyermekek jogainak előmozdításáról és védelméről, egy végrehajtási stratégiával együtt. Első prioritásként ezen iránymutatások keretében a gyermekek elleni erőszak döntő fontosságú kérdésével foglalkozunk.
<P>
Amint az EU valamennyi iránymutatása esetében, természetesen itt is a végrehajtás számít. Az Európai Unió különösen tevékeny volt a halálbüntetésről, a kínzásról és az embertelen bánásmódról szóló iránymutatások keretében, számtalan általános lépéssel, de a halálbüntetés vagy kínzás egyedi eseteiben történő megnyilvánulásaival is, számos harmadik országban. E kérdéseket következetesen felvetjük a harmadik országokkal tartott politikai párbeszédre irányuló találkozókon.
<P>
Végül meg kell említenem a demokrácia és az emberi jogok európai eszközét (EIDHR), amelyet 2007 januárjától vezettünk be. Az EIDHR lehetővé teszi a civil társadalmi szervezetek közvetlen finanszírozását a kormányok közbejötte nélkül. Ez a helyi szervezetek megerősítésének éltető eszközévé vált világszerte, amelyek nélkül az emberi jogok és a demokrácia nem fejlődhetne. Az EIDHR új hangsúlyt fektet a demokrácia előmozdítására, és lehetővé teszi a számunkra, hogy támogatást nyújtsunk az EU emberi jogi iránymutatásait segítő tevékenységnek.
<P>
További újítás, hogy most már mobilizálhatók pénzeszközök az emberi jogi aktivisták támogatására, akik tevékenységük következtében veszélyben vannak. Összességében mintegy 140 millió EUR lesz elérhető minden évben ezen eszköz keretében, és az első ajánlattételi felhívásokon már most is lehet pályázni.
<P>
Az idő csak néhány pont érintését teszi ma lehetővé. Mindazonáltal remélem, hogy e jó és érdekes éves jelentés minden olvasója meglepődik emberi jogi tevékenységeink teljes földrajzi kiterjedésén és az érintett tematikus kérdések sokféleségén.
<P>
Az általam említett témákon felül meg szeretném említeni, hogy az Európai Unió olyan változatos területeken tevékenykedett, mint a Nemzetközi Büntetőbíróság (ICC) tagságának támogatása, a nők jogai és a fogyatékkal élő személyek jogai.
<P>
A 2007. év az eredmények éve volt. Mindazonáltal tudatában vagyunk annak, hogy az emberi jogok megsértése sajnálatos módon továbbra is járványszerű az egész világon. Az Emberi Jogok Egyetemes Nyilatkozata 60. évfordulójának évében természetesen folytatjuk erőfeszítéseinket annak biztosítására, hogy a Nyilatkozatban foglalt jogok végül kézzelfogható valósággá váljanak mindannyiunk számára.
<SPEAKER ID="252" NAME="Laima Liucija Andrikienė">
a PPE-DE képviselőcsoport nevében. - (LT) Először is, szeretnék köszönetet mondani mindazoknak, akik az éves jelentést készítették. Nem csak az Európai Parlament, hanem az olyan intézmények is, mint az ENSZ Emberi Jogi Tanácsa, az Európa Tanács és a nem kormányzati szervezetek, amelyek az emberi jogok védelmének területén egy túl nem becsülhető párbeszéden munkálkodnak, várták nagyon ezt a dokumentumot. Itt az Európai Parlament, az Emberi Jogi Albizottság és az ENSZ Emberi Jogi Tanácsa, a társadalom és a társadalmi csoportok közötti párbeszédre gondolok.
<P>
Egyetértek az EU Tanácsának elnökségét ellátó ország és a biztos asszony által kifejtett elképzelésekkel. Mindazonáltal ki szeretnék emelni néhány pontot.
<P>
Az éves jelentés részletesen bemutatja az EU által az emberi jogok területén világszerte folytatott tevékenységeket. Kiterjed az EU tagállamainak, a Bizottságnak és az Európai Parlamentnek a tevékenységeire. A jelentés beszámol a világ egyes régióiban fennálló helyzetről, de úgy érzem, hogy több olyan kérdésre nem tér ki, amelyek pedig még értékesebbé tehették volna.
<P>
Először is, a jelentés nem értékeli az EU emberi jogi politikáját. Az év végén jó lenne megismerni a Tanács és a Bizottság véleményét az említett tevékenységek eredményeivel és hatásával kapcsolatban. Egy ilyen beszámoló értékesebb lehet, mint egy olyan, amely csak felsorolja a meghozott intézkedéseket, legyen ez a lista akármilyen hosszú is. Egy eredményorientált kitekintés kiemelné az EU által az emberi jogok védelmének területén tett valamennyi intézkedést, és kiemelné a jelentéktelenségét. Ez a jelentésben említett egyedi esetekre is vonatkozik: milyen eredményeket ért el ténylegesen az Európai Unió? Lehetséges-e, hogy taktikáink és tevékenységeink nem hoztak egyáltalán eredményt, vagy negatív következményekkel jártak?
<P>
Másrészről hiányolom az Európai Parlament munkájának és az általunk elfogadott állásfoglalásra irányuló indítványoknak az egyértelműbb kifejtését. Az Európai Parlament számára hasznos lenne olyan tájékoztatás, hogy melyik ajánlását vette a Bizottság és a Tanács figyelembe, ezek melyikét hajtották végre, és milyen eredménnyel.
<SPEAKER ID="253" NAME="Raimon Obiols i Germà">
a PSE képviselőcsoport nevében. - (ES) Elnök úr, három rövid észrevételt szeretnék tenni a kilencedik jelentéssel kapcsolatban, és aztán röviden rávilágítani a következő jelentésekre.
<P>
Az észrevételek pozitívak. Először is azt szeretném mondani, hogy jóllehet e jelentés a korábbi változatok struktúráját követi, részletesebb elemzést nyújt. Egyes kérdéseket ráadásul kettős szemszögből ábrázol: földrajzi és tematikus szemszögből. Ez pozitív vonás.
<P>
Másodszor, a jelentés másik pozitívuma, hogy nagyobb hangsúlyt fektet a halálbüntetés eltörlésére, a kínzásra, a gyermekek jogaira, és többet foglalkozik az emberi jogi aktivisták védelmével.
<P>
Örülnünk kell annak is, hogy jobban érinti a nők veszélyeztetettségét a visszaéléssel jellemzett helyzetekben, és ebből következően a nők védelme megerősítésének szükségességét.
<P>
Harmadik észrevételem, hogy a jelentés kiterjed az ENSZ Emberi Jogi Tanácsa működésének első évére. Az EU aktív szerepet játszott az átfogó időszakos felülvizsgálati mechanizmus bevezetésében, és ez rendkívül pozitív összhangot teremthet.
<P>
Végül, szeretnék Andrikienasszony gondolataival részben egybehangzó észrevételt tenni. Megfelelő előrelépést tettünk egy évről évre átfogóbb diagnózis megállapítása felé, de még nagyon hosszú utat kell bejárnunk ahhoz, hogy ezt a kimerítő és okos elemzést az Európai Unió intézkedéseinek kézzelfoghatóbb és hatékonyabb eredményeire váltsuk.
<P>
Ez azt jelenti tehát, hogy olyan fogalmi és elemző eszközt kell kialakítanunk, amely lehetővé teszi a számunkra saját aktusaink értékelését. Az, ahogyan a harmadik országokkal folytatott párbeszédeket megközelítjük, a feltételesség, az egyes helyzetekkel szembeni felszólalás során használt kifejezések, hogy alkalmazzunk-e kettős mércét ilyen és ilyen ország mérete vagy stratégiai jelentősége szerint, úgy véljük, mindezeket alaposan meg kell vizsgálni, és reméljük, hogy éves jelentéseink jövőbeni változataiban ezt figyelembe is veszik.
<P>
(Taps)
<SPEAKER ID="254" NAME="Sarah Ludford">
az ALDE képviselőcsoport nevében. - Elnök úr, úgy vélem, az Európai Parlament jól indította az Emberi Jogok Egyetemes Nyilatkozata 60. évfordulójának megünneplését azzal, hogy a gondolatszabadságért adományozott Szaharov-díjat a mély benyomást keltő Szalih Mahmúd Oszman úrnak ítélte oda.
<P>
Ám ő azt mondta, hogy elmulasztjuk az azzal kapcsolatos kötelezettségünket, hogy védelmet nyújtsunk a dárfúriaknak, továbbá, hogy az EU-nak elszántságot és forrásokat, többek között csapatokat kell rendelnie ezekhez az erőfeszítésekhez. Hogy lehetséges, hogy az emberi jogokról papoló EU hagyja 600 000 ember meggyilkolását és négymillió ember kitelepítését? Az EU-nak ki kell építenie kapacitását, hogy az ilyen válsághelyzetekbe beavatkozhasson. Cselekvés nélkül a közös értékeink támogatásáról szóló szavaink üres fecsegésnek tűnnek. Úgy vélem, hogy választóim nagy részét és a Dárfúrban szenvedő embereket meglepte az EU vezetőinek múlt hétvégi lisszaboni koktélozása Zimbabwe és Szudán elnökeivel.
<P>
A Tanács és a Bizottság 2007. évi emberi jogi jelentésében fellelhető óriási űr jelent minden választ az EU kormányai közötti, nem utolsó sorban e Parlament által is feltárt, a rendkívüli kiadatás tekintetében folyó összejátszásra. Hallottuk, hogy az EU igen tevékeny volt a kínzások kérdését érintően. Hogyan lehetséges, hogy az EU, amely kiáll az emberi jogokért és a kínzások felszámolásért, nem kínált valódi felelősségre vonást, vagy az igazság megállapítását, csak üres kifogásokat és csekély ígéreteket az e barbárságban való érintettsége tekintetében? Az alapjogi charta e héten történő aláírása, - ami már önmagában is üdvözlendő, legalábbis mivel ez lesz az első olyan alkalom, hogy a szexuális irányultságon alapuló megkülönböztetést egy nemzetközi emberi jogi aktus tiltja - nem tűnik őszintének, ha képmutatást tapasztalunk a gyakorlatban.
<P>
Végül, Oszman úr arra is figyelmeztetett, hogy az igazságot és a felelősségre vonást nem veszélyeztetheti politikai alku, és hogy a büntetlenség ciklusát meg kell szakítani. Úgy vélem, e figyelmeztetést vonatkoztathatjuk a Balkánon jelenleg uralkodó helyzetre. Az Európai Unió nem engedheti meg magának, hogy Szerbia azzal zsarolja, hogy írja alá a társulási megállapodást Koszovó elvesztésének enyhítéseként, amíg Ratko Mladić-ot és Radovan Karadžić-ot át nem adják Hágának. Nem söpörhetjük félre a hágai ügyész, Carla Del Ponte ítéletét, hogy a szerb kormány szándékosan mulasztotta el Mladić és Karadžić kiadását. Nem jutalmazhatjuk Szerbiát azért, mert nem alkalmaz erőszakos megtorlást Koszovóban.
<SPEAKER ID="255" NAME="Konrad Szymański">
az UEN képviselőcsoport nevében. - (PL) Elnök úr, az emberi jogok védelme lelkiismereti kérdés kell legyen, nem a legújabb intellektuális divat követésének szándéka. Ezért szükségesnek tartom, hogy az Európai Unió e területen folytatott tevékenységei során tanúsítsunk nagyobb fogékonyságot a vallásszabadság kérdése iránt. A hívők lelkiismeretét egyre gyakrabban támadják, és a probléma már drámai méreteket ölt.
<P>
Említhetném Kínát, Burmát, Észak-Koreát, Iránt, Szudánt, Eritreát, Vietnamot, ezen felül Oroszországot, Szaúd-Arábiát, Üzbegisztánt és Kubát. Elég hosszú a lista? Éppen ezért mellbevágó, hogy ilyen csekély figyelmet szentelünk e problémának, különösen a jelentés első részében. Üdvözlöm a tényt, hogy a nemekkel kapcsolatos kérdés és a gyermekek jogai prioritást kaptak napirendünkben, ugyanakkor sajnálom, hogy a vallásszabadsággal nem foglalkozunk eléggé. Ez annak jeleként is értelmezhető, hogy Európában bizonyos emberek a hitet önmagában elítélik.
<P>
Az Európai Uniónak sürgősen ki kellene dolgoznia egy általános iránymutatást a vallásszabadságról. A vallásszabadság a leggyakrabban megsértett emberi jog, amelynek megsértése büntetlenül marad a jelen világban.
<SPEAKER ID="256" NAME="Hélène Flautre" LANGUAGE="FR">
Elnök úr, üdvözlöm az éves jelentést. Ez egy olyan fontos munka, amely átfogó betekintést ad az egy év és két elnökség során az EU emberi jogi politikájának végrehajtása érdekében tett kezdeményezésekről. Ez nyilvánvalóan nem semmi: gyakorlati eszköz és referencia-dokumentum.
<P>
Ennek ellenére úgy érzem, Andrikienasszonynak igaza van. A jelentésből hiányzik az objektív értékelés, elemzés és a kritikus szellem, és nem von le semmilyen következtetést az általa áttekintett kérdésekből, és nem tartalmaz ajánlásokat. E politika sikerei és kudarcai nem jelennek meg kellőképpen e jelentésben. Ez, remélem, és biztos vagyok benne, hogy így lesz, a képviselők munkája lesz majd a Parlament által a tavasszal elkészítendő jelentésben: munkájuknak ebbe az irányba kell haladnia.
<P>
A jelentés zavarbeejtően hallgat néhány dologról. Amint Ludford asszony említette, az emberi jogokról a terrorizmus elleni küzdelemmel kapcsolatban szóló szakasz szerencsére a Parlamentnek a CIA-járatokról és a rendkívüli kiadatásokról szóló munkájára történő hivatkozással zárul, de semmit nem mond arról, hogy a Tanács nem tett semmit a vizsgálatok lefolytatásáért, a felelősök vád alá helyezéséért, és még kevesebbet a jogellenesen elszállított, bebörtönzött vagy megkínzott áldozatok kártalanításáért.
<P>
Ugyanígy, a menekültüggyel és a migrációval foglalkozó szakasz egyáltalán nem tesz említést a bevándorlók jogainak tömeges eltiprásáról, nem értékeli a visszafogadási megállapodás-sor végrehajtását, a majdnem militarizált határ-igazgatást, hallgat azon emberek ezreiről, akik úgy halnak meg, hogy megpróbálnak az Unióban partot érni; jóllehet a képviselők munkája kiterjedten és rendszeresen foglalkozik e kérdésekkel.
<P>
A jelentés olvasásakor azt sem érthetjük, hogy a tagállamok miért hozták magukat olyan megalázó helyzetbe partnereink és a nemzetközi jog előtt, hogy nyíltan elutasították a migráns munkavállalókról és családtagjaikról szóló egyezmény megerősítését. E kérdésekben képviselt belpolitikánk hatással van az emberi jogokra a határainkon túl.
<P>
Üdvözlöm az alapjogi charta elfogadását, amelynek alapján bölcsebben szemlélhetjük magunkat, Nagy-Britanniát és Lengyelországot is beleértve. Sikereink elemzése jövőbeni stratégiáink ösztönzése szempontjából is hasznos lehet. Ferrero-Waldner asszonynak igaza van: elemezni kell az EU-nak az abban betöltött döntő szerepét, hogy az ENSZ Emberi Jogi Tanácsa ígéretes és igényes munka-mechanizmusokat fogadott el; ilyen például a halálbüntetéssel kapcsolatos moratóriumra felszólító határozat legutóbbi elfogadása. Egy aktív elnökség, egy mozgósított Tanács, egy offenzív Európai Parlament és állhatatos civil szervezetek segítik Európát abban, hogy hatékony szereplő legyen világszinten: ez nagyon jó és bátorító hír.
<SPEAKER ID="257" NAME="Patrick Louis">
az IND/DEM képviselőcsoport nevében. - (FR) Hölgyeim és uraim, "az emberi jogok új embere született meg, akinek semmi köze 1789-es őséhez, csak a neve hasonlatos”: Marcel Gauchet filozófus e neheztelő szavakkal írta le az itt kihirdetett alapjogi chartát, amelyet a Lisszaboni Szerződés 6. cikke tett kötelezővé.
<P>
Tudjuk, hogy a benne foglalt jogok számos tekintetben ellentmondanak a nemzeti alkotmányainkban szereplő jogoknak és szabadságoknak. Az európai jog elsőbbséget élvez a nemzeti joggal szemben, még az alkotmányjoggal szemben is. Ebben az esetben, mi maradhat a szekularizáció elvéből, ha szembeállítjuk a charta 10. cikkével, amely kimondja, hogy a vallásszabadság magában foglalja a vallásnak mind a nyilvánosság előtt, mind a magánéletben való kifejezésre juttatását? Mi marad az egyenlőség elvéből, ha szembeállítjuk a charta 20. és azt követő cikkeivel, amelyek az áldozatok jogait egy adott csoporthoz való tartozásuk alapján sorolják fel? Mi marad a szabadság elvéből, amely kiterjed az önmeghatározás szabadságára is, ha szembeállítjuk a 6-19. cikkel, amelyek ezt összekeverik a kötelmi joggal, azaz azzal az egyszerű joggal, hogy mit várhatunk el másoktól?
<P>
Azt próbáljuk meg elérni, hogy a saját jövőjüket a kezükben tartó polgárok minél gyorsabban alakuljanak át fogyasztóvá, szolgáltatóvá, és ezt nem is végezhettük volna ennél jobban. Azon képviselőtársaimnak, akik értékelik országaiknak az alkotmányuk által védett szekuláris szabadságát és jogait, csak egy szót mondhatok: ébresztő!
<SPEAKER ID="258" NAME="Philip Claeys" AFFILIATION="NI">
(NL) Elnök úr, a következetlen emberi jogi politika képmutatás, emellett hiteltelen is. Az Európai Unió helyesen kívánja támogatni az emberi jogokat harmadik országokban, de ahhoz, hogy hitelessé váljunk, magunk között is tiszteletben kell tartani valamennyi alapvető emberi jogot.
<P>
Nem mindig így járunk el, különösen a szólásszabadság eseteiben. Ez a jog a legalapvetőbb jogok egyike, ha nem a legalapvetőbb, de egyre gyakrabban tekintenek rá problémaként. Különösen a kudarcot vallott bevándorlási és integrációs politika kritikáját címkézik folyton rasszizmusnak, és ennek megfelelően büntetik is.
<P>
A most megvitatott jelentés is elköveti ezt a hibát. Az emberek azt kockáztatják, hogy bíróság elé állítják és elítélik őket, nem egy múltbeli tettükért, hanem véleményükért, és e vélemény kinyilvánításáért. Ily módon az általunk folytatott politika nem kínál megoldást a problémákra, hanem saját maga is a probléma részévé válik.
<SPEAKER ID="259" NAME="Ari Vatanen" AFFILIATION="PPE-DE">
Elnök úr, hálás vagyok ezért a jelentésért, de rá szeretnék mutatni arra, hogy emberi jogaink még mindig szelektívek, e jogok politikailag korrektek. Még ebben a Házban sem tarthattunk fotókiállítást a csecsenföldi atrocitásokról, mert attól féltünk, hogy az oroszoknak nem fog tetszeni.
<P>
Ami a Kínával folytatott emberi jogi párbeszédet illeti, nem került említésre az a 30-40 millió lány, akik demográfiailag eltűntnek tekinthetők Kínában. Hol vannak ezek a gyerekek? Elvetették őket, születésük után megölték vagy elhagyták őket, vagy a szervezett bűnözés kezébe kerültek. Ezért a következő alkalommal küldöttségünknek fel kell vetnie ezt a kérdést a kínai hatóságok előtt.
<P>
A helyzet vajon jobb az EU-ban? Semmi esetre sem szeretném, ha bárki is bűnösnek érezné magát. Csak arra kérem Önöket, gondolják át, hogy mi az emberiesség alapja. Miért mutogatunk ujjal - nagyon helyesen - a halálbüntetést alkalmazó országokra, amikor nálunk, az EU-ban is van halálbüntetés; több mint egymillió gyermeket ölünk meg, mielőtt megszülethetnének? Csak azt kérdezem, ez vajon humánus-e. Építhetünk-e egészségesebb társadalmat, ha az emberi életnek nincs abszolút értéke?
<P>
Első küldetésünk a védtelenek, a legsebezhetőbbek védelmezése. Ez az igazi szolidaritás. Lehet, hogy ez nem a politikailag korrekt gondolkodásmód, de fel kell tennünk a kérdést, hogy mi az igazán értékes. Ezek az értékek pénzzé tehetők? Függhetnek-e az emberi jogi értékek egy adott napon elért olyan többségtől, amelyből egy másik nap kisebbség lesz? Hogy egyszerűsítsük a kérdést, az első emberi jog a megszületéshez való jog. Boldog vagyok, hogy megszülethettem, és biztos vagyok abban, hogy képviselőtársaim is boldogok, hogy megszülethettek. Azzal építhetünk részvéten és szereteten alapuló társadalmat, hogy észrevesszük az emberi élet abszolút értékét. Nem építhetünk jobb jövőt olyan homokra, amelyet a meg nem született gyermekek könnyei áztatnak.
<SPEAKER ID="260" NAME="Józef Pinior" AFFILIATION="PSE">
(PL) Elnök úr, előttünk van az EU emberi jogokról szóló éves jelentése. Kiváló jelentés. Ez valójában az Európai Unió által mostanában kidolgozott dokumentumok közül az egyik legjobb, és jó példa a fő európai intézmények, jelen esetben a Tanács és a Bizottság közötti koordinációra az emberi jogok területén.
<P>
Az Európai Unió emberi jogi politikája valamennyi politikája közül a legkidolgozottabb. Szimbolizálja mindazt, amiért az Európai Unió kiáll a jelenkori civilizációban, a XXI. század kezdetén, a közös piacon túl és azon felül. Az Európai Unió egyhangúlag támogatja az emberi jogokat a nemzetközi színtéren. Nem habozik bemutatni saját álláspontját, amely nem mindig van összhangban az Egyesült Államokéval. Az Unió egyre hatékonyabbnak és segítőkészebbnek bizonyul a nem demokratikus rendszerek által világszerte üldözött magánszemélyek tekintetében.
<P>
Mindazonáltal, elnök úr, tudjuk, hogy sok még a tennivalónk. Például, az ez évi Szaharov-díj nyertese, Szalih Mahmúd Oszman úr is világossá tette ezt a Házhoz intézett mai beszédében. Mérlegelnünk kell, hogy milyen intézkedéseket kell hozni az Európai Unió emberi jogi politikájának hatékonyabbá tételére. Olyan tanulmányra gondolok különösen, amely vizsgálja az Oroszország-beli emberi jogokkal kapcsolatos helyzetet a választásokat követően. Gondolok Kína helyzetére is a következő évben rendezendő Olimpiai Játékok előestéjén. Az Európai Uniónak sokat kell itt tennie, különösen az emberi jogok tekintetében.
<SPEAKER ID="261" NAME="Anneli Jäätteenmäki" AFFILIATION="ALDE">
(FI) Elnök úr, a Tanács hivatalban lévő elnöke kifejtette, hogy az emberi jogok kérdését valamennyi politikában figyelembe kell venni. Ez igaz, és ennek így kell lennie a külpolitikában is, de az EU-nak a saját udvarán is kellene söprögetnie. Vajon az EU-ban úgy kezelik a külföldi munkavállalókat, hogy figyelembe veszik emberi jogaikat? Itt nagyon le vagyunk maradva. Valójában ez nem tartozik az EU hivatalos politikájának hatáskörébe. Ezt kiszervezik az egyházakhoz és a karitatív szervezetekhez. Az EU-nak határozottabb álláspontot kell képviselnie az emberi jogok tekintetében; csak a cselekedetek érnek valamit, a szavak nem.
<P>
Végül, fel szeretném vetni az iraki humanitárius válság kérdését, amely lassan katasztrofálissá fajul. Mintegy 4,5 millió embernek kellett elhagynia otthonát, és az irakiak közül kértek a legtöbben menedéket Európában. Az EU azzal válaszolt a válságra, hogy 4 millió EUR-t különített el az ENSZ Menekültügyi Hivatala és a Holland Vörös Kereszt által végzett munkára, és további 11 milliót terveznek adni az ország egészségügyi szolgálatainak és iskoláinak. Mindazonáltal, vajon elég-e ez a támogatás egy gazdag Európai Uniótól annak a 4,5 millió embernek, akik nem a saját hibájukból kerültek ilyen helyzetbe? Az iraki válság mostanra a világon a legrosszabbak egyikévé vált.
<SPEAKER ID="262" NAME="Hanna Foltyn-Kubicka" AFFILIATION="UEN">
(PL) Elnök úr, e jelentésben különösen örülök a parlamenti képviselők fellépéséről szóló szakasznak. Az, hogy Aljakszandr Milinkevicsnek odaítéltük a Szaharov-díjat, és erőteljesen és egyhangúlag ítéltük el Anna Politkovszkaja meggyilkolását, megmutatta, hogy Európa nem ül ölbe tett kézzel, nem véve tudomást az emberi jogok keleti határainkon túli megsértéséről. E tekintetben azonban sokat kell még tenni.
<P>
A legutóbbi parlamenti választások Oroszországban azt bizonyították, hogy az alapvető jogok és szabadságok megsértése ott teljesen természetes. Az oroszországi események kétségbe vonják az Európai Unió és az Oroszországi Föderáció közötti rendszeres emberi jogi konzultációkat. Talán eljött az idő, hogy újradefiniáljuk e találkozók jellegét, hogy szankciókat vezessünk be a tett kötelezettségvállalások végrehajtásában beálló késedelemért, és hogy mechanizmusokat hozzunk létre a végrehajtás ellenőrzése tekintetében. Egy dolog biztos. Oroszország egyre távolabb kerül a demokráciától.
<P>
Csak reménykedhetünk, hogy jövőre több okunk lesz gratulálni magunknak azért, hogy nem vesztegettük el az időt, és nem hagytuk ki a lehetőségeket a világ jobbá tételére.
<SPEAKER ID="263" NAME="Milan Horáček" AFFILIATION="Verts/ALE">
(DE) Elnök úr, a jelentés jó újításokat tartalmaz. Itt van például az európai szomszédságpolitikáról szóló fejezet. A jelentés bemutatja az oroszországi emberi jogi helyzet romlását is, de figyelmeztet arra, hogy nem szabad elszigetelni az országot. Mindazonáltal nagyon fontos, hogy a további párbeszédeknek ki kell terjedniük olyan kérdések megvitatására, mint a szólásszabadság, a sajtószabadság és a vallásszabadság, a nem kormányzati szervezetekkel és a szélsőségesekkel szembeni jogszabályok, a terrorizmus elleni küzdelem és a csecsen kérdés. A Bizottságnak és a Tanácsnak nyomon követési mechanizmust kell kialakítania. Ezen felül az orosz oldalon teljes mértékben hiányzik a nem kormányzati szervezetekkel folytatott tárgyalásokra való hajlandóság. Remélnünk kell, hogy az orosz kormány beleegyezik végre abba, hogy részt vegyen az emberi jogi párbeszédekhez vezető konzultációkon.
<P>
A jelentés azt mutatja, hogy az EU aktívabb lett az emberi jogok területén, de sajnálatos módon nem él azzal a lehetőséggel, hogy magán az EU-n belül kritikusan közelítse meg az emberi jogok helyzetét. Pedig erre lenne szükség, ha hiteles emberi jogi politikát szeretnénk képviselni.
<SPEAKER ID="264" NAME="Roberta Alma Anastase" AFFILIATION="PPE-DE">
(RO) Hölgyeim és uraim, szeretnék gratulálni az európai intézményeknek e jelentés kidolgozásához, amely valósághűen jelzi, hogy az Európai Unió milyen jelentőséget tulajdonít az emberi jogoknak és a demokratikus értékek világszerte történő előmozdításának. Ez részletes jelentés, és értékelem azt a kezdeményezést, hogy más területekre is ki kellene terjeszteni. Ugyanakkor, szintén a javításnál maradva, szeretnék rámutatni három, kiemelkedő jelentőségű kérdésre, amelynek a jövőben elsőbbséget kell élveznie az európai fellépés keretében.
<P>
Először is, hangsúlyozni szeretném annak fontosságát, hogy az EU-nak mint az európai béke szavatolójának elő kell mozdítania és tiszteletben kell tartania az emberi jogokat. Napjaink Európája globalizált és többnemzetiségű Európa, és jogaink és szabadságaink elismerése és kölcsönös tiszteletben tartása kell legyen a tolerancia és a megértés előmozdításának alapja. Ezért a kisebbségek jogainak biztosítása, különösen a Balkán nyugati részén és a szomszédságpolitikában, valamint az Európai Unió ilyen irányú erőfeszítéseinek megerősítése kiemelkedően fontos.
<P>
Ugyanakkor tovább kell szilárdítani a romák jogainak támogatását, és az európai társadalomba történő integrálásukat, beleértve egy ezzel foglalkozó ügynökség létrehozását.
<P>
Az emberi jogok helyzete az emberi jogok támogatójának szerepére törekvő Európai Unió területén sem kevésbé fontos, és ezért hivatkozási alap. E tekintetben aggodalmamat fejezem ki a románok olaszországi helyzetének legutóbbi romlása miatt, amely jogaik súlyos megsértésében csúcsosodott ki. Ezért arra kérem a Bizottságot és a Tanácsot, hogy határozottan lépjenek fel a románok jogainak helyreállítása érdekében, és előzzék meg az ilyen helyzeteket a jövőben.
<P>
Végül szeretném felhívni a Tanács és a Bizottság figyelmét annak szükségességére, hogy konszolidálni kell az Európai Unió értékelési mechanizmusait az éves emberi jogi jelentésekben. Csak a konkrét eredmények ismeretében leszünk képesek ezen intézkedések egységes és hatékony alakítására. Az Európai Unió regionális intézkedéseinek vizsgálatát és értékelését is be kell vonni a jövőbeni jelentésekbe, beleértve a "fekete-tengeri szinergia” elnevezésű kezdeményezés kialakítását.
<SPEAKER ID="265" NAME="Richard Howitt" AFFILIATION="PSE">
Elnök úr, szeretném én is üdvözölni a Tanács és a Bizottság idei éves jelentését. Mindenképpen előrelépést jelent a több adat tekintetében, amit az elmúlt években is kértünk. De, ha mondhatom ezt, még minidig egy kicsit több a leírás és kicsit kevesebb az elemzés, mint szeretnénk.
<P>
Mindazonáltal teljes szívemből gratulálok a portugál elnökségnek a gyermekek jogairól szóló új iránymutatáshoz, ami jelentős előrelépés.
<P>
Remélem, jövőre a soron következő elnökségek tényleges szerepet biztosítanak az Alapjogi Ügynökségnek, és biztosítják az EU-jogszabályok javulását a bármilyen alapon történő megkülönböztetés elleni hatékony védelem garantálása, és a nyugat-balkáni országokra a háborús bűnösök kiadatásával kapcsolatosan gyakorolt nyomás fenntartása érdekében.
<P>
Fel szeretném ma szólítani Önöket arra is, hogy a jövő évben különösen támogassák az ENSZ főtitkára személyes képviselőjének az üzletről és az emberi jogokról szóló záró jelentését. A kérdés parlamenti előadójaként mélységes aggodalommal tölt el, hogy a héten Bangalore-ban az indiai bíróságok nemzetközi elfogatóparancs végrehajtását fogják kérni a Clean Clothes Campaign (Tiszta Ruhák Kampány) hét holland aktivistájával szemben, akik a G-Star divatmárka indiai beszállítójánál tapasztalható, a munkásokkal szemben alkalmazott erőszakról, azon belül a kényszerített túlmunkáról, a fizikai és verbális erőszakról tettek közzé jelentést az interneten.
<P>
Ez ellentétben áll az indiai kormánynak a Polgári és Politikai Jogok Nemzetközi Egyezségokmányának 19. cikke szerinti kötelezettségeivel. Felkérem a Tanácsot és a Bizottságot, hogy vizsgálják ki ezt az esetet, és kérem az EU kormányait, hogy ne járuljanak hozzá ehhez a, mind a munkával kapcsolatos jogok, mind a szólásszabadság alapvető kérdéséről szóló elfogatóparancshoz.
<SPEAKER ID="266" NAME="Ewa Tomaszewska" AFFILIATION="UEN">
(PL) Elnök úr, a jelentés információt tartalmaz az orosz és kínai vezetőkkel az emberi jogok tiszteletben tartása tekintetében folytatott megbeszélésekről. Sajnos, az információ nem túl egyedi. Oroszországban ezzel egyidejűleg folytatódik a csecsenek szerveivel kapcsolatos konfliktus a rendőrség és a hadsereg között. A csecseneket elhurcolják otthonaikból, és amikor az átültetésre alkalmas szerveket eltávolították belőlük, megölik őket.
<P>
Kínában politikai elítéltekből vesznek ki szerveket. Az Európa Tanács nyilatkozatokat adott ki ezekről az esetekről korábban ez évben. Parlamentünknek annyit sikerült tennie, hogy leszerelte az oroszok által a csecsenek ellen elkövetett bűncselekményeket bemutató kiállítást. A kiállítást egyik este szüntették meg, mert túl sokkolónak ítélték. Hangsúlyoznom kell, hogy a kiállítást ítélték túl sokkolónak, nem a bemutatott cselekményeket.
<P>
Meddig nézzük el a népirtást? Szeretnék választ kapni arra, hogy az általam vázolt probléma felvetődött-e az Oroszországgal és Kínával folytatott megbeszéléseken.
<SPEAKER ID="267" NAME="Ana Maria Gomes" AFFILIATION="PSE">
(PT) Gratulálok a portugál elnökségnek ezért a jelentésért, amely részletesen mutatja be értékes munkájukat; számomra különösen a halálbüntetéssel kapcsolatos moratórium a fontos. Mindazonáltal a jelentésből hiányzik a kritikus, mi több, az önkritikus elemzés. Itt hivatkozok arra, hogy az Európai Tanács nem adott választ a Parlament és Dick Marty szenátor úgynevezett CIA-járatokról szóló ajánlásaira. Annak ellenére, hogy bizonyítékot állítottak elé, amelyek szerint a különböző tagállamok területe és ügynökei is érintettek a terrorizmussal gyanúsítottak elrablásában és megkínzásában, akiktől tehát megtagadták az igazságszolgáltatáshoz való jogot, az Európai Tanács és különösen a portugál elnökség semmit sem tett eddig a történek pontos meghatározása, a felelősségre vonás érdekében, és annak érdekében sem, hogy megelőzze ilyen büntető intézkedések jövőbeni előfordulását.
<P>
Az USA-ban adott engedélyek és ott folytatott nyomozások ellenére az európai kormányok még mindig a homokba dugják a fejüket, és megsértik az európai alapértékeket és érdekeket, súlyosan veszélyeztetve Európa hitelét az emberi jogok egyetemleges előmozdításának tekintetében.
<SPEAKER ID="268" NAME="Genowefa Grabowska" AFFILIATION="PSE">
(PL) Elnök úr, el szeretném mondani, mennyire örülök, hogy országom, Lengyelország úgy döntött, nem emel kifogást egy halálbüntetés elleni világnap kitűzése ellen. Ez a határozat nem csak pontosan tükrözi a lengyelek érzéseit, hanem lehetővé teszi az Unió számára, hogy egyhangúlag nyilatkozzon.
<P>
Tekintettel az előttünk álló jelentésre, üdvözlöm annak 4.5. fejezetét, amely a nők jogairól és a nemek közötti egyenlőségről szól. Jó, hogy az Európai Bizottság felvette prioritásai közé és a 2010-re szóló cselekvési keretébe a nemek közötti egyenlőséget és a nők jogait. Minden tagállamnak tehát szem előtt kell tartania e kérdéseket, és figyelembe kell vennie valamennyi fejlesztési célú politikai kezdeményezés és kooperatív fellépés során.
<P>
Jól tennénk, ha mérlegelnénk a helyi helyzetet e kérdések tekintetében. Vajon elégedettek lehetünk-e, ha halljuk, hogy mi történik mostanában? Hivatkozhatnék például a 24 éves iráni nőre, Delaram Alira, akit 32 hónap szabadságvesztésre és 10 korbácsütésre ítéltek csak azért, mert részt vett a nők üldözése elleni demonstráción. Ezen felül ez év júliusában 42 nő holttestét találták meg Basrában. Hogyan reagálunk arra a tényre, hogy ezeket a nőket csak azért gyilkolták meg, mert nem takarták be fejüket, vagy mert ki voltak sminkelve? Biztos, hogy nem tudjuk jóvátenni ezeknek a nőknek a szükségtelen halálát?
<SPEAKER ID="269" NAME="Manuel Lobo Antunes">
a Tanács hivatalban lévő elnöke. - (PT) Elnök úr, biztos asszony, hölgyeim és uraim, rendkívül rövid leszek. Először is, köszönöm a ma előterjesztett és megvitatott jelentéssel kapcsolatos támogatásukat és a vita hangnemét. Ezen felül köszönöm, hogy elismerték a Tanács, a Bizottság és a Tanács Főtitkárságának e jelentés elkészítésével és tartalmával kapcsolatban végzett munkáját. Az ismertetett észrevételek zene füleimnek, mivel elismerték a jelentés részleteit, érdemeit és a bele fektetett erőfeszítéseket. Hallottunk kritikákat is, különösen a tekintetben, hogy itt vagy ott javíthattuk volna az elemzést, és részletesebben kifejthettük volna az okokat és a következményeket. E jelentés kétségkívül erre törekszik: analitikusabb, mint a korábbi jelentések, vagy legalábbis az a célja, és ne kételkedjenek hölgyeim és uraim, hogy ezen az úton járunk tovább, amint azt Önök is tanácsolták és javasolták.
<P>
A lényeget érintően is kaptunk észrevételeket. Az egyik képviselő azt mondta, hogy Európa tett valamit, vagy nagy dolgokat vitt véghez, de még mindig hosszú utat kell megtennünk. Úgy vélem, Európa valószínűleg a szabadság, a jog érvényesülése, az emberi jogok és a jogállamiság legnagyobb térsége. Következetes és állandó utat követett az emberi jogok egyre erőteljesebb és szilárdabb védelmében. Egyértelmű azonban, hogy mindig többet tehetnénk, mivel soha nem érhetünk a végére, ami a szabadságokat és emberi jogokat illeti: mindig lesz mit védeni, kialakítani, óvni, védelmezni. El kell ismernünk azonban, hogy az Európai Unió nagy dolgokat vitt véghez mind a határain belül, mind a határain kívül. Egy mostanában történt esetet is felidéztek: például a gyermekek jogainak területén elfogadott határozatokat vagy intézkedéseket. Igen, ezt mi értük el.
<P>
Rá szeretnék mutatni arra a négy vagy öt kezdeményezésre az emberi jogok területén, amely vitathatatlanul bizonyítja, hogy az EU mire készül az említett emberi jogok védelmét illetően. Holnap itt ünnepélyesen kihirdetjük az Európai Unió alapjogi chartáját. 2007 második felében az Európai Unió biztosította az ENSZ-ben a halálbüntetéssel kapcsolatos moratóriumról szóló határozat elfogadását. Létrehoztuk az Európai Unió Alapjogi Ügynökségét, amely az utolsó előkészületi szakaszához ért. Kitűztük a halálbüntetés elleni európai napot. Ezek konkrét, egyedi és nemrég történt példák arra, hogy az emberi jogok védelmére irányuló munkánk mennyire folytonos, állandó és szilárd. El kell fogadnunk, hogy lesznek problémák, és hogy lesznek olyan intézkedések vagy magatartások, amelyek a legkevésbé sem tökéletesek.
<P>
Ezzel egyidejűleg el kell ismernünk az e téren elért sikereinket is. Különösen a külső fellépés tekintetében hivatkoztak az EU-Afrika csúcstalálkozóra, amelyről ezt követően kerül sor vitára. Kétség sem férhet ahhoz, hogy az emberi jogok és a felelősségteljes kormányzás kérdése fontos volt, valójában nagyon fontos kérdés az EU-Afrika csúcstalálkozó alatt Lisszabonban tartott párbeszéd során. Mindannyian tudják, hölgyeim és uraim, amint azt tudja minden európai polgár is, hogy a harmadik országokkal folytatott párbeszédben az emberi jogok védelmének kérdése állandó és prioritási téma napirendünkön és a kétoldalú párbeszédekben. Ezt az bizonyítja, hogy elítéljük az emberi jogok minden megsértését a harmadik országokban, és ezt bizonyítják a harmadik országok általi jogsértésekre válaszul hozott intézkedéseink, különösen olyan szankciók elfogadása révén, amelyek kimondottan arra irányulnak, hogy megelőzzük e jogsértések újbóli előfordulását. Ezért el kell ismernünk érdemeinket és az általunk tett erőfeszítéseket. Természetesen ki kell javítanunk, amit ki lehet, de e kérdésben magabiztos és pozitív magatartást kell tanúsítanunk, és hinnünk kell abban, hogy a jó úton járunk, humanista hagyományainkkal összhangban.
<SPEAKER ID="270" NAME="Benita Ferrero-Waldner">
a Bizottság tagja. - Elnök úr, mielőtt válaszolnék a mai vita során felvetett néhány kérdésre, hadd mondjam el, hogy hoztunk néhány másolatot Önöknek, amennyiben igényt tartanak rá. Ezek a rendelkezésükre állnak.
<P>
A vitához szólva, hadd kezdjem a jelentéssel kapcsolatos általános észrevételekkel. Örülök, hogy Önök közül sokan hasznosnak találták ezt a jelentést, és tudomásul vesszük az Önök által e vita során említett javaslatokat és ajánlásokat is. A politikánk hatékonyságának elemzésére vonatkozó kérdést illetően, amelyet Önök közül vetettek fel néhányan, rá szeretnék mutatni arra, hogy a 7. fejezet, amelyet e kérdésnek szenteltünk, értékeléseket és elemzéseket tartalmaz, igaz ugyan az is, hogy csinálhatnánk jobban is; tehetnénk többet. Hadd mondjam el azt is, hogy vannak bizonyos határok, mivel az emberi jogi kérdések igen gyakran az egész társadalom megváltoztatásával függnek össze, ezért nem olyan könnyen mérhetők, mint azok a dolgok, amelyeket gyorsan megvalósítanak.
<P>
Hadd mondjak el néhány általános dolgot is. Említették a vallásszabadságot. Az Európai Unió természetesen határozottan ellenzi a bármely vallási csoportot érintő megkülönböztetést, és azt várjuk a harmadik országokkal folytatott párbeszédeinktől, hogy megerősítik az egyes kormányaik saját erőfeszítéseit az emberi jogi elvek követése és alkalmazása területén, többek között például nemzeti emberi jogi intézményeken keresztül.
<P>
Az itt említett többi kérdés tekintetében, például a romák tagjelölt országokbeli helyzetét érintően, ez az éves jelentés kimondja, hogy kötelezettséget vállalunk valamennyi ember, beleértve a kisebbségekhez tartozókat is, emberi jogainak teljes mértékű tiszteletben tartására. A roma közösségeket időközben az EU-ban és a tagjelölt országokban egyaránt az egyik legveszélyeztetettebb kisebbségként határozták meg. Úgy vélem, továbbra is foglalkoznunk kell e kérdéssel, és javítanunk kell azt.
<P>
Általánosságban felmerült a kiadatások kérdése. Véleményünk szerint a "rendkívüli kiadatásként” és "titkos fogvatartásként” említett gyakorlatok sértik az alapvető jogokat. Ezt egyértelműen említettük. A Bizottság e kérdésben a kezdetektől tevékenyen támogatta és könnyítette a mind az Európa Tanács, mind az Európai Parlament által a rendkívüli kiadatásokat és titkos fogvatartásokat érintően kezdeményezett vizsgálatokat. Csak szerettem volna ezt itt megemlíteni. Tettünk lépéseket.
<P>
Szudánt illetően: hallottuk ma Oszman urat. A közös stratégia egyik legfontosabb eleme a csúcstalálkozón a biztonság és béke irányában elkötelezett partnerség volt. E téren jelentős támogatást nyújtunk a konfliktusok megelőzéséhez, a békeműveletekhez, és Afrika azon kapacitásának megerősítéséhez, hogy a konfliktusokat regionális és nemzeti szinten kezelje. Barroso elnök úr és Michel biztos úr minden lehetőséget megragadtak, beleértve a legutóbbi EU-Afrika csúcstalálkozót, hogy felszámolják a fennmaradó akadályokat.
<P>
Jelen voltam Oszman úr beszédénél, ő azt is kifejezetten kimondta, hogy sok támogatást kapott az Európai Bizottság küldöttségeitől. Nagymértékű támogatást nyújtunk tehát, de természetesen mindig tehetnénk többet.
<P>
Ami a szintén említett iraki emberi jogi helyzetet illeti: tudjuk, hogy a helyzet még mindig riasztó, különösen a rossz biztonsági helyzet fényében, és a nőkre, a gyermekekre, a kisebbségekre és az otthonukat elhagyni kényszerült személyekre tekintettel. Itt úgy vélem, a jó kormányzás, a demokrácia, az emberi jogok és a jogállamiság áll politikánk középpontjában, annak érdekében, hogy lassan a megfelelő irányba haladjanak. Gyakran felszólítottuk őket a halálbüntetés eltörlésére. Ezt csak azért mondom, hogy kiemeljek bizonyos kérdéseket.
<P>
Oroszországról: évente kétszer tartunk EU-Oroszország emberi jogi konzultációt, jelentésünk kétszer is említi Oroszországot, a 72. és a 73. oldalon: először a konzultációkat emeltük ki, másodszor egyértelműen szóltunk az emberi jogi helyzetről, Csecsenföldet is beleértve. Így Csecsenföldről sem feledkeztünk el, most sem.
<P>
Hadd mondjak néhány szót végül Indiáról. Tudatában vagyunk a Fibres and Fabrics International által a Clean Clothes Campaign ellen indított keresetnek. Ez a kérdés különösen fontos a Bizottság azon főigazgatóságai számára, amelyek a méltányos munkaügyi gyakorlatokkal foglalkoznak. Felkértük a Bizottság delhi küldöttségét, hogy folyamatosan tájékoztasson bennünket az indiai bíróság előtt zajló fejleményekről, és meg kell vizsgálnunk az említett letartóztatást.
<P>
Még sok mindent mondhatnék, de úgy vélem, széleskörű vita folyt, nem szeretném tovább az idejüket rabolni.
<SPEAKER ID="271" NAME="Elnök">
A vitát lezárom.
