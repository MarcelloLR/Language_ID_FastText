<CHAPTER ID="014">
A nemzetközi védelem megadása és visszavonása (vita) 
<SPEAKER ID="044" NAME="Elnök">
A következő napirendi pont a Guillaume asszony által az Állampolgári Jogi, Bel- és Igazságügyi Bizottság nevében készített, a nemzetközi védelem megadására és visszavonására vonatkozó tagállami eljárások minimumszabályairól szóló európai parlamenti és tanácsi irányelvre irányuló javaslatról (átdolgozás) szóló jelentés - C7-0248/2009 -.
<SPEAKER ID="045" NAME="Sylvie Guillaume" LANGUAGE="FR">
Elnök úr, hölgyeim és uraim! A héten eljutunk a menekültügyi eljárásokról szóló irányelv átdolgozásának első szakaszáig. A Parlamentnek szerdán kell véleményt nyilvánítania a menekültstátusz megadására és visszavonására vonatkozó tagállami eljárások minimumszabályairól szóló, átdolgozott bizottsági javaslatról.
<P>
Az Európai Parlament véleménye alapvető fontosságú azon párbeszéd szempontjából, amelyet az elkövetkező hónapokban folytatunk majd a Tanáccsal a szövegről, amely meggyőződésem szerint a menekültügyi csomag alapjául szolgál, és amellyel kapcsolatban - sajnálom, de meg kell mondanom - a tárgyalások holtpontra jutottak a Tanácsban. A szöveg az irányelv új változatának alapját adja majd, ami remélhetőleg lehetővé teszi, hogy betartsuk a közös menekültügyi szabályok végrehajtására vonatkozó 2012-es határidőt.
<P>
A jelentéssel kapcsolatos szavazás egybevág az UNHCR által a múlt héten közzétett, a 44 iparosodott országról szóló tanulmánnyal. A tanulmány kimutatja, hogy - az általános hiedelemmel ellentétben - a gazdag országokban a menedékkérők száma 10 év alatt összesen 40%-kal csökkent, évente 5%-kal. Ezen adatok birtokában meg kell vizsgálnunk a csökkenés alapvető okait. Kevesebb a kényszerítő tényező vagy bizonyos országokban szigorúbb a migráció ellenőrzése?
<P>
A jelentés azt is feltárja, hogy manapság a menekültügy tekintetében a fejlődő országok vállalják a felelősség oroszlánrészét, jóllehet nem feltétlenül rendelkeznek az ehhez szükséges valamennyi erőforrással. Ennélfogva Európának is tisztességesen ki kell vennie a részét, ehhez pedig egyértelmű szabályokat kell elfogadnia. És itt visszakanyarodok a menekültügyi eljárásokról szóló szöveghez és a legfontosabb kihívásokhoz. A mostani irányelvnek - amelyet gyakran a legrosszabb nemzeti gyakorlatok jegyzékének neveznek - két jelentős hátránya van: nem biztosítja a menedékkérők jogainak megfelelő védelmét, valamint lényeges egyenlőtlenségeket idéz elő a tagállamokon belüli bánásmód vonatkozásában.
<P>
Európában valóban továbbra is jelentős egyenlőtlenségek tapasztalhatók a különböző menekültügyi rendszerek között. Vegyünk csak két példát! 2009-ben a tagállamokban első fokon meghozott kedvező határozatok százalékaránya 65% és kevesebb mint 1% között mozgott, az első fokon meghozott elutasító határozatok elleni fellebbezés benyújtásának határideje pedig 2 és 30 nap között. Ezenkívül számos egyenlőtlenség van a tagállamok között a gyorsított eljárások indokainak, illetve a személyes meghallgatás lehetősége vagy a hatékony jogorvoslathoz való jog tekintetében.
<P>
Valójában ezek az egyenlőtlenségek összeegyeztethetetlenek egy közös menekültügyi rendszerrel, amelynek EU-szerte azonos védelmet kell biztosítania. Ellentétben állnak a Dublin II rendelet egyik alapvető pillérével, amely azon feltevésen alapul, hogy a tagállamok menekültügyi rendszerei hasonlóak. Ennélfogva a jogszabályok harmonizációja elengedhetetlen annak biztosításához, hogy végre valahára méltányos, elérhető és hatékony eljárások jöjjenek létre.
<P>
Mivel úgy gondolom, hogy nem helytállóak, ismételten reagálni szeretnék a szöveg bírálóinak bizonyos kijelentéseire, akik számára ez az irányelv végül is kicsivel többet jelent a költségek és visszaélések növekedésénél.
<P>
Kétségtelen, hogy ezek az eljárási változások költségeket idézhetnek elő rövid távon. Egy csekély éleslátás azonban segíthetne annak belátásában, hogy jelenleg tulajdonképpen a minőség és biztonság szempontjából nem megfelelő eljárások helytelen alkalmazása kerül sokba a tagállamoknak. Érvelésem alátámasztására két mutatót említenék meg: a fellebbezések rendkívül nagy számát és az ehhez kapcsolódó eljárások időtartamát.
<P>
Ezenkívül szeretném, ha elszakadnánk attól, hogy a menekültügy terén csak fekete-fehér elképzelésünk lehet, mármint hogy állítólag kizárólag visszaéléshez vezethet. Olyan körülmények között, ahol a bevándorlással kapcsolatos kérdéseket helytelenül kezelik, kötelességünk a menedékjog - mint alapvető jog - védelme. Ezen túlmenően, ha a leginkább vonakodó európai parlamenti képviselők levonnak bármilyen következtetést az arab világban kialakult helyzetből, az az lesz, hogy az Európai Uniónak kötelessége az üldöztetések áldozatai számára tisztességes védelmet biztosítani.
<P>
Ezért támogatom a Bizottság megközelítését, amely az elsőfokú eljárások fejlesztését tűzi ki célul - azaz már az eljárás kezdetétől szolgáltatások, tanácsadás és szakértelem biztosítását -, mert az első fokon meghozott minőségi határozatok különösen előnyösek az üldöztetések áldozatai számára, amennyiben lehetővé teszik az illetékes hatóságok számára, hogy megalapozott határozatokat hozzanak, javítsák az elutasító határozatok indokolását, és csökkentsék az illetékes jogorvoslati szervek általi megsemmisítés veszélyét; jobban azonosítsák a megalapozott, a megalapozatlan és a rosszhiszemű kérelmeket, valamint csökkentsék a tagállamok befogadási és eljárási költségeit, ugyanakkor támogassák azon menedékkérők kitoloncolására irányuló erőfeszítéseiket, akiknek a kérelmét valóban elutasították.
<P>
Végül szeretnék néhány olyan kulcsfontosságú részletről szót ejteni, amelyek reményeim szerint lehetővé teszik számunkra, hogy most már előrehaladást érjünk el a jelentés tekintetében. Először is szerintem az első fokon biztosított ingyenes jogi segítségnyújtáshoz való jog alapvető garanciának tekinthető, ha a határoztatok minőségének javításáról van szó. Másodszor, a kiszolgáltatott kérelmezők igényeit jobban figyelembe fogják venni, azon emberekét, akikről a jelenlegi irányelv teljesen megfeledkezik.
<P>
A harmadik kihívást az jelenti, hogy ambiciózusabb határidőket szabjunk meg a fellebbezések vonatkozásában, hogy erősítsük a hatékony jogorvoslathoz való jogot, valamint a gyorsított eljárások esetén nagyobb garanciákat biztosítsunk, különösen az indokok csökkentése vagy az ésszerű határidő meghatározása tekintetében. Ami a biztonságos származási ország elképzelést illeti, felhívunk egy közös európai lista rendes jogalkotási eljárás szerint történő elfogadására, a Bíróság 2008-as ajánlása alapján.
<P>
Befejezésül azt szeretném még elmondani, hogy a jelentés végleges elfogadása minden bizonnyal erőteljes jelzés lenne a Parlament részéről a Tanács és a Bizottság felé. Úgy látom, hogy a Parlament meghúzta a határokat és meghatározta a mércét: a védelmi előírások további harmonizációjára törekszünk, és örülnünk kellene ennek, hölgyeim és uraim.
<P>
(Taps)
<SPEAKER ID="046" NAME="Cecilia Malmström">
a Bizottság tagja. - Elnök úr, a menekültügyi eljárásokról szóló irányelvvel kapcsolatos, e héten sorra kerülő szavazás igen fontos. Döntő fontosságú előrelépés lesz a közös menekültügyi rendszer második szakaszának 2012-re történő befejezése felé, ami összhangban áll az EU által a Stockholmi Programmal kapcsolatban vállalt kötelezettséggel. Szeretnék köszönetet mondani az előadónak, Sylvie Guillaume-nak az ügy iránt tanúsított rendkívüli elkötelezettségéért, valamint a köztünk kialakult kitűnő együttműködésért. Asszonyom, ön kivételes rugalmasságról tett tanúbizonyságot, továbbá a menedékkérők igényeinek és a nemzeti közigazgatások előtt álló kihívások alapos ismeretéről.
<P>
A menekültügyi eljárásokról szóló új irányelv a közös európai menekültügyi rendszer alapjául fog szolgálni. Amint azt ön is elmondta, asszonyom, a menedékkérőknek ugyanolyan bánásmódban kell részesülniük, bárhol is adjanak be menedékjog iránti kérelmet az Európai Unión belül. Tisztában vagyunk azzal, hogy jelenleg rengeteg az eltérés, amit természetesen nagyon nehéz megérteni az Európai Unióban, ahol ugyanazon nemzetközi egyezmények érvényesek és ugyanazon európai értékek számítanak.
<P>
Döntős fontosságú, hogy a közös eljárások tisztességesek és hatékonyak legyenek. Elő kell segíteniük a menekültügyi rendszerrel való visszaélések megakadályozását, ugyanakkor teljes mértékben tiszteletben kell tartaniuk az alapvető jogokat. Határozott meggyőződésem, hogy e célkitűzések elérhetők, de csak abban az esetben, ha a közös szabályok biztosítják, hogy a menekültügyi hatóságok Unió-szerte ugyanolyan minőségi határozatokat hoznak. A Bizottság javaslata ebben a szellemben készült, és megelégedéssel veszem tudomásul, hogy Guillaume asszony és az Állampolgári Jogi, Bel- és Igazságügyi Bizottság jelentése általánosságban támogatja a javaslatot.
<P>
A jelentéstervezetben szereplő módosítások közül valójában több is a menedékkérőknek nyújtandó garanciák mértékét növeli, különösen ami a kiskorúakat illeti. Ezenkívül bizonyos módosítások arra irányulnak, hogy nagyobb rugalmasságot biztosítsanak a tagállamok számára a gyorsított eljárásokra vonatkozó, meghatározott indokok bevezetése révén. Igen ambiciózusnak tartom a biztonságos származási ország elképzelésekkel kapcsolatos módosítást. Lényegesen átalakítaná a szabályokat és megváltoztatná a tagállami gyakorlatokat. Érdeklődéssel nyugtázom az ingyenes jogi segítségnyújtásra vonatkozó megegyezéses módosításokat is. Ez valóban elősegíthetné a számos tagállam által említett bonyolult jogi kérdés rendezését.
<P>
Amint az önök is tudják, a Bizottság jelenleg készíti elő az irányelvre irányuló módosított javaslatot annak érdekében, hogy lökést adjon a Tanácsban megrekedt tárgyalásoknak. Az önök holnapi, illetve szerdai szavazása stratégiai szempontból mértékadó a tárgyalásokon. A Bizottság a módosított javaslat elkészítése során körültekintően megvizsgálja a Parlament által előterjesztett valamennyi módosítást. Várakozással tekintek az e és más javaslatokkal kapcsolatban a képviselőkkel folytatandó együttműködés elé.
<SPEAKER ID="047" NAME="Monika Hohlmeier" LANGUAGE="DE">
Elnök úr, biztos asszony, hölgyeim és uraim! Mindenekelőtt, őszinte köszönetemet szeretném kifejezni azért, hogy oly sok alkalommal volt lehetőségünk megbeszélésre az előadóval és a biztos asszonnyal is, valamint az árnyékelőadókkal. Ez lehetővé tette, hogy bizonyos területeken megfelelő kompromisszumot érjünk el. Amint azt Malmström asszony az előbb említette, ez magában foglalja az ingyenes jogi segítségnyújtással kapcsolatos kompromisszumot, főleg ami a kiskorúak különleges védelmét illeti. Az eredmények közé tartozik, hogy meg tudtunk állapodni abban, hogy elsősorban mely kérelmezők érdemlik ki a védelmet, és egymással való tárgyalásaink során sikerült ésszerű kompromisszumot találni. Ezenfelül a biztonságos harmadik országok kérdésében is megegyezésre jutottunk.
<P>
Célunk az, hogy alapvetően javuljon a közigazgatási eljárások minősége, hogy második és harmadik fokon kevesebb bírósági meghallgatásra kerüljön sor, hogy azon menedékkérők, akik valóban üldöztetésnek vannak kitéve, lehetőség szerint gyors és kiegyensúlyozottan hatékony segítségnyújtásban és védelemben részesüljenek. Határozottan támogatom, hogy valamennyi tagállamban legyenek megfelelő minimumszabályok. Sajnálatos azonban, hogy a Bizottság által előterjesztett szöveg és néhány egyéni módosítás is úgy akarta módosítani a Bizottság szövegét, hogy bizonyos mértékben éppen ezzel a jó szándékkal ellentétes dolgot érjen el. Sok lehetőség adódott az eljárások késleltetésére, sőt a menekültügyi jogszabályokkal való komoly visszaélésre. Ezzel kapcsolatban mondok önöknek néhány példát.
<P>
Egy kérelmező esetében például háromszor fordulhat elő, hogy elfogadhatatlannak minősített kérelmet ad be, és joga van ahhoz, hogy háromszor végigmenjen a teljes eljáráson. Csak ezt követően lehet gyorsított eljárást végrehajtani. Az eljárás gyorsítására nincs lehetőség, ha egyértelmű, hogy az érintett a genfi egyezmény értelmében nem ismerhető el menekültként. Ezzel kapcsolatban Tunézia és a gazdasági migránsok esetét említem meg.
<P>
Egy másik példa az a helyzet, amikor szintén nincs lehetőség gyorsított eljárásra, amennyiben a kérelmező egymás után több kérelmet ad be anélkül, hogy a tartalom valamilyen lényeges új elemet tartalmazna. Még súlyosabbnak tartom azonban az eltűnés kérdését. Ha valaki illegálisan eltűnik, kérelmét már nem lehet elutasító határozattal lezárni. A levelet ellenjegyzéssel kell ellátnia. Tehát ha egy menedékkérő elutasító határozatra számítana, mindössze annyit kellene tennie - ha elfogadnánk a Zöldek/az Európai Szabad Szövetség Képviselőcsoportja által előterjesztett indítványt -, hogy megtagadja a levél átvételét vagy nem tartózkodik ott, hogy átvehesse. Ez azzal a következménnyel járna, hogy meghatározatlan ideig húzhatná az eljárást.
<SPEAKER ID="048" NAME="Claude Moraes">
az S&D képviselőcsoport nevében. - Elnök úr! Képviselőcsoportom nevében beszélek, amikor azt mondom, hogy gyakorlati és politikai szempontból is rendkívül nehéz helyzetben vagyunk, amikor is a tagállamok 1999 óta egy menekültügyi csomag elkészítéséről beszélnek. Ha létezik politikai kényszerítő tényező, akkor napjainkban azt a válságban lévő Észak-Afrika és a földközi-tengeri térség alkotja.
<P>
A tehermegosztásról szóló megbeszéléseinknek most már egy gyakorlati és ésszerű javaslatot kellene eredményeznie. Képviselőcsoportom nevében azt szeretném elmondani, hogy Sylvie Guillaume - az összes árnyékelőadóval együttműködésben, amint azt Hohlmeier asszony is említette - olyan javaslatot állított össze, amely ésszerű és hatékony is, valamint a menekültügyi csomag alapját biztosítja, ahogy arra a biztos asszony is utalt. Éppen ezért annyira életbevágóan fontos a szerdai szavazás. Ha a Parlamentben is el tudjuk érni azt a többséget, mint a bizottságban, eljuthatunk egy olyan menekültügyi csomag elkészítéséig, amely a Tisztelt Házban kifejezésre juttatott több szempontot és megfontolást figyelembe vesz.
<P>
Hadd mondjak erre egy példát: több évig dolgoztam menekültügyekkel foglalkozó ügyvédként, és tisztában vagyok azzal, hogy a jó - a tagállamok többsége által elfogadott, tisztességes, igazságos, hatékony - menekültügyi eljárás ellensége az, hogy a menekültügyek első fokon történő kezelése nem hatékony. Az, hogy az egész Európai Unióban és sok tagállamban nem megfelelő színvonalú a határozathozatal, nem csökkenti, hanem növeli a tagállamok költségeit. Tehát amikor a tagállamok pénzügyi következményekről beszélnek, meg kell érteniük, hogy a határozathozatal színvonala - azaz, hogy elsőre helyes döntés szülessen, valamint hogy biztosítsák a jogorvoslati eljárás hatékony működését - az a terület, ahol pénzt takaríthatunk meg, és ahol tisztességesen és igazságosan járhatunk el.
<P>
Ha bármelyik tagállam kétségbe vonja, hogy ez a jelentés hatékony, méltányos és igazságos, csak vizsgálja meg nagyon alaposan ezeket az eljárásokat, és meglátja, hogy sokat foglalkoztunk több, potenciálisan vitatható szemponttal. Fontos kihangsúlyozni azt is, hogy a vita tárgyát nem képezhetik egyedül a költségek: az eljárások EU-szerte történő harmonizációjáról van szó. Egyértelmű, hogy az előírások túlságosan eltérőek az egyes tagállamokban. Ha továbbfolytatjuk ezt a menekültügyi szerencsejátékot, nem vesszük figyelembe azt, hogy a valóságban növekszik a menedékkérők száma. Köztudott, hogy ezek a számok évekig csökkentek. Most már nehezebb helyzetben vagyunk.
<P>
Az eljárási irányelvben szereplő szabályok talán az egész menekültügyi csomag legösszetettebb részére vonatkoznak. Az, hogy az eljárás méltányos és hatékony legyen, élet-halál kérdése lehet az üldöztetés elől menekülők számára. El kell ismernünk, hogy felelősséggel tartozunk a nemzetközi kötelezettségek betartásáért, amikor a határainkon belül védelmet kereső emberekkel foglalkozunk.
<P>
Így hát gratulálni szeretnék az előadónak és valamennyi árnyékelőadónak elkötelezett törekvéseikért, hogy a Parlamentben határozott álláspontra jussunk. Ismételjük meg a bizottságon belüli szavazás eredményét! Biztosítsuk, hogy erőteljes üzenetet küldjünk a Bizottságnak - de mindenekelőtt a tagállamoknak - azzal kapcsolatban, hogy a Parlament komolyan gondolja, hogy olyan módon állítsuk össze a menekültügyi csomagot, amely sokak számára elfogadható a Tisztelt Házban.
<SPEAKER ID="049" NAME="Nadja Hirsch" LANGUAGE="DE">
Elnök úr, Malmström asszony! Mindenekelőtt legőszintébb köszönetemet szeretném kifejezni az előadónak és az árnyékelőadóknak. Nagyon sok vitát folytattunk. Végül elértünk néhány igen jó kompromisszumot, bár mindnyájan tudjuk, hogy természetesen ez nem mindig olyan könnyű.
<P>
A Liberálisok és Demokraták Szövetsége Európáért Képviselőcsoport nevében azonban szeretném közölni, hogy mindenesetre továbbra is az a célunk, hogy 2012-re egy közös uniós menekültügyi rendszert hozzunk létre. Ez egyben azt is jelenti, hogy most tényleges előrehaladást kell tennünk és egyértelmű jelet kell küldenünk a Tanácsnak azzal kapcsolatban, hogy nem vesztettük szem elől ezt a célt, és hogy természetesen továbbra is készen állunk tárgyalásokat kezdeni. Ez magától értetődik. Ugyanakkor úgy gondolom, hogy mindenekelőtt egyértelművé kell tennünk, hogy akarjuk egy közös menekültügyi rendszer létrehozását. Amint az már elhangzott, elfogadhatatlan, hogy szinte egy szerencsejátékhoz hasonló helyzet alakuljon ki azzal kapcsolatban, hogy egy menedékkérő hol nyújtja be kérelmét.
<P>
Elfogadhatatlan - és ezzel kapcsolatban örülök, hogy az utolsó pillanatban sikert értünk el -, hogy minden egyes tagállamnak saját nemzeti listája legyen biztonságosnak tekinthető harmadik országokról. Vagy biztonságos egy ország, vagy nem - és aztán még minden egyes esetben meg kell vizsgálni, hogy valóban biztonságos harmadik országnak tekinthető-e egy konkrét személy szempontjából, aki kérelmet nyújtott be, vagy az adott helyzetben esetleg egyszerűen nem állíthatjuk azt, hogy ez így van.
<P>
Végső soron arról is meg vagyok győződve, hogy a tagállamoknak és a menedékkérőknek is előnyére fog ez válni, akiknek a jövőben esélyük lesz arra, hogy rögtön első fokon, méltányos, ugyanakkor gyors kérelmezési eljárás során határozat szülessen, ha az eljárást az általunk előírtak szerint hajtják végre. Ezenkívül úgy gondolom, hogy a menedék nem kegy, hanem jog. Ezzel kapcsolatban teljesen egyértelmű álláspontot kell kialakítanunk, ezt követően pedig világos eljárást.
<P>
Mindenekelőtt örvendetesnek tartom, hogy még jobban sikerült kibővíteni a kiskorúak jogait. Támogatom ezt, ahogy az ALDE képviselőcsoport is, és örülni fogok, ha ezzel kapcsolatban kedvező eredmény születik holnap.
<SPEAKER ID="050" NAME="Hélène Flautre" LANGUAGE="FR">
Elnök úr, a jelentéssel kapcsolatban Guillaume asszony vezetésével végzett munka rendkívül fontos. Amint azt Malmström asszony is mondta, ez az európai menekültügyi rendszer alapja, és való igaz, hogy óriási a szakadék a mostani helyzet és egy európai rendszer között. Tulajdonképpen nevezhetjük feneketlen mélységnek, amely elnyeli a menedékkérők jogait és az európai védelmi rendszerünk hitelességét.
<P>
Amikor vannak olyan államok, ahol az első fokon meghozott kedvező határozatok aránya 1-65% között mozog, amikor például Franciaországban a koszovóiak, illetve albánok esetében a védelem megadására vonatkozó határozatok 75%-át fellebbezést követően hozzák meg, amikor tudjuk, hogy e fellebbezéseknek nincs felfüggesztő hatálya, lehet némi elképzelésünk a helyzetről, és tényleg úgy gondoljuk, hogy a Tanácsnak tovább kell lépnie, és fel kell ismernie, hogy az Európai Bizottság által választott lehetőség - amelyet a Guillaume asszony vezetésével összeállított kiváló jelentés is megerősít -, azaz az, hogy javítani kell az első fokon történő határozathozatal minőségét, vitathatatlanul döntős fontosságú.
<P>
Tudomásom szerint nem azon államok a leghangosabbak, amelyek hajlandók fizetni, vagy amelyek a legtöbb menedékkérőt fogadják be. Nem feledkezhetünk meg arról, hogy lakosságához viszonyítva Ciprus, Svédország, Luxemburg és Belgium fogadja be a legtöbb menedékkérőt. Hallgassuk meg ezeket az államokat is, mert ők a megmondhatói, hogy a menedékkérők nemzetközi védelme tekintetében melyek a legmegfelelőbb szabályok.
<SPEAKER ID="051" NAME="Kyriacos Triantaphyllides">
a GUE/NGL képviselőcsoport nevében. - Elnök úr, nagyon örülök annak, hogy ma tartjuk ezt a vitát, tekintettel arra, hogy a szavazásra szerdán kerül sor. Munkánk remélhetőleg felrázza majd a Tanácsot a tehetetlenségből és eredményes tárgyalásokhoz vezet, lehetővé téve, hogy elérhessük célkitűzésünket, azaz azt, hogy 2012-re közös európai menekültügyi rendszert hozzunk létre, és ilyen módon figyelembe véve, hogy mindnyájan milyen kemény munkát fektettünk be ebbe az ügybe. Szeretnék őszinte köszönetet mondani Guillaume asszonynak az általa végzett kitűnő munkáért és a megegyezést kereső szemléletmódjáért.
<P>
Összességében az eredmény egy kitűnő szöveg, amely jelentős hasznos változtatásokat tartalmaz az EU-ban jelenleg alkalmazott menekültügyi eljárások tekintetében, amelyek tagállamonként igen eltérőek.
<P>
Csak néhány új rendelkezést nevezek meg, amelyeket annak biztosítása érdekében vezettek be, hogy minden egyes kérelmező megfelelő eszközökkel rendelkezzen kérelmének indokolásához, hogy hat hónapon belül határozat szülessen a menedékjogról: e rendelkezések közé tartozik a személyes meghallgatás, valamint elsőfokú eljárások során ingyenes eljárási és jogi tanácsadás, beleértve a szükséges eljárási dokumentumok előkészítését.
<SPEAKER ID="052" NAME="Gerard Batten">
az EFD képviselőcsoport nevében. - Elnök úr, a nemzetközi védelemről szóló, meglévő 2005-ös irányelvet akarják átdolgozni befogadási irányelvvé a menedékkérők számára. Az új befogadási irányelv a Lisszaboni Szerződés szerint megállapított, uniós közös bevándorlási ás menekültügyi politika fejleménye. Az új irányelv célja, hogy új rendszert hozzon létre a menedékkérőkre vonatkozó kritériumok meghatározásához: ki utazhat be a tagállamokba és ki nem, ki jogosult menekültstátuszra és milyen feltételek mellett. A tagállamok menekültügyi politikáját szándékozik harmonizálni, valamint több jogot és kiváltságot akar biztosítani a menedékkérők számára.
<P>
Az, hogy most Észak-Afrikából emberek tömege érkezik hozzánk, természetesen egy újabb előnyös válság, amely további lehetőséget nyújt az EU számára hatalmának és uralmának kiterjesztésére. A bevándorlási és menekültügyi politikának a független, szuverén nemzetállam egyetlen kiváltságának kell lennie. A javasolt irányelv a Lisszaboni Szerződés, amely pontosan arra törekszik, amit az ellenzői előre megmondtak: nyilvánvalóan éppen ezért tagadták meg az emberektől, hogy népszavazást tartsanak róla.
<SPEAKER ID="053" NAME="Daniël van der Stoep" AFFILIATION="NI">
(NL) Elnök úr, pártom, a Holland Szabadságpárt (PVV) mindig is félreérthetetlenül fogalmazott. Elleneztük és továbbra is ellenezni fogjuk az európai menekültügyi és bevándorlási politikát. Ilyen ügyekben a tagállamok maguk teljesen jól tudnak dönteni. A mostani holland kormány az eddigi legjobb, kitűnő programja van a menekültügyi és bevándorlási politika vonatkozásában. Ami ezt a kérdést illeti, Rutte miniszterelnök úrnak és Leers miniszter úrnak egyáltalán nincs szüksége Európa beavatkozására.
<P>
Az én pártom olyan párt, amelyik világosan beszél. Miről is szól tulajdonképpen a mai vita? A nemzetközi védelemről. Mi egyszerűen "menedékjognak” nevezzük. Nem finomítgathatjuk a mondanivalónkat, különösen nem akkor, amikor nem nyugatról érkező bevándorlók katasztrofális tömegével van dolgunk. Elnök úr, ha Európán múlna, az összes határt megnyitnánk, és Európa a szerencsevadászok és nyerészkedők paradicsomává válna, bár lehet, hogy már most is ez a helyzet. Nézze csak meg Olaszországot, Lampedusát. Ami Európát illeti, a berber régióból érkező, összes félig-meddig bűnöző szerencsevadászt egyszerűen bevonná a menekültügyi eljárásába, és végül még meg is engedné nekik, hogy maradjanak!
<P>
Elnök úr, meg tudná-e magyarázni a biztos asszony, hogy miért mindig Európának kell erőfeszítést tennie? Miért tart az összes csónak felénk? Az egyetlen és a legmegfelelőbb megoldás, hogy a régióban kapjanak segítséget ezek a menekültek. Oldja csak meg a helyzetet az Afrikai Unió, az Ara Liga vagy a szörnyűséges Iszlám Konferencia Szervezete! Ne a mi feladatunk legyen, hanem az övék, hogy menedéket nyújtsanak a régióban.
<P>
Még visszásabb a helyzet, mert ezzel a jelentéssel valójában megkönnyítjük számukra az Európai Unióba történő belépést. Amint a berber régióból menedékkérők serege rohamozza meg az Európai Uniót, nem könnyíteni, hanem nehezíteni kell a menedékjog iránti kérelmet.
<SPEAKER ID="054" NAME="Reinhard Bütikofer" AFFILIATION="Verts/ALE">
(DE) Elnök úr! Képviselőtársam az előbb Európába érkező barbár hordákról beszélt. Ez olyan cinizmus, amit itt nem lehet tiltakozás nélkül hagyni. Ez becsmérlő kijelentés azokra az emberekre nézve. Kérem, utasítsa rendre van der Stoep urat!
<SPEAKER ID="055" NAME="Daniël van der Stoep" AFFILIATION="NI">
(NL) Köszönöm, elnök úr, szeretném kiigazítani a dolgot. Nem barbárokról beszéltem. Lehet, hogy a tolmácsok ezt a kifejezést használták. Az észak-afrikai berber régióról tettem említést. Másképp is lehet nevezni a világ e részét, én ezt a kifejezést használom. Nem azt állítom, hogy a berber régióból partjaink felé tartó emberek olyanok, mint a barbárok. Szeretném, ha ezt kiigazítanák.
<SPEAKER ID="056" NAME="Elnök">
Van der Stoep úr, minden megjegyzés szerepelni fog a jegyzőkönyvben, ellenőrizheti. Az eredetileg elhangzottakat, az ön válaszát és a második választ is jegyzőkönyvbe vesszük.
<SPEAKER ID="057" NAME="Anna Hedh" AFFILIATION="S&amp;D">
(SV) Elnök úr, mindenekelőtt szeretném megköszönni az előadónak, Guillaume asszonynak a jelentéssel kapcsolatban végzett kiváló és nagyon kemény munkát, amely jelentés a menekültügyi csomag jelentős részét adja. Valamennyi tagállamnak méltányos és jogilag biztos eljárásokkal kell rendelkeznie a menedékkérők vonatkozásában. Az EU-nak soha nem lesz rendesen működő menekültügyi rendszere, ha nincsenek közös minimumszabályaink a kérelmek elbírálása és az elbírálás során a menedékkérőknek biztosítandó jogok tekintetében. Természetesen e rendelkezések nem maradhatnak papírra vetett üres szavak, hanem azokat a gyakorlatban egységesen kell alkalmazni Európa-szerte.
<P>
Ezek alapján igen sajnálatosnak tartom, hogy a Bizottság bejelentette, hogy új, enyhébb javaslatot szándékozik előterjeszteni, amely közelebb áll ahhoz, amit sok kormány szeretne a Tanácsban. Tekintettel a Bizottság ezzel kapcsolatos álláspontjára és a Tanácson belüli hozzáállásra, a jelentésről szóló szavazás még fontosabb.
<P>
Az Európai Parlamentnek most egyértelmű üzenetet kell közvetítenie, hogy mi minden esetben támogatjuk a menedékjogot, és úgy gondoljuk, hogy a menedékkérők megérdemlik kérelmeik tisztességes és alapos vizsgálatát. A javasolt elsődleges módszer, azaz, hogy első fokon kell bevetni erőforrásainkat a kérelmek elbírálásához, vitathatatlanul helyes, és megkönnyíti a menedékkérők dolgát - akik gyorsabban értesülnek az eredményről - és a tagállamokét is, amelyek így elkerülik az első vizsgálat nem megfelelő minőségéből adódó további vizsgálatokkal járó költségéket. Nagyon sok kitűnő módosítás szerepel a javaslatban, de egyet külön szeretnék kiemelni, amely biztosítja a kiszolgáltatott kérelmezők - különösen a kísérő nélküli kiskorúak - igényeinek figyelembevételét. A családtagok javasolt, egyértelmű meghatározása szintén főleg sok kiskorú helyzetét fogja javítani.
<SPEAKER ID="058" NAME="Tanja Fajon" AFFILIATION="S&amp;D">
(SL) Elnök úr, szeretném elismerésemet kifejezni az előadó, Sylvie Guillaume kiváló munkájával kapcsolatban. Az Európai Uniónak sürgősen szüksége van összehangolt, méltányos és hatékony menekültügyi eljárásokra. Ezt a jelenlegi, a földközi-tengeri térségből érkező menekülteket érintő válság is igazolja. A közös szabályok mind a tagállamok, mind a menedékkérők érdekét szolgálják.
<P>
Hölgyeim és uraim, a menedékjog a legfontosabb emberi jogok közé tartozik. A menekülteket nem büntethetjük meg határátlépésért. Alapvető feladatunk, hogy segítséget nyújtsunk minden menedékkérőnek, védelmezzük alapvető emberi jogaikat, és biztosítsuk, hogy a kérelmeik elbírálása során minőségi európai szabályokat alkalmazzanak.
<P>
Sajnos úgy tűnik, hogy egyre kevesebb európai ország tartja tiszteletben a menedékjogot, illetve egyre nagyobb félelemmel és gyanakvással fogadják a bevándorlókat. Aggasztó, ami napjainkban az olaszországi Lampedusa szigetén történik. Azt a riasztó és lehangoló érzést kelti, hogy a menekültek nemkívánatos személyek az Európai Unióban. Szolidaritást kell vállalnunk azon emberekkel, akik zavargások elől menekülnek, főleg Líbiából, akiknek nemzetközi védelemre van szükségük.
<P>
Figyelembe véve az arab országokban és Észak-Afrikában zajló eseményeket, fel kell készülnünk arra, hogy a jövőben még több menekült érkezhet az Unióba. Ezért is szükséges, hogy fejlesszük és összehangoljuk az eljárásokat. Ez hozzájárul majd ahhoz, hogy saját életünket és a menekültekét is megkönnyítsük. Csökkentjük azon országok terheit, amelyek jelenleg humánusabb eljárásokat alkalmaznak, és igazságosabban megosztjuk a terheket. Európából nem lehet erődítmény. A menedékkérők nem válhatnak a rendszereink áldozatává. Szeretném, ha szerdán nagy többséggel jóváhagynánk ezt a jelentést.
<SPEAKER ID="059" NAME="Georgios Papanikolaou" AFFILIATION="PPE">
(EL) Elnök úr! Feltétlenül egyetértek az elhangzottakkal, hogy mindnyájan megbízható és hatékony menekültügyi eljárást szeretnénk, és mindnyájan biztosítani akarjuk e célkitűzések elérését.
<P>
Szeretnék azonban felhozni egy példát a néhány hónappal ezelőtti, hivatalos parlamenti menekültügyi küldöttség görögországi útja során szerzett tapasztalatainkból. A repülőtérre érkezve, ellátogattunk az idegenrendészeti fogdába, ahol fogva tartottak egy harmadik országbeli állampolgárt; elénk hozták és beszélgettünk vele.
<P>
Elmondta, hogy menedékjogért folyamodott, és egy idő után görögül kezdett beszélni hozzánk. Megkérdeztük, hogy hol kellett megtanulnia görögül, erre a következő választ adta: beszélek görögül, mert 10 évig Görögországban dolgoztam; hazautaztam, majd visszatértem, most pedig menedékjog iránti kérelmet nyújtottam be. Hadd magyarázzam meg a dolgot: természetesen hangsúlyt kell helyeznünk az eljárások megbízhatóságára és átláthatóságára, és védelmet kell nyújtanunk azoknak, akik menedékre jogosultak; ugyanakkor óvatosnak kell lennünk a visszaélésékkel. Olyan rendelkezésekről van szó, amelyek elővigyázatosságot igényelnek. Utalok itt Hohlmeier asszony észrevételeire, amelyeket kiegészítenék a következővel: azt mondjuk, hogy hat hónap elteltével azok esetében, akik ellen a hazájukban vádat emeltek, a bizonyítási teher a tagállamra hárul, nem a menedékkérőre; ez csak bürokráciával jár, egyesek pedig felhasználhatják visszaélésre vonatkozó érvként.
<SPEAKER ID="061" NAME="Ioan Enciu" AFFILIATION="S&amp;D">
(RO) Elnök úr, először is szeretnék gratulálni Guillaume asszonynak az általa végzett kiváló munkáért.
<P>
A menekültügyi eljárásokról szóló jelenlegi irányelvvel kapcsolatban előterjesztett módosítások rendkívül fontos előrelépést jelentenek az Európai Unió közös menekültügyi rendszerének létrehozása felé. Az új irányelv legfőbb hozzáadott értékét az egyértelmű szabályok és az eljárások adják. Az irányelv hatékony és átlátható szabályokat határoz meg a nemzetközi védelem iránti kérelmek elbírálásában illetékes hatóságokra vonatkozóan, és garantálja, hogy a kérelmeket minél gyorsabban és hatékonyabban megvizsgálják.
<P>
Feltétlenül biztosítanunk kell, hogy az Európai Unió egész területén a legmagasabb színvonalú védelmet nyújtsuk. Ugyanakkor fontos, hogy folytassuk a nemzeti jogszabályok harmonizációját, hogy megszüntessük az Európai Unióban jelenleg érvényben lévő menekültügyi rendszerek közötti eltéréseket. Végső célunknak továbbra is egy megfelelő, közös menekültügyi rendszer létrehozását kell tekintenünk, amint azt a Stockholmi Program előírta.
<SPEAKER ID="062" NAME="Jörg Leichtfried" AFFILIATION="S&amp;D">
(DE) Elnök úr, ha van valami, ami biztos, az a következő: az Európai Unió egyes tagállamai saját maguk túl sok terhet viselnek a menekültügy, valamint a migráció és a bevándorlás terén, amint az nyilvánvaló az elmúlt hetek, sőt az elmúlt néhány év fejleményei alapján.
<P>
Ezért szükséges, hogy az Európai Unió ezzel kapcsolatban mind több felelősséget vállaljon annak biztosítása érdekében, hogy az Unióban a menekültügyi rendszer a jövőben azon elvek szerint működjön, amelyeknek mindnyájunk számára természetesnek kell lenniük, azaz egységes szabályok, méltányos és igazságos eljárások, valamint az alapvető jogok tiszteletben tartása alapján. Másrészt meg kell akadályoznunk, hogy a menedékjoggal visszaéljenek, mert természetesen ez mindig egy olyan probléma, amelyet nagyon alaposan megvitatnak az emberek a tagállamokban. Ez elég nehéz feladat, de remélem, hogy sikeresen megoldjuk majd.
<SPEAKER ID="063" NAME="Jaroslav Paška" AFFILIATION="EFD">
(SK) Elnök úr! A nemzetközi védelem megadására és visszavonására vonatkozó tagállami meghallgatások minimumszabályairól szóló, előterjesztett irányelvtervezet az egyes tagállamokban a menekültügyi meghallgatási eljárások során szerzett korábbi tapasztalatokon alapul.
<P>
A Bizottság arra irányuló törekvése azonban, hogy közös eljárásokat vezessen be egy egységes menekültstátusz, illetve a kiegészítő védelem megadására és visszavonására vonatkozóan, mégpedig a menekültügyi meghallgatás eszközei harmonizációjának fejlesztése és a meghallgatások minőségének a felülvizsgált határozatok számának csökkentése érdekében történő javítása révén, az Európai Unió Tanácsa és bizonyos tagállamok részéről számos ellenvetésbe ütközik.
<P>
Határozott meggyőződésem, hogy nekünk a Tanács és a menekültügyi meghallgatásokat végső soron végrehajtó tagállamok véleményét kell döntőnek tekintenünk. Ezért véleményem szerint kétséges, hogy munkánk meghozza a várt eredményt, ha a menekültügyi rendszer módosítása során nem figyelünk oda alaposan az észrevételeikre és tanácsaikra. Ennélfogva rendkívül fontosnak tartom, hogy az előkészített módosításokkal kapcsolatban további konzultációkat folytassunk, különösen az EU tagállamainak illetékes szerveivel.
<SPEAKER ID="064" NAME="Franz Obermayr" AFFILIATION="NI">
(DE) Elnök úr! Az Észak-Afrikából érkező emberáradat ellenére az előadó nyilvánvalóan attól tart, hogy túl kevés menekült tartózkodik az EU-ban, mivel a család fogalommeghatározásának kibővítésére hív fel. Látszólag lényegtelen, hogy a családtagok előzőleg együtt érkeztek vagy a hazájukból való elmenekülés után. Az új meghatározást ki akarják terjeszteni az új partnerekre és az örökbe fogadott gyermekekre is. Különleges védelmet akarnak biztosítani a nemi identitásuk tekintetében problémákkal küszködők számára, bármit is értsen az előadó ez alatt. Az ilyen megfogalmazások óriási teret hagynak a visszaélések számára. Ezenkívül az is naiv elképzelés, hogy a menedékkérők minden tagállamban azonos színvonalú szociális szolgáltatásokra számíthatnak. Az Európai Unió tagállamaiban igen eltérő az életszínvonal.
<P>
Ugyanez vonatkozik a biztonságos származási ország fogalmára. Ha jogállamiságon alapuló demokratikus államról van szó, egyben biztonságos államnak is tekintendő. Végül, mivel Tunézia és Egyiptom a helyes irányba tartanak, biztonságos harmadik országnak kell minősíteni őket.
<SPEAKER ID="065" NAME="Andrew Henry William Brons" AFFILIATION="NI">
Elnök úr, a nemzetközi védelem a menedékjog kódolt és eufemisztikus elnevezése. A menedékjog nem véletlenül vesztette el varázserejét az emberek számára. A menedékkérők, akik jönnek-mennek a biztonságos országokban, nem valódi menekültek, ők maguk választják a migrációt. Lehet, hogy szerencsétlenek azok az emberek, akik nem biztonságos országokból érkeznek Európába, de nem várható el Európától, hogy a világ összes olyan országának teljes lakosságát befogadja, amelyek nem biztonságosak. A valódi menedékkérőknek az első biztonságos országban kell menedéket kérniük; olyan országban, amely kulturális, vallási és származási szempontból rokon velük.
<P>
Európa és a Nyugat nem töltheti be azt a szerepet, hogy a világ kiszolgáltatott lakosságának hatalmas befogadó otthonává váljon. Azt kell a feladatunknak tekinteni, hogy véget vessünk az instabilitásnak, amely a népesség hatalmas tömegeit kényszeríti menekülésre: nem kerülhet sor többé olyan háborúkra, mint az Irak és Afganisztán elleni háborúk; ki kell vonulnunk Líbiából, mielőtt szárazföldi hadműveletekbe keveredünk; vissza kell vonnunk a tervezett konfliktust Iránnal és el kell kerülnünk, hogy más közel-keleti államokban elégedetlenséget szítsunk.
<SPEAKER ID="066" NAME="Cecilia Malmström">
a Bizottság tagja. - Elnök úr, amint az többször is elhangzott, nagyon hosszú ideje tárgyaljuk ezt kérdést, és - ahogy Moraes úr rámutatott - 1999-től kezdve az a célunk, hogy közös menekültügyi politikát hozzunk létre.
<P>
A Tanács úgy határozott, hogy ezt 2012-re véghez kell vinni, és most már kezdjük tapasztalni, hogy a sok évig tartó holtpontról el fogunk mozdulni. Szeretnék köszönetet mondani a Parlamentnek, mert úgy gondolom, hogy ehhez nagymértékben hozzájárult. Egy méltányos, hatékony és koherens rendszerrel kell rendelkeznünk, amely minden tagállamban egyenértékű.
<P>
A kezdetektől - az egész menekültügyi csomaggal foglalkozó különböző előadókkal való kapcsolattartás alapján - teljesen világos volt, szükség lesz bizonyos módosításokra. Ez nem olyasmi, amivel a Bizottság csak úgy előállt. Ha holtpont alakul ki, bizonyos kompromisszumokat kell tennünk, hogy a két jogalkotó partner megállapodásra juthasson. A holnapi, illetve szerdai parlamenti szavazás, valamint a Bizottság javaslatai révén megfelelő helyzet jön létre ahhoz, hogy kiderüljön, találhatunk-e bizonyos kompromisszumokat. Egész tavasszal kapcsolatban álltunk a Tanáccsal, hogy megtaláljuk az ezzel kapcsolatos legfőbb nehézségeket.
<P>
Ha 2012-re megállapodást akarunk elérni a menekültügyi csomaggal kapcsolatban, és ezáltal megemlékezni a genfi egyezmény 60. évfordulójáról - úgy vélem, mindnyájan ezt akarjuk -, készen kell állnunk bizonyos kompromisszumokra. Ez nagyon jó kezdet. A jövőbeni rendszer alapjául szolgál.
<P>
Szeretnék köszönetet mondani az előadónak, valamennyi árnyékelőadónak, valamint az Állampolgári Jogi, Bel- és Igazságügyi Bizottságnak az elvégzett munkáért.
<SPEAKER ID="067" NAME="Sylvie Guillaume" LANGUAGE="FR">
Elnök úr, először is szeretném megköszönni az összes felszólalást - na jó, majdnem az összest. Hohlmeier asszony távozott, de számítok arra, hogy valaki majd átadja neki, hogy nem adtam fel a reményt, hogy meggyőzzem őt arról, hogy a tunéziai állampolgárok nem folyamodnak menedékért az Európai Unió egész területén, és hogy következésképpen kevés okuk van arra, hogy következő, második kérelmet nyújtsanak be.
<P>
Összegzésül két apró észrevételt szeretnék tenni, amelyeket azonban nem kevésbé fontosnak tartok. Szeretném hangsúlyozni, hogy nem az a cél, hogy a tagállamokat a további harmonizáció elve ellen fordítsuk, éppen ellenkezőleg. Érthető számomra, hogy van némi ellenállás, és vannak kétségek, ugyanakkor szeretném, ha megértenék, hogy csak nyerhetnek azzal, ha megfelelő, hatékony elsőfokú eljárásokba fektetnek be. A javasolt reformok ezeket az irányvonalakat követik.
<P>
Végül a másik dolog az, hogy meggyőzzem a Parlamentet arról, hogy fontos szerepet tölt be. Társjogalkotók vagyunk. Az Európai Bizottság többször jelezte, hogy azt szeretné, hogy mindenképpen alapvető szerepet játsszunk a folyamat nyomon követésében. Nos, szerdán lehetőségünk lesz arra, hogy fennhangon és egyértelműen kifejezésre juttassuk az e területtel kapcsolatos, valóban harmonizált eljárásokra vonatkozó prioritásokat.
<SPEAKER ID="068" NAME="Elnök">
A vitát lezárom.
<P>
A Guillaume asszony jelentésével kapcsolatos szavazásra 2011. április 6-án, szerdán 12.00 órakor kerül sor.
