<CHAPTER ID="016">
Egyperces felszólalások jelentős politikai kérdésekben
<SPEAKER ID="050" NAME="Elnök">
Elérkeztünk az egyperces felszólalásokhoz jelentős politikai kérdésekben.
<SPEAKER ID="051" NAME="Emmanouil Angelakas" AFFILIATION="PPE-DE">
- (EL) Elnök asszony, mint tudja, a Görögország és Macedónia Volt Jugoszláv Köztársaság közötti, az utóbbi által a nemzetközi szervezetekkel való viszonyaiban használt névről folyó tárgyalások az elmúlt hetekben érzékeny szakaszba értek. A tárgyalások az ENSZ-határozatok keretében folynak. Az EU közös kül- és biztonságpolitikai főképviselője, Javier Solana legutóbbi, február 27-i skopjei látogatása alkalmával utalt Görögország kinyilvánított szándékára, miszerint meg fogja vétózni az említett ország NATO-csatlakozási kilátásait, ha nem sikerül előbb rendezni a név kérdését. Olyan megjegyzéseket tett, amelyek furcsán hatnak bárki számára, aki európai elveket és értékeket vall. Még azt is mondta, hogy nem helyesli a vétót.
<P>
Figyelembe véve azt a tényt, hogy Görögország immár 27 éve aktív, teljes jogú tagja az EU-nak, kérjük, hogy Solana úr tartózkodjon az olyan megjegyzésektől, amelyek hátráltatják a tárgyalási folyamatot egy tagállam és egy, a NATO-hoz és az EU-hoz csatlakozni kívánó ország között. Szorgalmazzuk, hogy tartsa szem előtt, hogy az EU-tagállamokat képviseli, egyben felszólítjuk, hogy tartsa tiszteletben érzékenységeiket, és járuljon hozzá a kérdések rendezéséhez, a tőle elvárt és az általa betöltött hivatallal kötelezően együtt járó közösségi szolidaritást tanúsítva.
<P>
(Az elnök félbeszakítja a felszólalót)
<SPEAKER ID="052" NAME="Jaroslav Zvěřina" AFFILIATION="PPE-DE">
(CS) Csak azt szeretném mondani, hogy nagyon nyugtalanít az Európai Unió némely politikusának és e Parlament képviselőinek hozzáállása a cseh kormány USA-val folytatott tárgyalásaihoz a vízummentességi programról.
<P>
Bár kormányunk nem sértette meg a Szerződések egyetlen rendelkezését sem, bírálatoknak, moralizálásnak és kioktatásnak van kitéve. Annak ellenére, hogy a tárgyalások egy olyan országgal folynak, amely hagyományosan az európai demokráciák barátja és szövetségese, nem ellenséges vagy gyanús állam.
<P>
A kritikus megjegyzések némelyike nehezen értelmezhető a cseh állampolgárok számára, akik évek óta várnak az Egyesült Államok vízummentességi programjára. Akik hitelteleníteni akarják az Európai Unióról kialakult képet a cseh nyilvánosság körében, nyugodtan folytathatják érzéketlen akcióikat.
<P>
Mindnyájunknak törekedni kellene arra, hogy ne váltsunk ki feleslegesen negatív érzelmeket ebben az esetben, mivel nincs ok a gyanakvásra, és az Európai Unió biztonsága nem forog veszélyben.
<SPEAKER ID="053" NAME="Richard Corbett" AFFILIATION="PSE">
Elnök asszony, Párma a sonkájáról híres, a Champagne régió pedig pezsgőjéről, ugyanakkor nem tudom, a kollégák közül hányan vannak tisztában azzal, hogy Yorkshire a rebarbaráról híres. A yorkshire-i rebarbaratermesztők az Európai Bizottságtól kérvényezték az oltalom alatt álló eredetmegjelölés státust, én pedig arra szeretném bátorítani a Bizottságot, hogy teljesítse ezt a kérést.
<P>
Európa beltéri termesztésű rebarbarájának közel 90%-át - egészen a közelmúltig - Yorkshire-ben termesztették; ez a szám valamelyest talán csökkent, a minőség viszont bizonyosan nem romlott. Yorkshire különleges éghajlata és a termesztők generációi által kifejlesztett speciális technikák biztosítják e rebarbara különleges minőségét, amely akkor terem, amikor a gyökereket átviszik a sötét hangárakba, mivel a sötétség miatt a szárak megindulnak a fény felé, és így állítják elő azt a nagyon speciális minőséget, amelyet a legjobb szakácsok és a legkiválóbb éttermek közül is sokan kivételes ínyencségként ismernek el. Szorgalmazom, hogy a Bizottság adja meg nekik a kért státust.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) A gyógyászati iparban zajló műszaki előrehaladás, valamint az orvosi egyetemek által megtett előrehaladás mára olyan teljesítményszintek elérését teszi lehetővé a betegek kezelésében, amelyek korábban elérthetetlennek tűntek. Sajnálatos módon még mindig sok olyan eset van, amikor az elkerülhető orvosi műhiba a betegek életét sodorja veszélybe.
<P>
A műhiba továbbra is realitás az Európai Unió sok országában. Ez a jelenség főleg az Európai Unióhoz nemrég csatlakozott országok közül fordul elő sokban. Az egészségügyi szolgálatok szervezetéért való felelősség a tagállamoké, a műhibára pedig az Európai Unió mindegyik országa saját jogszabályokkal rendelkezik. Tekintve azonban, hogy a fogyasztóvédelem és a szabadalmi jogok az Európai Unió fontos célkitűzései, úgy vélem, európai szintű megközelítésre van szükségünk a betegek tájékoztatására vonatkozóan, valamint a műhibáról szóló jogszabályokra vonatkozóan az Európai Unió térségében.
<SPEAKER ID="055" NAME="Zbigniew Krzysztof Kuźmiuk" AFFILIATION="UEN">
(PL) Elnök asszony, a nagy szupermarketek hatalommal való visszaélésének vizsgálatáról szóló 88/2007. számú írásbeli nyilatkozatot 439 képviselő írta alá, és az Európai Parlament hivatalosan elfogadta.
<P>
2007. májusban a lengyel parlament olyan törvényt fogadott el a szupermarketek létrehozásáról és üzemeltetéséről, amely megfelel a nyilatkozatban kinyilvánított követeléseknek. A törvény különösen megköveteli azoktól a helyi hatóságoktól, amelyeknek a területén a szupermarketek elhelyezkednének, hogy biztosítsa a kereskedelem különböző formái közötti egyensúly fennmaradását és a tisztességes verseny elvének tiszteletben tartását a kereskedelmi tevékenységek során. Az Európai Bizottság kétségbe vonta ezeket az intézkedéseket, és azt követeli, hogy a lengyel kormány változtassa meg ezeket, vagy számítson arra, hogy az ügyet a Bíróság elé terjesztik.
<P>
Szeretném, ha Ön, elnök asszony, felhívná az Európai Bizottság figyelmét a Parlament elvárásai és a Bizottság ez ügyben tett fellépése közötti égbekiáltó ellentmondásra.
<SPEAKER ID="056" NAME="Milan Horáček" AFFILIATION="Verts/ALE">
(DE) Elnök asszony, Oroszországban egy héttel ezelőtt elnökválasztás zajlott, az eredmény pedig olyan kiábrándító volt, amilyenre számítani is lehetett. Dmitrij Medvegyev nyert, veszített viszont a demokrácia és az emberi jogok ügye.
<P>
A választás előtt három nappal Moszkvában találkoztam az emberi jogi szervezetek képviselőivel. Beszámoltak az ellenzék nyilvánvaló akadályozásáról a választási kampány során, valamint a független újságírókat és az emberi jogi aktivistákat ért zaklatásokról. Ráadásul a választási csalással kapcsolatos gyanúkat sem lehet eloszlatni.
<P>
Az EU-nak most nagyon egyértelműen jeleznie kellene, hogy nem fogadja el ezt a magatartást. Az EU és Oroszország közötti viszonyt őszintébb alapokra kell helyezni.
<P>
Ugyanez vonatkozik a Kínához fűződő viszonyra, különös tekintettel arra, hogy ma március 10. van - 1959-ben ezen a napon történt, hogy a Kínai Népköztársaság általi megszállás ellen indult tibeti népfelkelést kegyetlenül leverték.
<SPEAKER ID="057" NAME="Kyriacos Triantaphyllides" AFFILIATION="GUE/NGL">
- (EL) Elnök asszony, röviddel ezelőtt meghallgattuk a Palesztináról szóló vitát. A humanitárius helyzet Gázában ma rosszabb, mint 1967 óta bármikor. Jelenleg a lakosság 80%-a, más szóval körülbelül 1,1 millió ember az élelmiszersegélyektől függ, szemben a 2006-os 63%-kal. A munkanélküliség az Amnesty International jelentése szerint elérte a 40%-ot. Láttuk, mi történt a térségben a múlt hétvégén: mindkét oldalon gyilkosságokat követtek el; ellenségeskedések voltak, miközben a palesztin nép egy szebb holnapra vár, de ez csak lassan jön el.
<P>
Ezért ideje, hogy az EU vállalja a felelősségeket, és az amerikai Nagy Testvér által diktált politika helyett objektív kritériumokon alapuló politizálást vezessen be.
<SPEAKER ID="058" NAME="Dimitar Stoyanov" AFFILIATION="NI">
(BG) A tegnapi nap Bulgária számára a megemlékezésről szólt. Március 9. az a nap, amelyen 23 évvel ezelőtt török terroristák felrobbantották a gyermekes anyák vagonját a Szófia-Burgasz vonaton. Heten meghaltak, köztük két gyermek. Rajtuk kívül kilencen súlyosan megsebesültek.
<P>
A gyalázatos bűncselekmény előkészítésében való részvételért elítélt személyek egyike, Sabri Mehmedali ma a Mozgalom a Jogokért és a Szabadságért pártfunkcionáriusa. Ez a mozgalom, ez az etnikai párt, amelynek létezése sérti a bolgár alkotmányt, már közel két évtizede kihasználja a központi és a helyi kormányzati befolyást, nemcsak megtűrve, de még bátorítva is az iszlám fundamentalizmus terjesztését.
<P>
Az MRF az egyetlen olyan párt Európában, amely emlékművet állított azoknak a bizonyítottan terrorista személyeknek, akik gyerekeket öltek. Alig két héttel ezelőtt kilenc ember elevenen égett el a Szófia-Kardam vonat hálókocsijában. Komoly bizonyítékok mutatnak arra, hogy a március 3-i nemzeti ünnep estéjén szándékos gyújtogatás történt. Tavaly ezen az emlékezetes napon bolgár fiatalok törökök szexuális zaklatásának estek áldozatul a Bulgária nevű országban.
<P>
A törökök körében a kormány által az MRF felé sugalmazott büntetlenség érzése szítja az erőszakot.
<P>
(Az elnök félbeszakítja a felszólalót)
<SPEAKER ID="059" NAME="Frieda Brepoels" AFFILIATION="PPE-DE">
(NL) Hadd hívjam fel a Ház figyelmét a jövő csütörtökre, március 13-ra, a Vese Világnapjára. Mint tudják, a krónikus vesebetegség egyfajta néma járványként van jelen Európában, mivel gyakran tünetmentesen alakul ki. Az emberek többsége nem ismeri a betegséget, és a politikai döntéshozók sem kezelik kiemelten. Becslések szerint az európaiak 8%-át érinti, de ez a szám az elkövetkező évtizedben várhatóan megkétszereződik, ha addig nem teszünk valamit ez ügyben.
<P>
Múlt héten az Európai Veseszövetség (European Kidney Health Alliance) és a Vese Világnapja kiállítással egybekötött szimpóziumot tartott erről a témáról, és több kollégával együtt én is létrehoztam egy parlamenti képviselői csoportot. A Ház minden tagját e kezdeményezés támogatására biztatnám, mivel meggyőződésem, hogy az Európai Parlament vezető szerepet tud játszani a tagállamok arra való ösztönzésében, hogy haladéktalanul intézkedjenek a probléma mértékének felismerése és a megfelelő stratégia megtervezése érdekében.
<SPEAKER ID="060" NAME="Csaba Sándor Tabajdi" AFFILIATION="PSE">
(FR) Elnök asszony, tízéves lett az Európa Tanács két, jogilag fontos dokumentuma: a nemzeti kisebbségek védelméről szóló keretegyezmény és regionális vagy kisebbségi nyelvek európai chartája. A koppenhágai kritériumok szerint az új tagállamok számára ez a két dokumentum az európai uniós tagság kritériuma. Szeretném szorgalmazni, hogy azok az országok, amelyek még nem írták alá, illetve nem ratifikálták ezt a két, jogilag fontos dokumentumot, tegyék ezt meg. A koppenhágai kritériumok szerint Franciaország, Belgium, Görögország és Luxemburg nem lehetne az Európai Unió tagja. Ezeket az európai dokumentumokat be kell építeni, és akkor az Európai Unió kellően hiteles lenne Koszovó és az új tagállamok szemében ahhoz, hogy kérhesse ...
<P>
(Az elnök félbeszakítja a felszólalót)
<SPEAKER ID="061" NAME="Marco Cappato" AFFILIATION="ALDE">
(IT) Elnök asszony, hölgyeim és uraim, a most folyó éhségsztrájk révén Marco Pannella kollégánk elindította az első nagyszabású "világméretű szatjágrahát a békéért”. A szatjágraha erőszakmentes kollektív fellépést jelent. Ez a fellépés - amelyről írásban szeretném tájékoztatni a kollégákat - felszólít a demokratikusan kimondott szavak tiszteletben tartására, és nemcsak az Olaszországban fennálló helyzetet tekintve emblematikus.
<P>
Arra is szeretném emlékeztetni Önöket, hogy ma van a kínai elnyomás ellen indult tibeti népfelkelés 49. évfordulója, és ez alkalomból szeretném kifejezni jókívánságainkat a Dalai Lámának és a Dharamszalában felvonuló több tízezer embernek, köztük a radikális párt vezetőinek, Sergio d'Eliának, Matteo Mecaccinak és Marco Perducának. Éppen most hallottuk, hogy az indiai rendőrség lépéseket tesz a felvonulás megakadályozására, és már ezért is szeretnénk kifejezni feléjük jókívánságainkat.
<SPEAKER ID="062" NAME="Mieczysław Edmund Janowski" AFFILIATION="UEN">
(PL) Elnök asszony, az európai gyermekszegénységről szóló, fontos jelentés a közelmúltban azt mutatta, hogy gyermekeink közel 19%-a az adott ország egy főre jutó átlagjövedelmének 60%-ában meghatározott szegénységi küszöb alatt él. Vannak országok, ahol ez a szám még magasabb. Sajnos Lengyelország is ezek közé tartozik.
<P>
Ezért üdvözlöm az Európai Bizottság azon szándékát, hogy egyedi programot javasolt a gyermekszegénység leküzdésére. Tisztában vagyunk az Európai Unióban fennálló demográfiai helyzettel. Családjainknak sokféleképpen szüksége van a támogatásra, a szegény családok pedig különösen rászorulnak a segítségre. Mit kell gondolnunk ezek után a gyermekruhákra vonatkozó magas HÉA-kulcsról - ami 7%-ról 22%-ra emelkedett Lengyelországban? Néhány országban - például az Egyesült Királyságban és Írországban, amelyek semmi esetre sem tartoznak a legszegényebbek közé - nulla a kulcs, máshol pedig, például Luxemburgban szintén nagyon alacsony, mindössze 3%.
<P>
Ezen országok kormányai nagyon előrelátóak voltak, de van egy nagy adag képmutatás is ebben a dologban. Felhívom az Európai Parlamentet, hogy lépjen fel a HÉA irányelvnek a gyermekruhák és cipők tekintetében történő módosítása érdekében.
<SPEAKER ID="063" NAME="Ilda Figueiredo" AFFILIATION="GUE/NGL">
(PT) Elnök asszony, az A Voz do Operário oktatási és jótékonysági társaság 1883. február 13-án alakult Lisszabonban, és immár 125 éve fáradhatatlanul dolgozik az oktatás, a kultúra, a partnerség és a szociális támogatás területén, ami elismerésre méltó. Ez a régóta tartó munka két iskola révén folytatódik, amelyek célja, hogy gyermekek százait ruházzák fel a fejlődéshez szükséges készségekkel, megteremtve számukra a társadalmi környezetükhöz való kritikus és fenntartható alkalmazkodás feltételeit, az igazság és a szolidaritás elvei alapján.
<P>
Ez az intenzív, elismert tevékenység a mai napig folytatódik, a társaság jelenlegi nehézségei ellenére, amelyek a kormányzati támogatás hiányából erednek, mivel az oktatási minisztérium nem teljesíti a kötelességeit. Ugyanez a minisztérium sárba tiporja a tanárok jogait, ami Portugália legnagyobb tanártüntetéséhez, a "felháborodás menetéhez” vezetett - 100 000 tanárral, többségükben ...
<P>
(Az elnök félbeszakítja a felszólalót)
<SPEAKER ID="064" NAME="Jim Higgins" AFFILIATION="PPE-DE">
(GA) Elnök úr, ami a különféle tagállamok bíróságain elítélt szexuális bűncselekmények elkövetőinek számában történt növekedést illeti, most már sok országban működik egy nyilvántartás a szexuális bűncselekmények elkövetőiről. Amikor egy szexuális bűncselekményt elkövető személyt szabadlábra helyeznek, a rendőrséget tájékoztatják a lakóhelyéről. Ha például egy iskola vagy ifjúsági klub közelében lakik, a rendőrséggel és a nyilvánossággal közölni kell ezt az információt.
<P>
Sok elkövető visszaesik, különösen azok, akik a börtönben töltött idő alatt nem részesülnek kezelésben. Abban azonban semmi nem akadályozza meg őket, hogy ugyanazt a bűncselekményt egy másik országban kövessék el. Ezért nyilvánvaló, hogy európai adatbázisra van szükség, hogy biztosítsa a nemzetközi együttműködést, és hozzájáruljon e probléma megoldásához.
<SPEAKER ID="065" NAME="Kristian Vigenin" AFFILIATION="PSE">
Elnök asszony, hadd hívjam fel a figyelmét egy olyan kérdésre, amely Parlamentünk helyes működése szempontjából éppúgy kulcsfontosságú, mint a politikai súlyunk szempontjából, egyénileg és kollektíven egyaránt. Nagyon tisztelem a tolmácsainkat és nehéz munkájukat. Többségük messzemenőkig professzionális és elhivatott. Szeretném ugyanakkor hangsúlyozni, hogy a gyenge tolmácsolás félreértésekhez vezet, köztünk, európai parlamenti képviselők között éppúgy, mint köztünk és a polgárok között.
<P>
Amikor a plenáris ülésen felszólalok, igyekszem a lehető legnagyobb mértékben a bolgár nyelvet használni. Ehhez jogom van, és ez az EU sokszínűségének és soknyelvűségének is része. Egyszerű mondatokat használok, a szöveget pedig előre leadom írásban, hogy biztos lehessek abban, hogy az üzenetem keresztülmegy. Mindazonáltal nemrég meglepetten tapasztaltam, hogy a beszédeim egyharmada, de akár a felénél is több az angol változatban egyszerűen eltűnik, nem beszélve a kisebb népek által használt más nyelvekről.
<P>
Úgy vélem, valamennyi polgárhoz szólok. Elvárom, hogy az EU összes polgára megérthesse, és nem tudom elfogadni, hogy ezt technikai tényezők akadályozzák. Tisztelettel kérem ezért a Parlament elnökségét, hogy tegye meg a szükséges intézkedéseket a tolmácsolás minőségének javítására.
<P>
(Az elnök félbeszakítja a felszólalót)
<SPEAKER ID="066" NAME="Ramona Nicole Mănescu" AFFILIATION="ALDE">
(RO) A sajtót az elmúlt hónapok folyamán tájékoztatták az Olaszországban történt, román gyermekek ellen irányuló, rasszista és idegengyűlölő jellegű erőszakos eseményekről. A közvélemény figyelmét két eset vonta magára: egy 13 éves fiúé a Rómához közeli Civitavecchiában, akit a sürgősségi osztályra kellett szállítani, miután egy olasz barátja megverte. A második esetben a megkülönböztetés és a megbélyegzés még nyilvánvalóbb volt, és odáig terjedt, hogy egy román anyát arra kértek, változtassa meg fia nevét. A gyermek többé nem akar román lenni, vagy akár csak hallani Romániáról. Az ilyen viselkedés hátterében az a tény áll, hogy a fiút a barátai folyamatosan sértegették román származása miatt, annak ellenére, hogy olaszul beszél, és jól beilleszkedett a társadalomba. Tisztelt elnök, ezért teszem fel magamnak a kérdést, hogy az idegengyűlölet mindezen, a román gyermekeket érintő formái a románok ellen irányuló médiakampányból erednek-e; az alapelvek értelmében ...
<SPEAKER ID="067" NAME="Zdzisław Zbigniew Podkański" AFFILIATION="UEN">
(PL) Elnök asszony, az Európai Unióban most folyik a vélemények összegyűjtése a 2001/112/EK gyümölcslé-irányelv ügyében. Az erőteljes citromsavgyártó lobbi arra törekszik, hogy jogilag lehetővé tegye a gyümölcslevek és összetevőik - köztük az almalé - savtartalmának citromsav, citromlé és zöldcitromlé hozzáadásával történő növelését.
<P>
Egy ilyen lehetőség sértené a tisztességes verseny elvét, és elsöpörné az európai gyümölcsleveket, köztük az almalevet is. A kérdés tehát az, hogy az EU hatóságai miért engednek oly gyakran a lobbicsoportok felől érkező nyomásnak, és - további engedmények esetén - milyen intézkedéseket fognak hozni az almatermesztők és a védett almatermő területek védelme érdekében?
<P>
Hadd emlékeztessem Önöket arra, hogy a gyümölcs- és zöldségpiac reformjáról szóló szavazáskor az Európai Parlament elutasított egy, lengyel képviselők által beterjesztett módosítást, amely az alma esetében védőintézkedéseket kívánt bevezetni. Ezen körülmények között a gyümölcslevek, köztük az almalé további, citromsavval történő savasítását engedélyező javaslat elfogadása óriási igazságtalanság lenne, és nagy csapást mérne az európai gyümölcstermesztő ágazatra.
<SPEAKER ID="068" NAME="Nicodim Bulzesc" AFFILIATION="PPE-DE">
Elnök asszony, összhangban azzal a kihívással, amit az EU fejlesztési együttműködési politikája jelent az új tagállamok számára, a romániai nemzeti oktatási stratégiával szeretnék foglalkozni.
<P>
Romániában a nemzeti oktatási stratégián belül már hazám EU-integrációja előtt is azon volt a hangsúly, hogy a rendszert összeegyeztethetővé tegyük a más uniós országokban fennálló rendszerekkel. Ezért 2004-ben elkezdtük a bolognai reformokat, és a hároméves diplomarendszert a 2005-2006 tanév óta használjuk. A közelmúltban készült felmérések azt mutatják, hogy az európai kreditátviteli rendszer (ECTS) elfogadottsága most már teljes, és a hallgatók Romániában már az új rendszert követik. A jövőre nézve a bolognai reformok végrehajtásának sikeres befejezését tervezzük, hogy a román diákokat így ösztönözzük a külföldi tanulmányokra, a külföldieket pedig a romániai tanulmányokra, továbbá biztosítsuk, hogy az egyetemek által kiadott oklevelek összhangban legyenek az európai munkaerőpiac szükségleteivel.
<SPEAKER ID="069" NAME="Marianne Mikko" AFFILIATION="PSE">
(ET) Képviselőtársaim, Belarusz egy szégyenfolt Európa térképén. Az ottani körülmények semmiben nem különböznek a vasfüggöny mögötti élettől, amit e Házból sok képviselőtársam személyesen is tapasztalhatott.
<P>
Emlékszem arra a sóvárgásra a szabadság után, amit az észtek többsége érzett; a finn rádió és tévé pedig még segített is ébren tartani ezt a sóvárgást Észak-Észtországban, a Szabad Európa Rádióhoz és az Amerika Hangjához. Minden fehérorosznak kapnia kellene egy ilyen ablakot a világra.
<P>
December 10-én, az emberi jogok napján a Belsat televíziós műhold Lengyelországban megkezdte a közvetítést, azzal a küldetéssel, hogy Belaruszt állampolgárok közösségévé varázsolja. A belorusz és orosz nyelven működő állomás legfontosabb partnerei a demokráciáért küzdő fehérorosz újságírók. Jelenleg a közvetítést a fehérorosz lakosságból az a tíz százalék tudja nézni, akiknek van parabolaantennája.
<P>
Az állomást Lengyelország, Írország, Litvánia, Csehország és az USA támogatja. Jó tévét azonban, barátaim, kevés pénzből nem lehet csinálni. Emiatt kérem az Európai Bizottságot és valamennyi tagállamot, hogy támogassák a Belsatot pénzügyileg. Úgy vélem, demokráciaként ez fontos kötelességünk.
<SPEAKER ID="070" NAME="Marios Matsakis" AFFILIATION="ALDE">
Elnök asszony, pár nappal ezelőtt elnökválasztást tartottak a Ciprusi Köztársaságban. A választók azzal demonstrálták a ciprusi probléma gyors megoldása iránti vágyukat, hogy Christofias úr személyében mérsékelt politikust választottak meg, és elmozdították a sokak által keményvonalas nacionalistának gondolt Papadopoulos urat. Ez a fontos változás újabb bizonyítéka annak, hogy a görög ciprióták valóban szeretnének megoldást találni a török cipriótákkal és a sziget 40%-át elfoglaló Törökországgal fennálló, régóta húzódó konfliktusra.
<P>
A görög ciprióták nagy bátorságról tettek tanúbizonyságot azzal, hogy mérsékletet és kompromisszumot mutattak, de ahhoz, hogy előrelépést lehessen elérni, most Törökországnak ezt hasonlóan jóindulatú gesztussal kellene viszonoznia, mint például a Famagusta szellemváros törvényes lakosainak való visszaadásával vagy a szigetet elfoglaló jelentős számú török csapat kivonásával.
<SPEAKER ID="071" NAME="Eoin Ryan" AFFILIATION="UEN">
Elnök asszony, az Írországban most folyó, Szerződésről szóló vitát szeretném felvetni.
<P>
Szerintem egyszerűen vérlázító, hogy a Sinn Féin és vezetője, Gerry Adams e vita során azt állítják, hogy ha igennel szavazunk a Szerződésre, ez azt fogja jelenteni, hogy Írország kapcsolódni fog a NATO-hoz, és elveszíti semlegességét.
<P>
Semmi nem lehetne ennél távolabb az igazságtól. Háromszoros biztonsági háló gondoskodik arról, hogy ez ne történhessen meg. Ugyanezt mondták a Maastrichti, az Amszterdam és a Nizzai Szerződés idején is, és minden egyes alkalommal hamisnak bizonyult.
<P>
1972 óta minden szerződést elleneztek; mégis uniópártinak mondják magukat. Ha az ember valaminek a pártján van, nem ellenzi minden lehetséges alkalommal. Nemrég az Ard-Fheis előtt mondott beszédében Gerry Adams egy szóval sem említette azt a 1,65 milliárd EUR-t, amelyet az EU a békefolyamatra áldozott Írország szigetén. Úgy vélem, ha valaki uniópártinak mondja magát, csak az a helyes, ha elismeri, hogy mit tett az Unió a békefolyamat fellendítésére Írország szigetén.
<P>
Ha valaki uniópárti, bizonyítsa is be, és ne hangoztasson olyan felháborító állításokat erről a Szerződésről, amelyek még csak nem is igazak.
<SPEAKER ID="072" NAME="András Gyürk" AFFILIATION="PPE-DE">
(HU) Köszönöm a szót, elnök asszony! Tisztelt képviselőtársaim! Az elmúlt napokban két esemény újra felhívta figyelmünket a közös európai energiapolitika szükségességére. Egyrészt Oroszország ismét jelentős mértékben csökkentette Ukrajna felé irányuló gázszállításait, komolyan veszélyeztetve ezzel az európai ellátás biztonságát. Másrészt a Gazprom és a magyar kormányzat az érvényben lévő uniós előírásokkal nem összeegyeztethető megállapodást kötött a Déli Áramlat vezeték magyarországi szakaszáról. A két történés tanulsága világos, bár Oroszország egyre kevésbé tekinthető energetikai partnernek, az Európai Unió kiszolgáltatottsága fokozatosan nő irányába. Ez a kiszolgáltatottság aztán az ellátásbiztonság romlásához és végül az árak emelkedéséhez vezet. Ahhoz, hogy mindez ne következzen be, és az európai fogyasztók számára garantálni tudjuk a megfizethető árú és biztos energiaellátást, egységes uniós fellépésre van szükség. Nincs még késő, hogy megerősítsük a szolidaritásra épülő közös európai energiapolitika alapjait. Köszönöm.
<SPEAKER ID="073" NAME="Richard James Ashworth" AFFILIATION="PPE-DE">
Elnök asszony, szeretném felhívni a figyelmét az Anglia délkeleti részén tapasztalt problémákra a Dover-Calais útvonalon folyó, csatornán keresztüli francia szállítási iparban történt ipari beavatkozás következtében. A transzeurópai hálózatban ez a létfontosságú kapcsolódás sok éven át egy rossz hatékonyságú szűk keresztmetszetként működött. Talán ez érthető is, amikor a rossz idő vagy technikai problémák okozzák, de ez alkalommal - immár több mint két hete - a régió egész gazdaságát sikerült ártatlanul túszul ejteni ebben a vitában.
<P>
Arra kérem az elnökséget, hogy vegye rá az Európai Bizottságot és a két érintett kormányt, hogy biztosítsák az áruk és a személyek szabad mozgásának fenntartását az Európai Unió egész területén. Kérem továbbá, hogy hosszabb távon gyakoroljanak nyomást, hogy sokkal sürgősebben lehessen hosszú távú megoldást találni erre a problémára, amely annyi nehézséget okoz a régiónknak.
<SPEAKER ID="074" NAME="Dushana Zdravkova" AFFILIATION="PPE-DE">
(BG) Elnök asszony, képviselőtársak, szeretném ismételten felhívni a figyelmüket az EU pénzügyi erőforrásainak helyes és hatékony használatára.
<P>
Az előző ülésszakban elfogadott jelentések és az ezekről szóló viták egyértelműen meghatározták a fennálló rendszer legfontosabb megoldatlan kérdéseinek némelyikét. Sajnos a média és a nyilvánosság tovább folytatja a vitát arról, hogy néhány régi tagállam, valamint az új tagállamok, köztük az én hazám, Bulgária, nem képes kellően jól alkalmazni az európai normákat és megvédeni az EU pénzügyi érdekeit.
<P>
Az is nyilvánvaló, hogy nincs olyan hatékony megelőző politika, amely a szabálytalanságok és a szabálysértések megelőzésére szolgálna a pénzügyi források kifizetése és felhasználása terén. Az elmúlt hetek eseményei, amikor az Európai Bizottság felfüggesztette a PHARE és a SAPARD Program keretében Bulgáriának folyósított forrásokat, újfent arról tanúskodnak, hogy az erőforrások elköltésében előforduló szabálytalanságok nagy részéhez korrupt gyakorlatok is társulnak.
<P>
Ezzel összefüggésben úgy vélem, hogy meg kellene erősíteni az Európai Parlament mechanizmusait, és ragaszkodnunk kellene a végrehajtás ellenőrzéséhez az Európai Bizottság előtt.
<P>
(Az elnök félbeszakítja a felszólalót)
<SPEAKER ID="075" NAME="Mirosław Mariusz Piotrowski" AFFILIATION="UEN">
(PL) Elnök asszony, múlt hónapban írásban fordultam az Európai Bizottsághoz, azzal a kéréssel, hogy állítsák le a vizsgálatot a Lengyel Köztársaságnak a Krajowa Spółka Cukrowa (Lengyelország állami cukoripari vállalata) számára kért szerkezetátalakítási támogatás iránti kérelme ügyében, utasítsák el a kérelmet és indítsanak ellenőrzési eljárást. A levelemet különböző országokból és politikai csoportokból 35 európai parlamenti képviselő támogatta. A szerkezetátalakítási támogatás odaítélésével összefüggésben a Krajowa Spółka Cukrowa a lublini cukorüzem bezárását és az összes épület lebontását tervezi.
<P>
Az üzem munkatársai és a tiltakozó bizottság véleménye szerint, akik szintén írtak az Európai Bizottságnak és az Európai Parlament Petíciós Bizottságának, Lengyelország kérelmének előkészítése és vizsgálata ellentmond a közösségi szabályoknak. Még mindig várjuk az Európai Bizottság válaszát.
<P>
Szeretném felhívni az Európai Parlament figyelmét erre a konkrét problémára, mivel ...
<P>
(Az elnök félbeszakítja a felszólalót)
<SPEAKER ID="076" NAME="Jörg Leichtfried" AFFILIATION="PSE">
(DE) Elnök asszony, hölgyeim és uraim, sokszor megvitattuk már itt, hogy a pekingi olimpiai játékok javítani vagy rontani fogják-e az általános emberi jogi helyzetet Kínában. Ez elég vitatott kérdés. Annyi bizonyosnak látszik, amennyire meg tudom ítélni, hogy az olimpia katasztrofális hatással lesz az állatjólétre Kínában. Ma olvastam, hogy voltak olyan tervek, miszerint Pekingben 200 000 macskát ölnek meg úgy, hogy ketrecbe zárják, éheztetik, hagyják szomjan halni vagy egyszerűen megmérgezik őket, arra hivatkozva, hogy a vendégek némelyike esetleg kifogásolhatja a macskák jelenlétét. Ez tűrhetetlen.
<P>
Úgy vélem, az embereknek kétszer is meg kellene gondolniuk, hogy nézőként tényleg részt akarnak-e venni ezen az olimpián. A sportolóknak kétszer is meg kellene gondolniuk, hogy részt akarnak-e venni ezen az olimpián, és a szervezőknek kétszer is meg kellene gondolniuk, hogy mennyire volt bölcs döntés Kínának ítélni az olimpia megrendezését. Azt viszont nem szükséges többször is meggondolnunk, hogy Ön, Elnök asszony, kifejezhetné e Ház rosszallását.
<P>
(Az elnök félbeszakítja a felszólalót.)
<SPEAKER ID="077" NAME="Pedro Guerreiro" AFFILIATION="GUE/NGL">
(PT) Elnök asszony, szeretném megragadnia lehetőséget, hogy kifejezzem a szolidaritásunkat azzal a 100 000 portugál tanárral, akik a portugál nemzeti pedagógusszövetség szervezésében legutóbb március 8-án demonstráltak Lisszabonban, a tiszteletre méltó, lenyűgöző "felháborodás menete” keretében.
<P>
A szocialista párti kormány által a tanárok jogai, a demokratikus iskolavezetés és az állami oktatás ellen indított offenzívára válaszul a tanárok megerősítették, hogy elszántan fognak küzdeni a méltóságukért, a foglalkoztatásukért, a tanári jogokért és a jobb feltételekért, és megvédik a magas színvonalú tanítást és az állami oktatást Portugáliában.
<SPEAKER ID="078" NAME="Anna Záborská" AFFILIATION="PPE-DE">
(SK) Szlovákiában március 25-én a vallási és polgári jogokért és szabadságokért rendezett gyertyás tüntetés 20. évfordulójáról emlékezünk meg.
<P>
A kommunista rezsim erőszakkal feloszlatta a vallási hívők e békés gyülekezetét. Ezzel súlyosan megsértették az Alkotmányban, a polgári és politikai jogokról szóló nemzetközi egyezségokmányban és a helsinki záróokmányban (1975) garantált polgári jogokat és a gyülekezési szabadságot.
<P>
Noha a gyertyás tüntetést a vallási hívők kezdeményezésére tartották, kifejezte valamennyi polgár vágyát az emberi jogok tiszteletben tartása iránt. Gyökerei a vallási és polgári különvéleményben, a kivégzett emberek áldozataiban, az ártatlanul bebörtönzöttek szenvedéseiben és II. János Pál pápa személyében keresendők. Az emberek bátor tiltakozásának köszönhetően az 1988. márciusi pozsonyi gyertyás tüntetést tekinthetjük a totalitárius kommunista rezsim végének Csehszlovákiában, amely folyamat végül 1989 novemberében érte el tetőpontját.
<SPEAKER ID="079" NAME="Slavi Binev" AFFILIATION="NI">
(BG) Elnök úr, képviselőtársak, szeretném felhívni a figyelmüket a Szuhodol-ügyre, a bolgár fővárost sújtó környezeti katasztrófára, amely közvetlenül érinti több millió ember egészségét és életét.
<P>
2007. decemberben a Szuhodol térségében lévő szabályozatlan hulladéklerakó által érintett polgárok petíciót küldtek az Európai Parlament elnökének, miután a környezetvédelmi és vízügyi minisztérium határozata nyomán 2005-ben bezárt hulladéklerakót 2007. december 4-én több mint 2500 rendőr és csendőr beavatkozásával újból megnyitották. Az érintettek az aarhusi egyezményre hivatkoztak, amelyet a Bolgár Köztársaság parlamentje is ratifikált.
<P>
Szófia város a Bolgár Köztársaság minisztertanácsának törvénytelen támogatását élvezve a környezetvédelmi és vízügyi minisztérium kötelező környezetvédelmi hatásvizsgálata nélkül és az érintett lakosság ezt követő meghallgatása nélkül járt el. Ráadásul Szófia város - újfent a Bolgár Köztársaság minisztertanácsának törvénytelen támogatásával - olyan tevékenységeket végzett, amelyekre nincs hatályban érvényesíthető ítélet.
<P>
Tisztelettel kérem Önöket, a biológiai terrorizmus megállítása érdekében, hogy a Környezetvédelmi, Közegészségügyi és Élelmiszer-biztonsági Bizottság, a Petíciós Bizottság...
<P>
(Az elnök félbeszakítja a felszólalót)
<SPEAKER ID="080" NAME="Elnök">
Most be kell fejeznünk, mivel jócskán túlléptük a harminc percet.
<P>
A napirendi pontot ezzel lezárom.
