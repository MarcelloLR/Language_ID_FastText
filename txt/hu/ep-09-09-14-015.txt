<CHAPTER ID="015">
Ügyrend
<SPEAKER ID="020" NAME="Elnök">
Kiosztottuk az Elnökök Értekezlete által 2009. szeptember 10-én, csütörtökön, az eljárási szabályzat 137. cikke alapján összeállított végleges napirendtervezetet.
<P>
Hétfő és kedd
<P>
Nincs változás.
<SPEAKER ID="021" NAME="Bruno Gollnisch" AFFILIATION="NI">
(FR) Elnök úr, nagyon rövid leszek.
<P>
Valójában az eljárási szabályzatot szeretném idézni az Elnökök Értekezletével kapcsolatban, amely, amint azt Ön kiemelte, elnök úr, a napirend összeállításáért felelős.
<P>
Az eljárási szabályzat előírja, hogy az Elnökök Értekezletén részt kell vennie, értelemszerűen, Önnek, a képviselőcsoportok elnökeinek, valamint a független képviselők nevében egy tagnak.
<P>
A független képviselők küldöttjének kinevezése a mai napig nem történt meg. Több független képviselő írt Önnek ez ügyben, és örömmel találkoznának Önnel.
<P>
Nagyra értékelném, elnök úr, ha összehívna egy megbeszélést az összes független képviselő részvételével annak érdekében, hogy az eljárási szabályzatnak megfelelően megválaszthassák küldöttjüket az Elnökök Értekezletére, és az Értekezlet teljes tagsággal hozhassa meg döntéseit.
<SPEAKER ID="022" NAME="Elnök">
Köszönjük a felszólalást. A mai ülés során felveszem majd a kapcsolatot Önnel és a többi képviselővel, hogy egyeztethessünk a szükséges lépésekről.
<P>
Szerda
<P>
Szerdára a Zöldek/ az Európai Szabad Szövetség Képviselőcsoportjától érkezett hozzám egy indítvány.
<SPEAKER ID="023" NAME="Daniel Cohn-Bendit">
a Verts/ALE képviselőcsoport nevében. - (FR) Hölgyeim és uraim! Az Elnökök Értekezlete megszavazta, hogy a Bizottság elnökének megválasztása - kinevezése - szerepeljen a szerdai napirenden.
<P>
Kedden délután vitát rendezünk a javasolt bizottsági elnökök személyéről. A kinevezéssel kapcsolatos szavazás elhalasztását indítványozzuk, mivel az írországi népszavazásra 22 nap múlva kerül sor. A népszavazás a Lisszaboni Szerződés elfogadása, illetve elutasítása szempontjából meghatározó. Egy ma megjelent közvélemény-kutatási eredmény szerint az írek 62%-a támogatná a Szerződést.
<P>
Úgy gondolom, akár támogatjuk, akár ellenezzük a Lisszaboni Szerződést, tiszteletben kell tartanunk az írországi polgárok szavazatát. Ugyanakkor teljesen abszurdnak tűnik számunkra, hogy 21 nappal korábban megtartsunk egy szavazást, és még a Nizzai Szerződés értelmében válasszunk elnököt, jóllehet lehetőségünk lenne rá - legalábbis a Lisszaboni Szerződést támogatóknak -, hogy a Bizottságot és az elnök személyét már a Lisszaboni Szerződés értelmében jelöljük ki.
<P>
Októberben már tudni fogjuk, mihez tartsuk magunkat. A lengyel elnök ünnepélyesen kijelentette, hogy az ír népszavazást követően aláírja a Lisszaboni Szerződést.
<P>
A cseh Alkotmánybíróság ünnepélyesen kijelentette, hogy meggyorsítja a Lisszaboni Szerződést érintő két panasszal kapcsolatos döntéshozatalt, mivel legutóbb egyhangúlag úgy határoztak, hogy a Lisszaboni Szerződés nem alkotmányellenes.
<P>
Éppen ezért a Szerződés lengyelországi és írországi ratifikálását követően a cseh elnök nem mondhat nemet.
<P>
Máris befejezem, csak még egy fontos pont, elnök úr. A Parlament identitása forog kockán ebben a kérdésben, és ha nem szánunk rá két percet, hogy elgondolkodjunk rajta, akkor nem teljesítjük képviselői kötelességünket. Ez nagyon fontos. Ezért nem arra kérem Önöket, hogy Barroso úr mellett vagy ellen szavazzanak, hanem arra, hogy az ír népszavazás után adjuk le a voksokat, és szükség esetén halasszuk el a mai szavazást a következő hónapra.
<SPEAKER ID="024" NAME="Martin Schulz">
az S&D képviselőcsoport nevében. - (DE) Elnök úr! Cohn-Bendit úr a képviselőcsoportom által a múlt heti Elnökök Értekezletén előterjesztett indítvánnyal kapcsolatban szólalt fel. A szóban forgó indítványt mi nyújtottuk be, meggyőződésünk ugyanis, hogy a jelenleg tapasztalható zűrzavaros helyzetet nem az ír népszavazás, és nem is a prágai Alkotmánybíróság, hanem a Tanács részéről elhangzott vélemények következetlensége idézte elő. Teljesen egyértelmű, hogy egy jogalappal rendelkező közösségnek - és az Európai Unió saját bevallása szerint éppen ilyen - az érvényes jogszabályoknak megfelelően kell eljárnia. Az érvényes jogszabály jelen esetben a Nizzai Szerződés. Éppen ezért nem tehetünk mást, mint hogy a Nizzai Szerződést vesszük figyelembe, és a Bizottság elnökével, valamint összes tagjával együttműködünk.
<P>
A Tanács azt szeretné, hogy az elnököt a Nizzai Szerződés alapján válasszuk meg, ezt követően azonban a Cohn-Bendit úr által javasolt utat kívánja követni, vagyis a biztosok esetében már a Lisszaboni Szerződést alkalmazná, ami azt jelentené, hogy a Bizottság elnökének és a biztosoknak a megválasztása eltérő jogalap szerint történne - ez egyébként a Bizottság elnöke szerint is sajnálatos lenne. Ezért hangoztatja a lisszaboni többséget, amelyre szüksége lenne, de nem fogja megkapni.
<P>
Mindez önmagában is jelzi, milyen kusza helyzetet teremtett a Tanács, amely az Unió és a Bizottság elnöke számára egyáltalán nem kedvező. Éppen ezért úgy gondoltuk, hogy halasszuk el a szavazást, amíg a Tanács eldönti, mit is szeretne valójában. Ezért támogatjuk ezt ...
<P>
(Az elnök félbeszakítja a felszólalót)
<P>
Meggyőződésünk, hogy a szavazás elhalasztása a Cohn-Bendit úr által említettektől eltérő okok miatt szükséges, ezért az általunk felsorolt okok miatt támogatjuk az indítványt.
<SPEAKER ID="025" NAME="Elnök">
Szeretnék felkérni egy képviselőt, hogy fejtse ki ellenvéleményét az indítvánnyal kapcsolatban. Daul úr kért szót. Öné a szó, Daul úr.
<SPEAKER ID="026" NAME="Joseph Daul">
a PPE képviselőcsoport nevében. - (FR) Elnök úr! Mint tudja, nem szoktam túllépni a rendelkezésemre álló felszólalási időt.
<P>
Először is, nem értem Cohn-Bendit urat: már az európai parlamenti választások elhalasztását is kérnie kellett volna addig, amíg a Lisszaboni Szerződés hatályba nem lép.
<P>
Mivel ma az Európai Parlamentben a Nizzai Szerződés van érvényben, annak alkalmazására hívunk fel mindaddig, amíg a Lisszaboni Szerződés hatályba nem lép. Kérném továbbá, hogy amíg ismét szavazhatunk Barroso úr személyéről, a végsőkig tartsuk tiszteletben a szabályokat. A Parlamentnek fel kell készülnie a Lisszaboni Szerződés szerinti működésre, és majd akkor szavazhatunk Barroso úrról és a Lisszaboni Szerződésről, Cohn-Bendit úr. Ellenkező esetben nem lennénk következetesek. Ennyit szerettem volna mondani Önnek.
<P>
A Bizottság kialakítása érdekében - és ezt holnap kérelmezni fogom -, azt kérném, hogy az október 2-án tartott népszavazást követően a meglévő, vagyis a Nizzai Szerződés határozzuk meg a Bizottság összetételét. Megvitatjuk majd a Lisszaboni Szerződést, ha itt lesz az ideje, majd ha Cohn-Bendit úr meggyőzte Klaus urat, hogy írja alá - és mivel ő szívesen aláírja a szerződést, nagyon gyorsan meg is fogja tenni. Akkor alávetjük a Parlamentet a Lisszabon Szerződés hatályának, és e Szerződés értelmében választjuk majd meg a Bizottság elnökét, ha ugyanis következetesek szeretnénk lenni, az elejétől a végéig annak kell lennünk. Most egy olyan Bizottságra van szükség, amely a válságban működni tud, amely a koppenhágai konferencia idején működőképes. Mint azonban Önök is tudják, hosszú utat kell még megtennünk, amíg az Bizottság az összes biztossal megkezdheti a működését.
<P>
Ezért képviselőcsoportom többi egyaránt illetékes tagjával együtt kérem, hogy szerdán szavazzunk a Bizottság elnökére.
<P>
(Taps)
