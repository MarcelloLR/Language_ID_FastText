<CHAPTER ID="021">
A fémhigany kiviteli tilalma és biztonságos tárolása (vita) 
<SPEAKER ID="497" NAME="Elnök">
A következő napirendi pont a Környezetvédelmi, Közegészségügyi és Élelmiszer-biztonsági Bizottság ajánlása második olvasatra a fémhigany kiviteli tilalmáról és biztonságos tárolásáról szóló európai parlamenti és tanácsi rendelet elfogadásáról szóló tanácsi közös álláspontjáról
<P>
(11488/1/2007 - C6-0034/2008 - (Előadó: Dimitrios Papadimoulis).
<SPEAKER ID="498" NAME="Dimitrios Papadimoulis" LANGUAGE="EL">
Tisztelt elnök úr! Hadd kezdjem azzal, hogy köszönetet mondok minden képviselőcsoport árnyékelőadójának. Segítségük és közreműködésük nélkül nem tudtam volna kielégítő kompromisszumot elérni a Tanáccsal.
<P>
Ha pontosan úgy hagyják jóvá, ahogy a Tanáccsal megállapodtunk, hatálytalanító módosítások nélkül, a kompromisszumos szöveg jelentős előrelépést jelenthet a higanyra vonatkozó közösségi stratégia végrehajtásában. A szöveg nem csak a fémhigany exportjának fog véget vetni, hanem az EU-ban nagy mennyiségekben gyártott bizonyos fontos higanyvegyületek exportjának is.
<P>
Az EU jelentős higanyexportőr; évente a világ 3 600 tonnás összmennyiségéből mintegy 1 000 tonnát szállít. A tárgyalt, rendeletre irányuló javaslat főleg azzal a 12 000 tonna higannyal foglalkozik, ami az elkövetkező években feleslegként fog jelentkezni, és ki fogja kövezni az utat a további, nemzetközi szinten meghozandó intézkedésekhez. Ne feledjük el, hogy a higany az egész világot szennyező anyag, amely nem ismer korlátokat. Elsőbbséggel és nemzetközi vonatkozásokban kell foglalkozni vele. A rendelet jelentős mértékben fog hozzájárulni az ENSZ Környezetvédelmi Programjának égisze alatt folyó tárgyalásokon az EU vezető szerepének megerősítéséhez, valamint a higanyra vonatkozó nemzetközi szerződés elfogadásához.
<P>
A kompromisszumos szöveg legfontosabb rendelkezései a következők:
<P>
Kiszélesíti a kiviteli tilalom hatályát, és nem csak a higanyra terjed ki, hanem a cinóber ércre, a higanykloridra, a higanyoxidra és a higany 95 tömegszázalékot meghaladó koncentrációjú vegyületeire is.
<P>
Kifejezett tilalom lépett életbe a fémhigany egyéb anyagokkal való, kiviteli célú vegyítése tekintetében.
<P>
A higany és bizonyos higanyvegyületek kiviteli tilalmának időpontja előbbre került.
<P>
A klóralkáli- és földgáztisztító iparban tevékenykedő vállalatok kötelesek értesíteni a Bizottságot, és nyilvánosan közzétenni a tárolt vagy ártalmatlanításra elküldött higany mennyiségét.
<P>
Egy felülvizsgálati záradék is bekerült, amely arra kötelezi a Bizottságot, hogy legkésőbb 2013. március 15-ig vizsgálja felül a helyzetet, és nyújtson be a kérdésről jelentést az Európai Parlamentnek és a Tanácsnak. A záradék további intézkedésekre tesz javaslatokat.
<P>
Megállapodás történt arról, hogy 2010. január 1-jéig információcserét kell szervezni, amelyen meg kell fontolni minden higanytartalmú termék kiviteli tilalmát.
<P>
Végezetül a megállapodás szerinti szöveg értelmében a klóralkáli-iparban már nem használt, vagy más ipari üzemekben termelt higanyt hulladéknak kell tekinteni, és biztonságos tárolókban kell elhelyezni. Sikerült a végleges ártalmatlanítás előtt álló fémhigany átvételére vonatkozó feltételeket is bevezetni, a megszilárdítás irányában végzett kutatások alapján.
<P>
Tisztelt hölgyeim és uraim! Engedjék meg, hogy befejezésül elmondhassam, úgy vélem, fontos, hogy a Tanáccsal elért kompromisszumos szöveg módosítások nélkül jóváhagyásra kerüljön, mert egyébként visszakerülnénk a kiindulópontra, és ez jelentősen késleltetné a környezet és a közegészség védelmét szolgáló intézkedéseket. Úgy gondolom, a holnapi szavazással olyan lépést teszünk előre, amely biztosítani fogja a közegészség és a környezet kielégítő szintű védelmét.
<SPEAKER ID="499" NAME="Stavros Dimas" LANGUAGE="EL">
Tisztelt elnök úr, hölgyeim és uraim! Szeretném kifejezni köszönetemet és gratulációmat az előadónak, Papadimoulis úrnak, a fémhigany kiviteli tilalmáról szóló rendelethez való hozzájárulásáért, valamint a Környezetvédelmi, Közegészségügyi és Élelmiszer-biztonsági Bizottság tagjainak, pozitív és konstruktív közreműködésükért.
<P>
Ez a rendelet két, a Bizottság által a Tanácshoz és az Európai Parlamenthez intézett, a higanyra vonatkozó közösségi stratégiáról szóló közleményében említett eljárást hajt végre. A rendelet elfogadása mérföldkő lesz a stratégia végrehajtásában, hiszen megtiltja a fémhigany kivitelét a Közösségből, amelynek mennyisége a globális kínálatnak legalább 25%-át teszi ki.
<P>
A javasolt rendelet fő célja a higany globális szintű kínálatának csökkentése a higany uniós kiviteli tilalma és biztonságos tárolása révén.
<P>
A rendelet elsősorban arra a 12 000 tonna higanyra vonatkozik, amely az elkövetkező években feleslegessé válik a klóralkáli-iparban a higanycellás technológia progresszív megszüntetése révén.
<P>
A rendelet meggátolja a higanyfelesleg harmadik országokba történő kivitelét, az aranyásásban és hasonló jogellenes tevékenységekben való felhasználását, amely jelentősen hozzájárulna a higany felhalmozódásához a környezetben.
<P>
A Parlamentnek e jogalkotói kezdeményezés szövege alkalmazási körének további növelésére és javítására tett erőfeszítései gyümölcsözőek voltak. Biztosították, hogy a rendelet - annak megállapított formájában - a közegészség- és a környezetvédelem hatékony eszköze legyen.
<P>
Szeretném megköszönni azoknak az intézményeknek és mindazoknak, akik azzal a szándékkal vettek részt a folyamatban, hogy második olvasatban megállapodásra juthassunk. Külön szeretném hangsúlyozni az Európai Parlamentnek e megelégedésre szolgáló megállapodás kialakításában játszott konstruktív szerepét.
<P>
Néhány fontos kérdésben a Parlament ragaszkodott ahhoz, hogy túllépjünk a Bizottság eredeti javaslatának alkalmazási körén. Külön szeretnék aláhúzni három pontot, amelyek a tárgyalások középpontjában voltak:
<P>
· A kiviteli tilalom alkalmazási köre.
<P>
· A hatálybalépés időpontja.
<P>
· A fémhigany biztonságos és gazdaságilag előnyös végleges ártalmatlanítása.
<P>
A Bizottság megérti a Parlament célját, hogy ezen alapvető pontok tekintetében optimista célokat tűzzünk ki, és azon az állásponton van, hogy elfogadja a javasolt változtatásokat.
<P>
A Bizottság természetesen szorosan figyelemmel fogja kísérni a rendelet minden rendelkezésének helyes végrehajtását és betartását, és felülvizsgálja majd a további intézkedések megtételének szükségességét.
<P>
Ez a javaslat jelentős mértékben hozzájárul a higanyexpozíció csökkentésének céljához. Megteremti a további nemzetközi és globális szintű intézkedések alapját. A nemzetközi tárgyalások mindenesetre folyamatban vannak az ENSZ Környezetvédelmi Programjának égisze alatt. E rendelet elfogadása határozott üzenetet fog küldeni az EU-nak a probléma megoldása iránti kötelezettségvállalása tekintetében.
<P>
A 42-63. módosításokon kívül - amelyekről már megállapodtunk - öt új módosítást is előterjesztettek a spanyolországi Almadén kerület, mint a fémhigany biztonságos tárolására elsődlegesen használható terület vonatkozásában. A Bizottság megérti a higanybánya bezárásának a régióra gyakorolt várható gazdasági hatásait. A terület tulajdonosa, a MAYASA vállalat koordinálásával működő kutatási program több mint 2 millió euró finanszírozást kap a LIFE pénzalapjából. Ez a program vizsgálja a fémhigany biztonságos ártalmatlanítási módjait. Következtetései hasznosak lesznek a higany végleges ártalmatlanításra való átvételi feltételeinek kialakításakor, amint azt a javasolt rendelet 56. módosításában előírják.
<P>
Az Almadén kerületet nyilvánvalóan figyelembe vehetjük a higany biztonságos tárolására, amennyiben eleget tesz az előírásra kerülő feltételeknek és rendelkezik a szükséges engedélyekkel. A Bizottság azonban nem tartja indokoltnak a 37-41. módosításban javasolt, csak egy régióra szóló elsődlegességet, és ezért ezeket a módosításokat nem tudja elfogadni.
<P>
Összegzésként: az Európai Bizottság elfogadja a háromoldalú tárgyalásokon született megállapodás szerinti kompromisszumos csomagot, nevezetesen a 42-63. módosításokat. Elégedett a rendeletről második olvasatban történt megállapodással. A 37-41. módosításokkal azonban nem értettünk egyet, és azokat nem fogadjuk el.
<SPEAKER ID="500" NAME="Martin Callanan">
a PPE-DE képviselőcsoport nevében. - Tisztelt elnök úr! Mindenekelőtt köszönetet mondok Papadimoulis úrnak, hogy átvezette a jelentést a Parlamenten. Teljes mértékben tisztában vagyok azzal, hogy ez nehéz és időigényes folyamat volt.
<P>
Mindazonáltal elégedetlenségemet kell, hogy kifejezzem az eljárás végső stádiumában, nevezetesen a Tanáccsal a második olvasati megállapodás elérése érdekében folytatott nem hivatalos megbeszélésekkel kapcsolatban. Ezeket Papadimoulis úr egyedül vezette, anélkül, hogy a többi árnyékelőadót meghívták volna. Szerintem ez sajnálatos helyzet.
<P>
Képviselőcsoportom általában támogatta a Tanács által eredetileg elfogadott közös álláspontot, és nagyon is tisztában vagyok a rendelet gyors végrehajtására irányuló igyekezet és megállapodás szükségességével. Képviselőcsoportom egyetért a legfőbb pontokkal, amelyek miatt néhány tagállam aggodalmait fejezte ki, különösen a biztonságos, állandó tárolási lehetőség fenntartásának szükségességével és azzal az igénnyel, hogy nagyjából tartsuk be a végrehajtás megállapodás szerinti időpontját.
<P>
A legtöbb ilyen kérdéssel foglalkoztak és megoldották őket. Két különleges kérdést azonban nem. Először is, itt van Almadén helyzete, amit a biztos úr említett. Nem hisszük, hogy a kompromisszumos módosítások elég messzire mennek: úgy gondoljuk, egyedileg kellene hivatkozni az Almadénban, a Közösség egyik fő higanybányászati területén okozott problémákra, és szerintünk ezekkel foglalkozni kellene. Ezekkel a Parlament mindkét szakaszban foglalkozott, és úgy véljük, benne kellene lennie a közös álláspontban.
<P>
A másik kérdés, amivel kapcsolatban csalódott vagyok, az a barométerek lehetséges kiviteli tilalmára vonatkozó hivatkozás beiktatása a kompromisszumos csomagba. Ez nem volt benne a közös álláspontban, és képviselőcsoportom nem támogatta. Csalódott vagyok, hogy a Tanács a tárgyalások során ebben a pontban engedményt tett Papadimoulis úr felé. Ezért újra előterjesztettem egy módosítást a végleges csomagból való törlésére.
<P>
Végezetül szeretnék köszönetet mondani a Bizottságnak és Papadimoulis úrnak, különösen pedig a szlovén elnökségnek, akik keményen dolgoztak ezen az ügyön. Nem az ő hibájuk, hogy a parlamenti eljárásban, véleményem szerint, komoly reformokra van szükség ezen a téren.
<SPEAKER ID="501" NAME="Miguel Angel Martínez Martínez">
a PSE képviselőcsoport nevében. - (ES) Tisztelt elnök úr, hölgyeim és uraim! A spanyol szocialisták a spanyolországi Almadén kerülettel való szolidaritásban és összetartozásban fognak szavazni, amelyet súlyosan fog érinteni a most általunk tárgyalt szöveg, amelyről holnap szavazni fogunk.
<P>
Honfitársaim, Almadén kerület és népe, évszázadok óta él a bányáikból kitermelt higanyból, amely Európa és a világ legnagyobb ilyen fémbányája. Az elmúlt években jelentékeny gazdasági és szociális visszaesést szenvedtek el, mivel különböző okok miatt a higanybányászatot fokozatosan korlátozták. Most pedig a kivitel tilalmáról döntünk.
<P>
Nemcsak hogy nem elleneztük az egész eljárást, hanem - mivel megértjük a mögötte húzódó egészségügyi okokat - erőfeszítéseinket egyrészt annak tudatosítására összpontosítottuk a lakosság körében, hogy figyelembe kell venni az új helyzetet, másrészt pedig olyan mechanizmusok kidolgozására, amelyek lehetővé teszik Almadén és környéke számára a továbblépést tevékenységének a lakosság tapasztalataira és munkaképességére, valamint a kivételes természeti környezet előnyeinek kiaknázására alapozott szerkezetátalakítása révén.
<P>
Almadénban az Európai Unióról a szolidaritás összefüggésében beszélgettünk. Elmagyaráztuk az embereknek, hogy a közösségi intézmények továbbra is gondoskodnak róluk, segítséget fognak kapni erőfeszítéseik folytatásához, amelyet a spanyol kormány, Kasztília-La Mancha regionális kormánya és a Ciudad Real-i tartományi tanács segítségével tesznek; és ezt a kötelezettségvállalást minden, a Parlament által tett nyilatkozat megerősítette.
<P>
Először, mindig olyan ajánlások születtek, hogy az Európai Uniónak és a Bizottságnak forrásokat és mechanizmusokat kell rendelkezésre bocsátania Almadén szerkezetátalakítási tevékenységének támogatásához, hogy az emberek ne szenvedjenek hagyományos bányászati iparuk bezárása miatt. Másodszor azt is ajánlották, hogy az irányelvben minden, Európába került vagy kerülő fém számára előírt higanytároló hely keresésekor Almadénnak elsőbbséget kell kapnia.
<P>
A logikát az itt felhalmozódott higanykezelési tapasztalatokra, illetve arra az alapvető tényre építették, hogy Európában a higany legnagyobb részét már teljes biztonságban tárolják Almadénban. Ez olyan dolog, amit már korábban eldöntöttek, és amit nem változtat meg az sem, amit holnap elfogadunk majd, azonban, a parlamenti képviselőcsoportok által elért, Almadén megnevezése nélküli konszenzusos módosítás, amely - úgy tűnik - a Tanács és a Bizottság támogatását is élvezi, azt jelenti, hogy a korábbi kötelezettségvállalások teljes egészében hatályban maradnak. Bár jobban örültünk volna, ha kifejezettebben is megemlítik, és azért is fogjuk megszavazni az erre irányuló módosításokat, tudomásul vesszük, hogy az elfogadásra kerülő szöveg megfelelő kötelezettségvállalást tartalmaz és továbbra is a szöveg olyan értelmezését támogatjuk, amely lehetővé teszi Almadén kerület számára a szociális-gazdasági helyreállás már elindult folyamatának megszilárdulását.
<SPEAKER ID="502" NAME="Marios Matsakis">
az ALDE képviselőcsoport nevében. - Tisztelt elnök úr! Szeretnék gratulálni Papadimoulis úr kiváló jelentéséhez, és az arra fordított kemény munkához, hogy minden árnyékelőadó, valamint a Bizottság és a Tanács képviselői jól együtt tudjanak működni.
<P>
A jelenleg vizsgált javaslat célja a fémhigany Közösségből való kiviteli tilalma, valamint annak biztosítása, hogy a higany ne kerüljön vissza a piacra, és hogy azt biztonságosan tárolják a higanyra vonatkozó közösségi stratégia 5. és 9. intézkedésében leírtaknak megfelelően, amellyel kapcsolatban az a megtiszteltetés ért, hogy annak előadója lehettem, és amelyet két évvel ezelőtt fogadott el a Parlament. Ezekre az intézkedésekre azért van szükség, hogy korlátozzuk ennek az erősen mérgező nehézfémnek a további mennyiségnövelését.
<P>
Nehéz tárgyalások után elértük a megállapodást a Tanáccsal, és tudomásom szerint ezt minden képviselőcsoport is elfogadta. A megállapodás egy kompromisszumos csomag minden árnyékelőadó általi elfogadásán alapult. Sajnos a megállapodás után módosításokat terjesztettek elő a PPE-DE és a PSE képviselőcsoportok nevében, amelyeket ha megszavaznánk, akkor az egész kompromisszumos csomag összeomlana és az ügy egyeztetésre kerül, a közegészséget és környezetet a folyamatos higanyszennyezéstől védő intézkedések elfogadása terén megnyilvánuló, elkerülhetetlen további késedelmekkel.
<P>
E módosításokat illetően - az elvi kérdéstől eltekintve és az eredeti megállapodáshoz visszatérve - erőteljes érvek vannak a lényeget illetően is, amelyeket az előadó minden európai parlamenti képviselővel tisztességes és meggyőző módon közölt, és ezért nem szükséges most elismételni ezeket az érveket.
<P>
Elég azt mondani, hogy képviselőcsoportom kitart az előadóval a kompromisszumos csomagról kötött megállapodása mellett és tiszteletben tartja azt, és csak remélheti, hogy más képviselőcsoportok is ugyanezt fogják tenni. Emlékezzünk mindannyian arra, hogy a kisebb, rövid távú helyi vagy nemzeti előnyök nem árnyékolhatják be a nagy, hosszú távú globális nyereségeket.
<P>
Végezetül hadd nyugtassam meg spanyol kollégáimat, hogy Almadén lakossága teljes támogatásomat élvezi jogos igényei tekintetében, amelyeket - meglátásom szerint - a kompromisszumos csomaggal lehet elérni, és nem az azzal való szembefordulással.
<SPEAKER ID="503" NAME="Carl Schlyter">
a Verts/ALE képviselőcsoport nevében. - (SV) Tisztelt elnök úr! Szeretném megköszönni Papadimoulis úrnak a jó együttműködés előmozdítását. Úgy vélem továbbá, hogy a Tanáccsal való együttműködés jól ment, bár a tartalmat illetően voltak nézeteltéréseink.
<P>
Meg kell először is jegyeznünk, hogy a higany mérgező és veszélyes nehézfém. Hadd kezdjem némi bírálattal. Szerintem furcsa, hogy míg megtiltjuk a veszélyes hulladék kivitelét és mi magunk gyakorlatilag teljesen felhagyunk a higany használatával, igyekszünk késleltetni a kiviteli tilalmat, hogy az iparnak legyen ideje leépíteni a készleteit, mielőtt hulladéknak minősítenék. Ez egy veszélyes vegyi anyag, amelyről tudjuk, hogy az aranymosók szét fogják szórni a természetben, és ami más országokban fogja tönkretenni a környezetet. A tilalomhoz igazából sokkal korábbi hatálybalépési időpontot akartam.
<P>
De a kompromisszum az kompromisszum. Ehelyett annak örülhetek, hogy az iparág önkéntes intézkedéseit most bevették a jogszabályba, hogy tényleg végrehajtsák azokat, és hogy a kiviteli tilalom minden szükséges járulékos anyagra is kiterjed, például a cinóberre, az oxidokra és a kalomelre. Ily módon legalább egy átfogó jogszabályt tudunk megalkotni.
<P>
Ami a hulladék kezelését illeti, elég kis mennyiségekről beszélünk. Képzeljünk el 10 000 tonna folyékony higanyt! Nem foglalna el sok helyet, igazság szerint elférne itt az emelvény előtti területen - 10 köbméter térfogatnak felel meg. Ennél nem több. Ez mégis hatalmas mennyiségű higany. Igazából sok-sok molekula. Egyetlen darabját sem szabad kiengedni a környezetbe. A hulladékról szóló uniós jogszabályok tényleges végrehajtásának egyetlen módja nem az, hogy folyékony állapotban rakjuk le végleges ártalmatlanításra. Képviselőcsoportom számára ezért a 7. cikk lényegbevágó volt az ügy megoldása szempontjából, más szóval, az a cikk, amelyben visszatérünk a hulladék megszilárdításának a kérdéséhez. Nem tudunk elérni semmiféle végleges ártalmatlanítást, ha nem vizsgáljuk meg még egyszer azt a módszert. Jóleső érzés volt az az e-mail, amit ma kaptam egy svéd hulladékkezeléssel foglalkozó szervezettől (det svenska avfallsbolaget), amely azt mondja, hogy most építenek egy kísérleti üzemet, amely már 500 kg hulladék kezelésére képes, és nem oldódó, szilárd formába alakítja azt át. Amikor 2010-ben visszatérünk az ügyre, garantálhatom, hogy a szilárd halmazállapotú ártalmatlanítás lesz majd az a biztonságos módszer, amely megfelel az uniós jogszabályoknak.
<SPEAKER ID="504" NAME="Thomas Ulmer" AFFILIATION="PPE-DE">
- (DE) Tisztelt elnök úr, biztos úr, hölgyeim és uraim! Amint azt Schlyter úr az előbb említette, 10 ezer tonna nagyon nagy mennyiség. Hogy el tudják képzelni ezt a nagyságrendet: ez elég naponta mintegy 4 millió ember megmérgezéséhez.
<P>
Körülbelül egy évvel ezelőtt vitattuk meg a dokumentációt első olvasatban. Megtörtént a fémhigany-vegyületek és a higany megfelelő szabályozása. Biztosítottuk, hogy az anyag ne kerüljön vissza az Európai Unióba. A biztonságos tárolást is kielégítően értékeltük. A higany erősen mérgező voltát figyelembe véve a jelenlegi korlátozásoknak van értelme, bár sok területen szélesebb körű korlátozásokat szerettem volna. A kompromisszum nagyon jól működik, és ezen a ponton szeretnék gratulálni Papadimoulis úr munkájához. Nem felel meg minden várakozásnak, de nagy részüknek igen.
<P>
Egykori helyi és regionális politikusként nagy megértést tanúsítok spanyol képviselőtársaink iránt, akiknek olyan megoldást kell találniuk az Almadén problémára, ami mindenki számára megfelelő. A kompromisszum azonban megér annyit, hogy nem engedhetjük meg, hogy emiatt elvetéljen. Kell, hogy a Bizottságnak legyen elég ideje a holnapi szavazás előtt arra, hogy valamiféle megfelelő nyilatkozatot tegyen. Fontos, hogy most elfogadjuk a kompromisszumot, mert különben azt kockáztatjuk, hogy ebben a parlamenti ciklusban nem tudunk megállapodást elérni.
<P>
Szeretnék még egy dolgot megemlíteni: a higanyra vonatkozó stratégia még nem teljes. A Bizottság két szakértői testülete az amalgámot továbbra is biztonságosnak minősíti. Ezzel a véleménnyel nem tudok egyetérteni.
<SPEAKER ID="505" NAME="Pilar Ayuso" AFFILIATION="PPE-DE">
(ES) Tisztelt elnök úr, biztos úr! Az Európai Néppárt (Kereszténydemokraták) és az Európai Demokraták képviselőcsoportja visszahozott Almadénnal, a világ legnagyobb és legrégibb bányájával foglalkozó néhány módosítást, amelyeket első olvasatban nagy többséggel fogadtak el.
<P>
Az almadéni bányát 2003-ban bezárták. Almadén ennek ellenére az Európai Unió fő higanyexportőre, és ott továbbra is jelentős, a higanyhoz kapcsolódó gazdasági tevékenység folyik, mivel azt a Mayasa vállalattal és más, a klóralkáli-iparban tevékenykedő vállalatokkal aláírt szerződéseken keresztül értékesítik. Ezek a szerződések 2011 májusáig lesznek hatályban.
<P>
Almadénra kifejezetten hivatkozni kellene a rendeletben, mivel ez az egyetlen olyan terület az Európai Unióban, amelyet közvetlenül és negatívan érint a kiviteli tilalom, és mert itt találhatók a higany kezelésével foglalkozó legjobb műszaki szakemberek és szakértők.
<P>
A bánya rendelkezik akkora kapacitással, hogy az Európai Unió összes folyékony higanyát tárolni tudja, 200 méter mélyen, magas vízzáró képességű kvarcit és vulkáni szikla-beágyazódásban, amint azt az Európai Bizottság Környezetvédelmi Főigazgatósága fenntartható fejlődéssel és integrációval foglalkozó részlegének igazgatója, Mäkelä úr, valamint a szlovén környezetvédelmi miniszter is megerősítette, akik 2007 márciusában látogatták meg a területet.
<SPEAKER ID="506" NAME="Milan Gaľa" AFFILIATION="PPE-DE">
(SK) Tisztelt elnök úr! Köszönöm, hogy szót kaphatok. Képviselőtársam, Papadimoulis úr a fogászati amalgámot említi, mint az egyik európai higanykínálati forrást. Engedjék meg, hogy elmondjak néhány érdekes adatot! Az Európai Unió sztomatológusai évente 125 tonna higanyt használnak fel. Évente több mint 200 millió higanytömést végeznek el. Polgáraink több mint 1 100 tonna higannyal a szájukban járnak-kelnek. 50%-os higanytartalmú amalgámhulladék keletkezik a fogászati amalgám feldolgozása és alkalmazása, a régi tömések eltávolítása, valamint az elhunytak elhamvasztása során. A kihúzott fogak és a temetés utáni talajvízbe szivárgás szintén a higany forrásai lehetnek.
<P>
A fogászati higany a kommunális hulladék elégetésekor a légkörbe is behatol. Ha ezeket mind figyelembe vesszük, akkor a fogászati rendelők csak második vagy harmadik helyen állnak az Európai Unió higanyhulladék-termelésében. Örülök, hogy a jelentés ezekre a tényekre is rámutat.
<SPEAKER ID="507" NAME="Bogusław Liberadzki" AFFILIATION="PSE">
(PL) Az Európai Parlament Szocialista képviselőcsoportjának az álláspontját - amely egyben a spanyol álláspont is - kollégám, Martínez Martínez úr ismertette. Ezért én nem annyira a higanyról, hanem annak a régiónak az egyedi példájáról akarok beszélni, amelynek az alaptevékenysége jelentős változáson megy át. Olyan ország képviselőjeként, amely az 1990-es évek elején átalakulási időszakon esett át, ismerem a régiók által elszenvedett fájdalmat. Ezért a legnagyobb megelégedéssel szeretném hangsúlyozni, hogy sem az Európai Unió, sem a Parlament nem kívánja Almadént a sorsára hagyni. Hogy 2 millió euró elég lesz-e, az más kérdés. A legfontosabb dolog azonban az, hogy hogyan szemléljük ezt az ügyet, és ez nagyon értékes.
<SPEAKER ID="508" NAME="Avril Doyle" AFFILIATION="PPE-DE">
Tisztelt elnök úr! Minden érintettnek szeretném megköszönni a közreműködését. Nem értem, hogy az előadó miért kockáztatta a második olvasati megállapodást és a rendelet elfogadását az UNEP 2008. októberi vitája előtt, ahol remélhetőleg jogilag kötelező erejű megállapodás születik e fontos területről.
<P>
A háromoldalú egyeztetés, valamint a viták során tanúsított együttműködési hiánya miatt kockáztatott. Biztos úr talán tudja, hogy a megbeszélések jótékony hatását ebben a szakaszban miért nem terjesztették ki az összes árnyékelőadóra, vagy legalább azokra a fő árnyékelőadókra, akik érdeklődtek.
<P>
Komoly fenntartásaim vannak eljárási szempontból azzal kapcsolatban, ami történt, ami kisarkított egy nagyon fontos vitát és jelentést, amelyet egyébként könnyedén lezárhattunk volna a holnapi szavazással.
<SPEAKER ID="509" NAME="Stavros Dimas" LANGUAGE="EL">
Tisztelt elnök úr, hölgyeim és uraim! A megállapodás szerinti szöveg értelmében, a klóralkáli-iparban már nem használt, vagy más ipari üzemekben termelt higanyt hulladéknak kell tekinteni, és biztonságos tárolókban kell elhelyezni, amint a kiviteli tilalom 2011. március 15-én hatályba lép.
<P>
Legkésőbb 2010. január 1-jéig a Bizottság információcserét szervez a tagállamok és más érdekelt felek között, azzal a céllal, hogy megvizsgálják a további intézkedések ajánlatosságát. Legkésőbb 2010. január 1-jéig, a higany biztonságos ártalmatlanítási lehetőségeire vonatkozóan rendelkezésre álló tudományos adatok és legfrissebb kutatások alapján a Bizottság ajánlást fog tenni a fémhigany átvételi létesítményeire és feltételeire vonatkozó, megfelelő követelményekre. A tagállamok figyelemmel kísérik a rendelet betartását és annak piaci hatását, és ennek megfelelően tájékoztatják a Bizottságot. Ha ajánlatosnak tartja, akkor a Bizottság legkésőbb 2013. március 15-ig javasolhatja a rendelet felülvizsgálatát.
<P>
A javasolt kompromisszumcsomagba bekerültek bizonyos kiemelkedő fontosságú intézkedések. Ezek közül a legfontosabb, hogy a kiviteli tilalom hatálya nem csak a fémhiganyra terjed ki, hanem a cinóberércre és két gyakori higanyvegyületre, a higanykloridra és a higanyoxidra is. Amint azt Papadimoulis úr már elmondta, a higany 95 tömegszázalékot meghaladó koncentrációjú vegyületei is kiviteli tilalom alá kerülnek.
<P>
Kifejezett tilalom lépett életbe a fémhigany egyéb anyagokkal való, kiviteli célú vegyítése tekintetében. Módosított ütemtervben állapodtunk meg, amely tulajdonképpen jobban pontosít, mint ahogyan azt az eredeti javaslatban elképzeltük, és ugyanakkor elegendő időt biztosít ahhoz, hogy minden fázisban meghozhassuk a megfelelő intézkedéseket. Rendelkezés történt arról, hogy mentesítést kapjon a higanyvegyületek kutatás-fejlesztési, orvosi és analitikai célú felhasználása.
<P>
A klóralkáli- és földgáztisztító-iparban tevékenykedő vállalatok kötelesek tájékoztatni a Bizottságot, és nyilvánosan közzétenni a tárolt vagy ártalmatlanításra elküldött higany mennyiségét. Egy felülvizsgálati záradék arra kötelezi a Bizottságot, hogy legkésőbb 2013. március 15-ig vizsgálja felül a helyzetet, és ha azt ajánlatosnak tartja, akkor nyújtson be erről jelentést az Európai Parlamentnek és a Tanácsnak. A Bizottság abban a helyzetben van, hogy biztosíthatja a Parlamentet arról, hogy a rendelet végrehajtását szorosan figyelemmel fogja kísérni, és szükség esetén, megfelelő időben további intézkedésekre fog javaslatot tenni.
<P>
A Bizottság ugyanakkor a többi, a higanyra vonatkozó stratégia hatálya alá tartozó eljárást is végrehajtja. Nyomatékosan tárgyal az ENSZ Környezetvédelmi Programja keretében meghozandó nemzetközi intézkedések elfogadása érdekében. A rendeletnek a 2008. októberi, a javasolt nemzetközi fellépésről szóló megbeszélések előtti elfogadása az EU kötelezettségvállalását és eltökéltségét fogja bizonyítani. Ez szerencsés időben jön, és növeli az EU hitelességét partnerei előtt. Létfontosságú ezért, hogy ebben a kompromisszumos szövegben megállapodjunk.
<P>
Befejezésül, tisztelt elnök úr, a Bizottság el tudja fogadni a javasolt kompromisszumos 42-63. módosításokat, amint arról a háromoldalú egyeztetésen megállapodtunk. Mint elmondtam, Almadén körzete nyilvánvalóan szóba jöhet a higany biztonságos tárolására, amennyiben eleget tesz az előírásra kerülő feltételeknek, és rendelkezik a szükséges engedélyekkel. A Bizottság azonban nem tartja indokoltnak a 37-41. módosításban javasoltakat, hogy csak egy terület kapjon elsőbbséget, és ezért nem tudja elfogadni ezeket a módosításokat.
<SPEAKER ID="510" NAME="Dimitrios Papadimoulis" LANGUAGE="EL">
Tisztelt elnök úr! Még egyszer nagyon köszönöm az összes képviselőcsoport előadójának. E hosszú távú törekvés minden egyes lépésénél és a sikeres háromoldalú egyeztetés minden fázisában tanúsított hatékony együttműködésük nélkül (és milyen hatékonyak voltak a megbeszélések!), nem tudtuk volna elérni a létrejött kielégítő kompromisszumot.
<P>
A Tanács eredeti álláspontja, tisztelt hölgyeim és uraim, csak egyetlen európai parlamenti módosítást tartalmazott. Az előttünk lévő kompromisszum azt mutatja, hogy az Európai Parlament által első olvasatban elfogadott fontos álláspontokat, a Bizottság konstruktív közreműködésével együtt, belevettük a Tanáccsal született megállapodásba. Őriznünk kell ezt az elért eredményt. Meg tudom érteni spanyol kollégáink Almadénnal kapcsolatos aggodalmait és kéréseit: hadd emlékeztessem Önöket arra, hogy első olvasatban az én ajánlásomra fogadtuk el ezt a szöveget. Teljesen realisztikusnak kell azonban lennünk. Sem a Tanács, sem a Bizottság nem fogadja el ezt a javaslatot, és még a spanyol kormány sem terjesztett elő ilyen kérést a Tanácsban. Ha az Európai Parlament holnap túlbuzgó lenne az Almadén-problémával kapcsolatban, akkor azt kockáztatjuk, hogy semmibe vesszük a Parlament által elért jelentős előrehaladást, és nem sikerül kihasználnunk egy kielégítő kompromisszumot. Késleltetjük továbbá a közegészségügyi és környezetvédelmi intézkedések meghozatalát, hiszen a jelenlegi parlamenti ciklus egy év múlva véget ér. Nagy a veszélye annak, hogy a Tanács visszatér a kiindulópontra, eredeti álláspontjához, és az nagyon távol áll attól az állásponttól, amit első olvasatban elfogadtunk. Ezért arra szólítom fel Önöket, hogy szavazzák meg holnap ezt a megállapodást. Még egyszer köszönöm az árnyékelőadóknak, a Tanács és a Bizottság képviselőinek az elért megállapodásért tett közös erőfeszítését.
<SPEAKER ID="511" NAME="Avril Doyle" AFFILIATION="PPE-DE">
Tisztelt elnök úr! Nagyra értékeltem volna, ha kérdésemre a Bizottság vagy az előadó válaszolt volna, de úgy látom, ez nem történt meg. Ez talán önmagában is felér egy nyilatkozattal.
<SPEAKER ID="512" NAME="Elnök">
Talán írásban megteszik.
<P>
A vitát lezárom.
<P>
A szavazásra holnap kerül sor.
<P>
Írásbeli nyilatkozatok (142. cikk)
<SPEAKER ID="513" NAME="Gyula Hegyi" AFFILIATION="PSE">
, írásban. - (HU) A higany az egyik legismertebb és legveszélyesebb nehézfém. Károsítja az ideg- és az immunrendszert, különösen veszélyes a csecsemőkre, a gyerekekre. Üdvözlöm az exporttilalom kezdeményezését, mert a higany felhasználása az utóbbi évek korlátozásai ellenére nem csökkent jelentősen, hanem a fejlett világból a fejlődő országokba tevődött át. Az Európai Unió a világon a legnagyobb exportőr, ezért ha életbe lép a rendelet, remélhetőleg világszerte csökkenni fog az anyag felhasználása.
<P>
A higany a használata során bejuthat az élelmiszerekbe is, amelyek aztán az unió piacán is megjelennek. Ezért nemcsak globális felelősségünk, hanem saját érdekünk is a harmadik világ higanyszennyezésének csökkentése.
<P>
Saját és a szocialista frakció sikerének tekintem, hogy az exporttilalom kiterjed a higany-kalomelre is, hiszen a higanyt olcsón kalomellé lehet alakítani, és a visszaalakítás költsége is minimális. E kitétel nélkül könnyen ki tudnának bújni a fémhigany exportőrök a rendelet betartása alól.
