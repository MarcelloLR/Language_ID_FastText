<CHAPTER ID="020">
A játékok biztonsága (vita) 
<SPEAKER ID="696" NAME="Elnök">
A következő napirendi pont a játékok biztonságáról szóló, szóbeli választ igénylő kérdés vitája, amelyet Andreas Schwab, Anja Weisgerber, Marianne Thyssen, Anna Maria Corazza Bildt az Európai Néppárt (Kereszténydemokraták) Képviselőcsoport nevében, Evelyne Gebhardt, Christel Schaldemose, Anna Hedh, Barbara Weiler a Szocialisták és Demokraták Progresszív Szövetsége Európai Parlamenti Képviselőcsoportja nevében, Cristian Silviu Buşoi, Jürgen Creutzmann, Antonyia Parvanova, Nadja Hirsch a Liberálisok és Demokraták Szövetsége Európáért Képviselőcsoport nevében, Heide Rühle a Zöldek/ az Európai Szabad Szövetség Képviselőcsoportja nevében, Malcolm Harbour pedig Európai Konzervatívok és Reformerek nevében terjesztett a Bizottság elé - B7-0658/2010).
<SPEAKER ID="697" NAME="Anja Weisgerber" LANGUAGE="DE">
Elnök úr! A játékokról szóló irányelv elfogadása kapcsán szeretnék rámutatni arra, hogy amikor elfogadtuk ezt az irányelvet, volt egy célkitűzésünk, mégpedig az, hogy biztonságosabbá tegyük a gyermekjátékokat, mert a növekedésben, illetve fejlődésben lévő gyermekek különösen érzékenyen reagálnak a veszélyes anyagokra és a vegyi anyagokra. A ma rendelkezésünkre álló legújabb tudományos eredmények figyelembevételével a világ játékokra vonatkozó legszigorúbb követelményeit határoztuk meg az európai jogszabályokban.
<P>
Ez a kérdés karácsony előtt évről évre előtérbe kerül, és leendő anyaként az én szívenhez is nagyon közel áll, és nagyon fontosnak tartom, hogy előírásaink a lehető legszigorúbbak legyenek. Ezért vettem részt ennek a vitának a kezdeményezésében.
<P>
Azoknak az új szakértői véleményeknek a figyelembevételével tettem ezt, amelyeknek következtetései szerint a nehézfémekre vonatkozó legszigorúbb határértékek nem kellően szigorúak a legújabb tudományos ismeretek szerint. Kifejezetten az ilyen esetekre gondolva beillesztettünk az irányelvbe egy záradékot, amely egy későbbi időpontban lehetővé teszi a határértékek módosítását és megszigorítását, és most alkalmaznunk kell ezt a záradékot. Tajani biztos úr, az ön elődjét már egy évvel ezelőtt felkértük ugyanerre.
<P>
Nagyon örülök annak, hogy ha ismereteim helyesek, a Bizottság ma legalább egyes nehézfémek határértékeinek megszigorítását bejelenti, jóllehet a mi felszólításunkhoz képest megkésve és minden bizonnyal a mai vitától ösztökélve. Általánosságban azonban az összes veszélyes anyagot felül kell vizsgálnunk, és ezért nem szabad a nehézfémekre korlátoznunk magunkat, hanem meg kell vizsgálnunk a policiklikus aromás szénhidrogének (PAH-k) néven ismert veszélyes anyagokra vonatkozó legfrissebb információkat. Amennyiben kiderül, hogy gyermekeink védelmében ezeket a határértékeket is módosítanunk kell, akkor az ezzel kapcsolatos jogszabály-kiigazításra is fel fogok szólítani. Elvégre gyermekeink biztonságáról van szó.
<SPEAKER ID="698" NAME="Evelyne Gebhardt" LANGUAGE="DE">
Elnök úr! Minden évben újra meg újra lefolytatjuk ezt a vitát a játékok biztonságáról. Évről évre meg kell állapítanunk, hogy még mindig nagyon nagy előrelépésre van szükség. Itt most többek között a karcinogén, mutagén és a reprodukciót károsító anyagok (CMR-ek) néven ismert csoportról beszélünk, olyan anyagokról, amelyek rákot okoznak, és amelyek rendkívül veszélyesek lehetnek a gyermekek egészségére, és egyes esetekben akár az életére is.
<P>
Az új információk tanúsága szerint valóban gondoskodnunk kell a határértékek kiigazításáról, és felszólítjuk a Bizottságot arra, hogy ezt végre tegye meg. Biztos úr! Valóban remélem, hogy ez tényleg meg fog történni.
<P>
Ám nem ez az egyetlen probléma. Van még egy probléma a piacfelügyelet kialakításával kapcsolatban, és ezzel összefüggésben a tagállamoknak is vannak feladataik. Kötelességük gondoskodni arról, hogy kizárólag az általunk elfogadott biztonsági előírásoknak valóban megfelelő játékok kerülhessenek a piacra. Ez nem mindig így történik, ami rendkívül sajnálatos. Ezért gondoskodnunk kell ezeknek a biztonsági előírásoknak a továbbfejlesztéséről.
<P>
A harmadik és egyben utolsó pont, amelyet szeretnék megemlíteni, a játékok jelölésével kapcsolatos. Sok ember tévesen azt hiszi, hogy a CE-jelölés biztonsági jelzés. Ez azonban nem így van, amint maga a Bizottság is mondta. Ezért eljött az ideje annak, biztos úr, hogy a Bizottság végiggondolja, hogyan tudnánk bevezetni egy európai biztonsági jelölést, amely valóban megbízható, és amelyet harmadik felek, független hatóságok vagy szervek ellenőriznek, hogy veszélyes játékok egyszerűen ne juthassanak ki a piacra vagy az üzletekbe, és ne veszélyeztethessék gyermekeink egészségét. Meggyőződésem, hogy hatalmas adósságot kell ezzel kapcsolatban törlesztenünk, és még nagyon sokat kell tennünk, méghozzá sürgősen.
<SPEAKER ID="699" NAME="Cristian Silviu Buşoi">
szerző. - Elnök úr! A játékok biztonsága rendkívül fontos tárgykör, és nemcsak azért, mert az év jelenlegi időszakában a játékok értékesítése jelentékeny mértékben megnövekszik. Az uniós polgárok képviselőiként kötelességünk ügyelni a fogyasztók mindenekfelett álló érdekeire és megóvni gyermekeink biztonságát.
<P>
Az átdolgozott 2009/48/EK irányelv célja a fogyasztók biztosítása afelől, hogy az Unióban értékesített játékok megfelelnek a világ legmagasabb biztonsági követelményeinek, különös tekintettel a vegyi anyagok használatára vonatkozó követelményekre. Megerősítettük a piacfelügyeleti intézkedéseket. Annak a dokumentációnak, amelyet a játékgyártóknak és -importőröknek ellenőrzés céljából készenlétben kell tartaniuk, most már tartalmazniuk kell a játék felépítésének és gyártásának részletes leírását, a játék gyártása során felhasznált összetevőkre és anyagokra vonatkozó konkrét információkat, valamint azoknak a veszélyeknek az elemzését, amelyeket a játék előidézhet.
<P>
Az egészségügyi és környezeti kockázatok tudományos bizottságának tudományos véleménye azonban felvetett kockázatokat a játékokban található vegyi összetevők kioldódási határértékeinek kiértékelésével kapcsolatban, amely megállapítja, hogy a vegyi összetevők kioldódásának mérésére alkalmazott módszer nem igazán megbízható. Ezért követeljük a CMR, a játékokban lévő vegyi anyagok szabályozására kiválasztott számítási módszer pontosítását. Jogos aggályok merülnek fel a háromévesnél fiatalabb gyermekek számára tervezett játékok kapcsán is. Mivel ők alkotják a leginkább veszélyeztetett korcsoportot, a nekik szánt játékokat külön kell vizsgálni.
<P>
A legutolsó RAPEX-jelentések a játékok piacfelügyeletével kapcsolatos problémákat is kihangsúlyozzák. Még mindig nagyon sok olyan játék jut be az EU piacára, amelyek nagy kockázatot jelentenek a leginkább veszélyeztetett fogyasztókra nézve.
<P>
Egyértelmű jelek utalnak arra, hogy a játékbiztonságról szóló átdolgozott irányelvet meg kell erősíteni, hogy a legmagasabb szintű biztonságot garantálhassuk gyermekeink számára. Úgy látjuk, hogy ezekkel a kérdésekkel a lehető leghamarabb foglalkozni kell és gondoskodni kell arról, hogy az átdolgozott irányelv végrehajtása során ne lehessen kiskapukat találni. Folyamatosan oda kell figyelnünk a játékok biztonságára, a piacfelügyeletre és a veszélyes anyagok használatának megakadályozására a kifejezetten a gyermekek számára készített termékekben.
<SPEAKER ID="700" NAME="Malcolm Harbour">
szerző. - Elnök úr! Szerintem az a tény adja meg annak a kérdésnek a jelentőségét, amellyel ma foglalkozunk, hogy a szóban forgó bizottság továbbra is rendkívül éberen őrködik a játékok biztonságával kapcsolatos kérdések felett, mint ahogyan valójában a fogyasztási cikkek teljes skálája esetében is teszi ezt. Ezért hatalmas erőfeszítéseket kell tennünk a játékbiztonságról szóló 2009. évi átdolgozott irányelv elfogadásáért.
<P>
De itt nem állnak meg az események, és ezért örvendetesnek tartom azt, hogy önök, a Bizottság, lehetőséget kapnak arra, hogy biztosítsanak minket afelől, hogy szorosan figyelemmel követik a fejleményeket, a tesztek eredményeit, és gondoskodnak arról, hogy az érvényben lévő és a jövőbeni jogszabályok rendelkezéseit továbbra is folyamatosan frissítsék, hogy azok visszatükrözzék a potenciálisan veszélyes vegyi anyagokkal kapcsolatos növekvő mennyiségű tudományos bizonyítékot. És ez természetesen a következetes tesztelési módszerek szükségességére is kiterjed. A szóban forgó kérdésnek az is része, hogy sok esetben azt tapasztaljuk, hogy a játékgyártók számára nehézségeket okoz azoknak a következetes előírásoknak a megszerzése, amelyekhez képest a teszteket el kell végeznünk, és tudom, hogy ön foglalkozni fog ezzel a kérdéssel.
<P>
De szeretnék átfogóbban is foglalkozni a kérdéssel, mert szerintem, amint ezt sok munkatársam is említette, ez a kérdés nemcsak a szabályozásról szól; ez a kérdés a játékok teljes ellátási láncáról szól, és a játékok nagy része az Európai Unión kívülről származik.
<P>
A közelmúltban az ön munkatársa, Dalli biztos úr felkért engem arra, hogy képviseljem a Belső Piaci és Fogyasztóvédelmi Bizottságot egy jelentős háromoldalú csúcstalálkozón, amelyen amerikaiak és európaiak beszélgettek Kínában a játékok biztonságáról. És az egyik fontos dolog, amit ott tettünk, és amit az Európai Bizottság tett - és ezért fogadják elismerésemet - az volt, hogy a kezdetektől fogva megbeszéltük a kínai gyártókkal ezeknek a termékeknek a tervezésével kapcsolatos biztonsági kérdéseket: ezeknek az irányelveknek az ismeretét. Ennek semmi köze sincs a jelöléshez, semmi köze sincs a harmadik felek által elvégzett tesztekhez; ennek lényegét valójában az információk és az ismeretek átadásának legfontosabb alapelvei alkotják, hogy a biztonság már kezdettől fogva bele legyen tervezve a termékbe. Aztán ezeket a biztonságos termékeket fenn kell tartani a termelésben megfelelő minőségbiztosítási rendszerekkel, amelyeknek nemcsak magukra a játékokra, hanem az összes beszállítóra is vonatkozniuk kell.
<P>
Így kell gondoskodnunk a biztonságról. Ennek nem a jelölés a lényege. Ennek a helyes szabályozási keretek alkotják a lényegét, ami azt jelenti, hogy az ellátási lánc minden egyes résztvevőjének tisztában kell lennie a saját felelősségével.
<SPEAKER ID="701" NAME="Heide Rühle" LANGUAGE="DE">
Elnök úr! Van egy megjegyzésem, amelyet Harbour úrnak szeretnék címezni. Mindez nagyszerűen hangzik, Harbour úr, de én továbbra is úgy gondolom, hogy nekünk is vannak tennivalóink. Nem lehet véletlen egybeesés, hogy mindig a karácsonyt megelőző időszakban vitatjuk meg a játékok biztonságának kérdését a Parlamentben, mint ahogyan ebben az évben is tesszük. Tavaly éppen a játékokban lévő karcinogén anyagok voltak terítéken, amelyeket lágyítószerekként ismerünk. Verheugen biztos úr tavaly nyomatékosan megígérte nekünk, hogy új tanulmányokat fognak lefolytatni, és ha helyénvaló, akkor megteszi a megfelelő lépéseket. Ezek a tanulmányok ez év közepétől ott vannak a megtárgyalandó anyagok között. A SCHER, vagyis az egészségügyi és környezeti kockázatok tudományos bizottsága által elkészített tanulmány szerint a PAH-k - a rákkeltő anyagok - határértékei túl magasak. A tesztelési módszerek sem kellően megbízhatóak. El kellene ezen gondolkodnunk. A következőket szeretném kérdezni a biztos úrtól: hogyan fogja kezelni mindazt, amit ezzel kapcsolatban örökölt, és milyen lépéseket fog tenni az ezen a területen megfogalmazott kritikák következtében?
<P>
Már a nehézfémek, és különösen az ólom határértékei "sem megfelelőek”, hogy a SCHER egy másik tanulmányát idézzem. Mit jelent ez a számunkra? Ha kiigazítjuk a nehézfémek határértékeit, akkor más határértékeket adunk meg a bizottsági eljárásban? Felszólítom a Bizottságot, hogy ezen a területen is tegye meg a szükséges lépéseket.
<P>
Ezenkívül még mindig várjuk a játékok által keltett, egészségre káros zaj megígért határértékeit is. Megígérték nekünk ezeket az értékeket, amikor az első olvasatot elfogadtuk; hamarosan be fogják azokat nyújtani. Remélem, hogy ezek az értékek is hamarosan a kezünkben lesznek.
<P>
Végül, de nem utolsósorban szeretnék még egyszer visszatérni a piacfelügyelet kérdésére, mivel a legjobb irányelvek is csak annyit érnek, mint a piacfelügyeletük, amely végső soron gondoskodik az irányelvek teljesítésének ellenőrzéséről, és természetesen a vámtarifa kérdésére. Tajani úr természetesen tudja, hogy boldogan együttműködnénk vele ezen a területen. Schaldemose asszony személyében van egy előadónk, aki keresi a további előrelépés lehetőségeit konkrétan ezen a területen. Szorosan együtt fogunk működni ebben a kérdésben. Ez lesz a következő fontos lépés, a nehézfémek és a karcinogén anyagok határértékeinek kérdése mellett.
<SPEAKER ID="702" NAME="Antonio Tajani" LANGUAGE="IT">
Elnök úr, hölgyeim és uraim! Az Európai Unió játékbiztonságáról a plenáris ülésen folytatott vitára nem is kerülhetett volna sor ennél az évnél alkalmasabb időben, különösen a közelmúltban bekövetkezett néhány esemény fényében, amikor egyes országokban, például Belgiumban ki kellett vonni a piacról bizonyos típusú kirakós játékszőnyegeket, mert hangyasavamid-koncentrációjuk - ez egy karcinogén, mutagén és a reprodukciót károsító minősítésű vegyi anyag - kellően magas volt ahhoz, hogy kockázatosnak tekintsék a gyermekek egészségére, és más országok, például Franciaország ennek megfelelően fokozta ugyanezen termékek piacfelügyeletét.
<P>
Pillanatnyilag várjuk az értesítést a nemzeti hatóságok által meghozott intézkedésekről, aztán majd gondoskodni fogunk arról, hogy tudományos bizottságaink haladéktalanul elemezzék a közölt adatokat. Ha ezeknek a tudományos adatok alapján elvégzett teszteknek az eredményeként megerősítést nyer, hogy a hangyasavamidnak ezek a koncentrációi valóban veszélyeztetik a gyermekek egészségét, akkor a bizottsági eljárás alapján történő fellépéssel minden szükséges intézkedést meghozunk az irányelv rendelkezéseinek megfelelő módon történő módosítása érdekében. Az irányelv - és szeretném efelől biztosítani Harbour urat - valóban rendelkezik erről a mechanizmusról, ami azt jelenti, hogy folyamatosan frissíthető, hogy mindig figyelembe vegye a rendelkezésre álló legfrissebb tudományos adatokat.
<P>
Amint Weisgerber asszony is említette, a Bizottság például már végrehajtotta ezeket a módosításokat egyes vegyi anyagok esetében, ilyen például az ólom és a kadmium, így ezek az értékek már összhangban vannak a legújabb tudományos adatokkal. Ezeket a módosításokat tüzetesen át kell vizsgálni a szabályozási eljárásnak megfelelően; ezért a Parlament teljes mértékben részt fog venni ebben a munkában. Ám a bizottsági eljárás által biztosított mechanizmusokon felül - és ezt most Rühle asszonynak mondom - személyesen vállalom, hogy folyamatosan tájékoztatom önöket az ezzel a két anyaggal kapcsolatban végzett munka előrehaladásáról.
<P>
Ami a benyújtott kérdésben felvetett további külön kérdéseket illeti, az egészségügyi és környezeti kockázatok tudományos bizottságával szeretném kezdeni, amely a Közös Kutatóközpont által készített tanulmányra hivatkozva elemzi azokat a módszereket, amelyeket a laboratóriumokban alkalmaznak a játékokban lévő nehézfémek, például az ólom nyomainak kimutatására. Ezeket az elemzéseket az EN 71-3 szabvány szerint hajtották végre.
<P>
A tanulmány szerint 40 laboratórium vett részt az elemzésben, amelyek közül 15 a tagállamok által bejelentett szervezet volt, mint amely jogosult a játékok irányelv szerinti megfelelőségének értékelésére. A 40 laboratóriumból alig három értelmezte félre az elemzések eredményeit. A Bizottság elküldte ezeknek a tanulmányoknak az eredményeit azoknak a tagállamoknak, amelyek a laboratóriumok nevét és magukat a laboratóriumokat bejelentették, és felkérte őket a megfelelő intézkedések megtételére.
<P>
A szóban forgó tanulmányt az Európai Szabványügyi Bizottságnak is elküldték, hogy be tudják építeni az EN 71-3 felülvizsgálatába, amely most van folyamatban. A felülvizsgálat célja egy új szabvány kialakítása a megállapított határidőig, azaz 2013-ig, a vegyi anyagokra vonatkozó új rendelkezések alkalmazásáról.
<P>
Ami a játékokról szóló, 2009 májusában elfogadott új irányelvet illeti, ez a termékek forgalmazására vonatkozó új jogi keretrendszerre épül, és fokozott piacfelügyeletről rendelkezik. A tagállamok kötelesek gondoskodni az annak biztosításához szükséges eszközökről, hogy kizárólag biztonságos termékek jussanak el az európai fogyasztókhoz. Kötelesek egyrészt megerősíteni a határellenőrzéseket, másrészt gondoskodni arról, hogy felügyelőségeik hatékonyan ellenőrizzék azokat a termékeket, amelyeket már forgalomba hoztak az európai piacon. Végül: amennyiben a tagállamok bármilyen rendellenességet felfedeznek a játékokban, kötelesek haladéktalanul tájékoztatni a többi országot erről az információról a RAPEX, a nem élelmiszer jellegű termékek uniós riasztási rendszerén keresztül.
<P>
Harbour úr! A Bizottság nagyon szorosan együttműködik a kínai hatóságokkal, különös tekintettel a játékok biztonságára. A tárgykör európai és kínai szakértői rendszeresen találkoznak, hogy kicseréljék információikat a vonatkozó jogszabályokról és szabványokról, de még a közigazgatási gyakorlatokról is. A kínai hatóságok felügyeli képzésben részesülnek a termékek minőségellenőrzésének javítása céljából.
<P>
Ami a vegyi anyagok határértékeit illeti, Buşoi úr, az igaz, hogy a kioldódásra épülő módszer kívánatosabb tudományos szempontból, mert azokra a valós kockázatokra épül, amelyeknek a gyermekek ki vannak téve. A kioldódási határértékek megállapítása azonban azt jelenti, hogy ezeknek a határértékeknek a kiszámításához értékelni kell a kockázatot és a kockázatnak való kitettséget, emellett az engedélyezett megengedhető napi bevitelt. Figyelembe véve a vegyi anyagok nagy számát - több mint 1000 - és azt, hogy nem mindegyikről rendelkezünk kellő információval, a jelenleg rendelkezésünkre álló tudományos ismeretek birtokában nem tudjuk végrehajtani ezt a módszert.
<P>
Amint említettük, az irányelv már meghatározza a kioldódási határértékeket néhány vegyi anyag esetében, amelyekről rendelkezésre állnak tudományos információk, és ebben az esetben is bizottsági eljárás útján engedélyezik a kioldódási határértékek jövőbeni bevezetését, amennyiben további tudományos adatok válnak hozzáférhetővé más új anyagok tekintetében.
<P>
Rühle asszony! Ami a vegyületeket és a policiklikus aromás szénhidrogéneket illeti, ezek az anyagok nemcsak a játékokban, hanem sok más különféle fogyasztási cikkben is megtalálhatók. Ezért jelenleg tesztelés alatt áll speciális intézkedések elfogadásának lehetősége a REACH-rendelet keretein belül, amelynek szélesebb a hatóköre, és ez tűnik a legkövetkezetesebb és leghatékonyabb módszernek.
<P>
A három évnél fiatalabb gyermekek általi használatra szánt játékokra szigorúbb szabályok vonatkoznak. Az említett életkor alatti gyermekek veszélyeztetettebbek és fokozott védelmet igényelnek. Amennyiben bármilyen kétely felmerül azzal a korcsoporttal kapcsolatban, amelynek egy játékot szánnak, a gyártónak a legszigorúbb előírásokat kell alkalmaznia. Nem látunk azonban semmiféle indokot arra, hogy az összes játékot ugyanazoknak a korlátozásoknak vessük alá, mint a csecsemőknek szánt játékokat. A kockázatnak való kitettség és a játékok használatának módja valójában nem azonos. Ezenkívül a játékok egyes kategóriái, amelyeket idősebb gyermekek számára készítenek, és amelyeknek esetében nem jegyeztek fel kockázatokat vagy baleseteket, végül egyszerűen kiszorulnának a piacról. Ez a módszer aránytalan lenne, és ellentmondana a jobb szabályozás célkitűzésének.
<P>
Az új irányelv emellett megtiltja a karcinogén, mutagén és a reprodukciót károsító minősítéssel ellátott vegyi anyagok használatát is, de maga ez a Parlament határozott úgy, hogy a teljes tilalom az eltérés lehetősége nélkül sem indokolható, sem reális nem lenne. Ám ha egy anyag semmiféle egészségi kockázatot nem képvisel, mondjuk azért, mert hozzáférhetetlen, akkor ezen az alapon nem lehet betiltani.
<P>
Eseti alapon kell vizsgálatokat lefolytatni, a rendelkezésre álló tudományos adatok használatával, minden egyes anyagra nézve. Szigorúbb határértékek fogadhatók el a bizottsági eljárás alapján a megfelelő szintű biztonság garantálása érdekében. A Bizottság ezt javasolni fogja, ha valódi kockázat és speciális adat miatt ezt szükségesnek tekinti.
<P>
Amint önök is tudják, az új irányelv 2011 júliusától vonatkozik majd a gazdasági szereplőkre. A vegyi anyagokra vonatkozó kötelezettségeket 2013 júliusától kell alkalmazni. Annak biztosítását, hogy az összes érintett - tagállamok és gazdasági szereplők - alkalmazzák az új szabályokat, valamint a szükséges kiigazításoknak a tudományos folyamatokba történő integrálását a Bizottság kiemelt feladatként kezeli.
<P>
Nagyon fontos, hogy a tagállamok már kétszer is üléseztek egyes vegyi anyagokkal kapcsolatos kötelezettségek változásainak megvitatása céljából: 2009 októberében és ez év szeptemberében. Újabb ülést terveznek 2011 áprilisában a munka befejezése céljából.
<P>
Megalakult továbbá egy vegyianyag-szakértői csoport, hogy útmutatásokat adjon a Bizottságnak. A csoport novemberben már tartott egy ülést, ami jó eredményeket hozott a megoldandó kérdések és a javasolható lehetőségek meghatározása tekintetében. Beütemeztek egy újabb ülést 2011 januárjára.
<P>
Harbour úr! Ami a piacfelügyeletet illeti, egy későbbi időpontban lesz lehetőségem kérdésének megválaszolására.
<SPEAKER ID="703" NAME="Lara Comi" LANGUAGE="IT">
Elnök úr, hölgyeim és uraim! A játékok biztonságáról szóló irányelv fontos lépést jelzett a legfeljebb 14 éves gyermekek védelme felé vezető úton. Lefekteti azokat az alapvető követelményeket, amelyeknek a játékoknak meg kell felelniük a gyártás során és a forgalomba hozatal előtt.
<P>
Az európai harmonizációs szervezetek harmonizált európai szabványokat állítottak össze az alapvető követelmények alapján: a játékok megfelelőségét a CE-jelöléssel mérik fel és garantálják, ami magas szintű biztonságról gondoskodik a nemzetközi szabványok tekintetében. Természetesen remélem, hogy a CE-jelölést idővel mikrochipek válthatják fel. Emellett én, személyesen úgy vélem, hogy az Európai Unió folyamatosan törekszik a biztonsági ellenőrzések korszerűsítésére azáltal, hogy egyre inkább hozzáigazítja azokat az új technológiákhoz.
<P>
Azt kell mondanom, hogy kissé tanácstalan vagyok, amiért közvetlenül karácsony előtt vitát kell rendezni egy olyan tanulmányról, amelyben az szerepel, hogy a játékokban szereplő vegyi összetevők kioldódási határértékeivel kapcsolatos teszt nem megfelelő. Ne csapjunk vaklármát, rejtsük el ezt a kérdést ellenőrzési rendszereink folyamatos korszerűsítésének jogos szükséglete mögött, nehogy károkat okozzunk annak a sok európai vállalkozásnak is, amelyek a játékágazatban tevékenykednek, és amelyek az összes hatályos szabályt betartják, főleg ne termelésük egyik kritikus időszakában.
<P>
Továbbá érdemes megemlíteni, hogy a jogszabályok fejlesztését mindig össze kell egyeztetni azok alkalmazásának továbbfejlesztésével. Noha az Európai Parlamentben végzett munkánk továbbra is a játékok minőségének javítására irányul majd, az a reménységem, hogy az új évben az Európán kívüli országok is a mi szabványaink szerint javítani fogják termékeik minőségét nemzetközi szinten.
<SPEAKER ID="704" NAME="María Irigoyen Pérez" LANGUAGE="ES">
Elnök úr, biztos úr! A 2009-ben elfogadott irányelv sikertörténet volt, mert korszerűsíti a játékok biztonságát szabályozó jogi kereteket. A helyes irányba megtett fontos lépés volt, mert megmutatta, merre kell haladnunk, de nem volt elegendő.
<P>
Folyamatosan éberen kell őrködnünk és készenlétben kell lennünk annak biztosítása érdekében, hogy az értékesített játékok ne veszélyeztessék a gyermekek egészségét és biztonságát. Az összes forgalomba hozott játéknak meg kell felelnie a jelenleg érvényben lévő jogszabályoknak.
<P>
Át kell dolgoznunk és tovább kell fejlesztenünk a veszélyes játékok kiszűrésére szolgáló ellenőrző mechanizmusokat azok miatt az anyagok miatt, amelyeket karcinogén, mutagén és a reprodukciót károsító vegyi anyagoknak (CMR-anyagok), illatanyagoknak vagy más veszélyes anyagoknak tekintünk, ilyenek például a hetero-polanion (HPA) vegyületek.
<P>
A betartandó jogszabálynak egyértelműbbnek kell lennie a minimális korhatárra vonatkozó figyelmeztetések, valamint a nem megfelelő használatból fakadó veszélyek tekintetében. Gondoskodnunk kell arról, hogy a játékok használatára javasolt életkor a gyermekek viselkedésének tanulmányozására épüljön.
<P>
Képeseknek kell lennünk arra, hogy jogszabályainkat hozzáigazítsuk a tudományos eredményekhez, megalapozott tanulmányokra építve, és szigorúbban kell eljárnunk a piac és a játékimport ellenőrzésének területén.
<P>
Közösen kell fellépnünk, fokoznunk kell a tagállamok közötti együttműködést és támaszkodnunk kell a vámhatóságok közös munkájára az importált játékok útvonalának megfigyelésében.
<P>
Az európaiak most készülnek a karácsonyi bevásárlásokra, és nekünk garantálnunk kell azt, hogy azok a termékek, amelyeket megvásárolnak, megfeleljenek az összes biztonsági előírásnak.
<SPEAKER ID="705" NAME="Zuzana Roithová" AFFILIATION="PPE">
(CS) Elnök úr! A Bizottság Tudományos Bizottságának a hat vegyi anyag kioldódási határértékével kapcsolatos ajánlásai nem egyértelműek, és ez vezetett el ennek a kérdésnek a feltételéhez. Egyetértek az értékelést végrehajtó hat szakértővel, amikor azt állítják, hogy nem tudták egyértelműen bizonyítani ezeknek az anyagoknak a gyermekekre gyakorolt káros hatásait, mert a kitettség szimulációjához vizet használtak és nem a gyermekek laktóztartalmú köpetét. Nem hagyhatjuk azonban kétségek között a kicsi gyermekek szüleit a szintetikus anyagokból készített játékok lehetséges egészségügyi kockázatai tekintetében, és ezért szeretném megkérdezni, hogy a Bizottság tervezi-e a vizsgálat folytatását például azzal, hogy elkezdenek egerekkel kísérletezni, mint ahogyan tette ezt a biszfenol hatásainak vizsgálata esetében, amely kiszabadul a szintetikus anyagokból készített cumisüvegekből, és amelyek most márciustól kezdve az egész Unióban be lesznek tiltva.
<P>
Szeretnék feltenni két konkrétabb kérdést. Egyetért-e a Bizottság a Tudományos Bizottság javaslatával, amely azt javasolja, hogy a gyermekek kitettségét tekintsük a felnőttek kitettsége 50%-ának? Továbbá annak a ténynek a figyelembevételével, hogy a Tudományos Bizottság azt javasolja, hogy csökkentsük a kadmium határértékét a gyermekek testsúlykilogrammjára vetített 0,5 mikrogrammról 0,36 mikrogrammra, szeretném megkérdezni, hogyan fogja a Bizottság ezt a következtetést és a Bizottság más megállapításait átültetni a játékok és más fogyasztási cikkek határértékeivel kapcsolatos konkrét intézkedésekbe. Biztos úr! Valóban szeretnénk megtudni ezeknek az intézkedéseknek az ütemtervét, hogy a kicsi gyermekek szülei tudhassák, hányadán állnak.
<SPEAKER ID="706" NAME="Sylvana Rapti" AFFILIATION="S&amp;D">
(EL) Elnök úr! Miközben a biztos urat hallgattam, amint jól informáltan beszélt a policiklikus szénhidrogénekről, a karcinogénekről és a toxikus anyagokról, egy pillanatig azt hittem, hogy ő vegyész, nem is biztos. Aztán eszembe jutott, hogy ő az a biztos, aki ezért a kérdésért felelős és ezért először is részletesen válaszolnia kellett volna a CE-jelöléssel kapcsolatos kérdésre, amelyet képviselőtársam, Evelyne Gebhardt felvetett, és amely jelölésnek a biztonság garanciájának kellene lennie azoknál a játékoknál, amelyekkel gyermekeink játszanak. Aztán ráeszméltem, hogy egy pontosan körülírható ok miatt nem válaszolt: most pénteken lesz pontosan két éve annak, amikor az előző biztos biztonsági megállapodást írt alá a játékok kiskereskedőivel és importőreivel egy Brüsszel melletti játékboltban. Tizennyolc hónap telt el az új irányelv elfogadása óta; ennek ellenére ma pontosan ott tartunk, mint a múlt évben, amint erre az elnök is nagyon helyesen rámutatott: megint ugyanarról a tárgyról beszélgetünk, a játékok biztonságáról, és ebben az évben a helyzet még súlyosabb, mert recesszió van, és amikor a recessziók során a pénzszűkében lévő szülők játékokat akarnak vásárolni, akkor a piacnak azt a szegmensét fogják felkeresni, ahol az előírásoknak nem megfelelő játékokat árusítanak. A szabványnak nem megfelelő játékok azonban három problémát is okozhatnak: először is a piacnak ez a szegmense nem tudja, mit tesz; másodszor itt nincs személyzet, harmadszor pedig nincsenek ellenőrzések, ami miatt ott nincs védelmünk. Amint ezt valamennyien tudjuk és elfogadjuk, a gyermekek a legértékesebb kincseink, és amint ezt ön is nagyon helyesen mondta, biztos úr, ők a társadalom legveszélyeztetettebb tagjai. Kérem, válaszoljon a CE-jelöléssel kapcsolatos kérdésre, amely a biztonság garanciája. Kérem önt, biztos úr, hogy találjon gyakorlati megoldást, hogy jövőre se önnek, se nekünk ne kelljen ugyanezzel a kérdéssel foglalkoznunk.
<SPEAKER ID="707" NAME="Catherine Stihler" AFFILIATION="S&amp;D">
Elnök úr! A játékok biztonságának tárgyköre minden család számára fontos az Európai Unióban. Mivel a szülők kötelesek gondoskodni a rájuk bízott gyermekek biztonságáról, nekik biztosan kell tudniuk azt, hogy azok a játékok, amelyekkel a gyermekek játszanak, biztonságosak. Valójában magammal hoztam néhány játékot ma este, csak hogy emlékeztessem magunkat arra, milyenek is egyes játékok.
<P>
Ezért nagyon nem tetszik nekem a játékok biztonságával kapcsolatban ez a túlságosan laza hozzáállás és az a tény, hogy éjjel 11.30-kor itt vagyunk, hogy újból feltegyünk kérdéseket a játékok biztonságáról. Mit kellene tehát tennünk?
<P>
Szeretném megtudni a Bizottságtól, melyek azok a társaságok, amelyek közvetlenül eladják vagy forgalmazzák azokat a játékokat, amelyek ellen sikeres eljárásokat folytattunk le a CE-jelöléssel való visszaélés miatt? Ami a piacfelügyelet témáját illeti, a sok tagállamot érintő megszorító intézkedések miatt pontosan a fogyasztóvédelmi szervezetek tűnnek el, olvadnak össze más, szintén pénzszűkében lévő szervezetekkel, vagy pedig visszavonják finanszírozásukat és szűkítik jogköreiket. Helyi szinten - gyakran a nem biztonságos játékok elleni küzdelem első frontvonalában - a költségvetési megszorítások a kereskedelmi előírások hatékonyságát is befolyásolják.
<P>
Vajon a Bizottság és a Tanács vizsgálja-e, hogy ezek a megszorítások sértik-e az általános termékbiztonsági irányelvben az erőforrások hatékony felhasználásával kapcsolatban vállalt kötelezettségeket, és milyen ellenőrzéseket alkalmaznak annak érdekében, hogy a tagállamok megóvják a gyermekeket a nem biztonságos játékoktól? Ebből a célból előáll-e a Bizottság valamilyen jogszabállyal a piacfelügyelet közös európai kereteivel kapcsolatban?
<P>
Amint ez a ma esti kérdésben is szerepel, az emberek elismerik a RAPEX munkáját. Erőforrásai azonban korlátozottak, és sokkal többet lehetne tenni az információcsere és a veszélyes termékeknek a piacról történő lehető leggyorsabb kivonása érdekében. Milyen támogatást nyújtanak a legjobb gyakorlatoknak az Európai Unió felügyeleti tisztviselői közötti megosztásához? Emellett be fog-e vezetni a Bizottság egy átfogó, az egész Unióra kiterjedő adatbázist a balesetekről és a sérülésekről, az első alkalommal bevezetve ezt a gyermekekről és a játékokkal kapcsolatos ártalmakról, hogy a veszélyes termékeket olyan gyorsan el lehessen távolítani a piacról, amilyen gyorsan ez fizikailag lehetséges?
<P>
Remélem, hogy 2011-ben nagyobb elkötelezettséggel találkozunk majd az európai piacon megjelenő nem biztonságos játékok problémájának végleges megoldása mellett.
<SPEAKER ID="708" NAME="Csanád Szegedi" AFFILIATION="NI">
(HU) Tisztelt Elnök úr! Tisztelt Képviselőtársaim! Örök igazság, hogy a gyermekeink jelentik a jövőt, ezért rendkívül fontos, hogy már legkisebb korukban is biztonságban tudjuk őket, jó minőségű, egészségre ártalmatlan játékokat használhassanak. A biztonságossá tételnek azonban az egyik eleme csupán a vizsgálati módszer meghatározása, a legfontosabb a jogszabályok betartatása. Az importált termékek terén kiemelkedő fontosságú az átfogó vizsgálat, és szabálytalanságok esetén komoly elrettentő erejű szankciók alkalmazása. Az elsősorban Távol-Keletről érkező olcsó, gagyi játékok esetében számos alkalommal hallhattunk egészségtelen hatásokról. Gyakorló apukaként tapasztalom, hogy fokozott vizsgálatok által történő visszaszorítás helyett egyre nagyobb számban és szélesedő körben kerülnek ezek a silány minőségű termékek gyermekeink kezébe. Meg kell akadályozni ezeknek a játékoknak a további beáramlását, és támogatni a természetes anyagból készült játékok elterjedését.
<SPEAKER ID="709" NAME="Seán Kelly" AFFILIATION="PPE">
(GA) Elnök úr! Tavaly is felszólaltam ebben az ügyben, és más felszólalókhoz hasonlóan én is itt vagyok ma este, megint eltelt egy év, és ez nem jó így.
<P>
Ennek ellenére feltételezem, hogy nincs semmi nyugtalanítóbb annál, mint amikor azt látjuk, hogy egy gyermek megsérül vagy meghal csak azért, mert játszott egy játékkal. Gondolhatunk ezzel kapcsolatban arra, amikor a gyermek lenyel valamit vagy megfullad valamitől, de van egy alattomosabb gyilkos is, mégpedig a rák. Bizonyítékaink vannak arra, hogy különösen a kicsi gyermekek körében emelkedik a rákos megbetegedések száma. Sokak véleménye szerint ez annak következménye, hogy ki vannak téve a gyermekjátékokban található vegyi anyagok hatásainak. Külön megemlítették ezzel kapcsolatban a PAH-anyagokat, és ezért feltétlenül a minimumra kell csökkentenünk a gyermekjátékokban lévő CMR-anyagok mennyiségét.
<P>
Ezért cselekednünk kell.
<P>
(GA) Eljött az ideje annak, hogy ezt megtegyük, és hogy gondoskodjunk arról, hogy a gyermekek által használt játékok biztonságosak legyenek rájuk nézve.
<SPEAKER ID="712" NAME="Antonio Tajani" LANGUAGE="IT">
Elnök úr, hölgyeim és uraim! Először is, a vita során feltett sok kérdésre válaszul szeretnék újból rámutatni arra, hogy az irányelv 2011 júliusától vonatkozik a gazdasági szereplőkre, a vegyi anyagokkal kapcsolatos kötelezettségek pedig 2013 júliusától érvényesek. Felszólalásom során elmondtam, hogy a Bizottság kiemelt kérdésként kezelte azt, hogy az új szabályokat minden érintettnek alkalmaznia kell.
<P>
Ami a felügyeletet illeti, nyilvánvaló, hogy a szigorú szabályozás önmagában nem elegendő, azt megfelelően alkalmazni is kell, ellenkező esetben soha nem lesz eredményes. Ezért meggyőződésem, hogy a tagállamok alapvető szerepet játszanak ebben az ügyben; a helyzet az, hogy ha ma egy játék bekerül a belső piacra Rotterdam vagy a romániai Constanţa kikötőjében, az holnap mindenfajta határellenőrzés nélkül megjelenhet Bolognában, Lisszabonban vagy Helsinkiben.
<P>
A fogyasztókat az nyugtatja meg igazán - sokkal inkább, mint az, ha kéthetente korszerűsítenénk az irányelveket -, ha megbízhatnak a piacfelügyelet szigorúságában és megfelelő működésében; azaz abban, hogy ha valaki megpróbál veszélyes játékokat eladni, akkor meg fogják őt büntetni és a veszélyes termékeket ki fogják vonni a piacról.
<P>
Nyilvánvaló módon ugyanezek az érvek vonatkoznak a vállalkozásokra is; azok fizetik meg ennek a helyzetnek az árát, amelyek betartják a szabályokat. A helyzet az, hogy ők nagyra értékelik azt a tényt, hogy nincsenek kitéve a tisztességtelen verseny hatásainak azok részéről, akik többé-kevésbé tudatosan nem megfelelő termékeket és játékokat árusítanak. Röviden: a valós kihívás az, hogy meg kell nyugtatnunk a fogyasztókat, jogbiztonságot és egyenlő versenyfeltételeket kell nyújtanunk a vállalkozásoknak, a piacfelügyeleti hatóságok számára pedig erőforrásokat és együttműködési mechanizmusokat kell biztosítanunk.
<P>
Ezért a Bizottság 2011-ben meg fogja vizsgálni egy többéves piacfelügyeleti program kidolgozásának lehetőségét a meghozandó hosszú távú intézkedések azonosítása és a szükséges pénzügyi erőforrások rendelkezésre bocsátása érdekében, hogy a tagállamok egyforma szigorúságú ellenőrzéseket hajtsanak végre és következetes lépéseket tegyenek.
<P>
Arról is szeretném önöket tájékoztatni, hogy 2011-ben szándékomban áll megszervezni egy rendezvényt Rotterdam kikötőjében a holland hatóságokkal, lehetőleg az irányelv hatálybalépésével egyidőben. Szeretném ugyanis látni, hogy Európa legnagyobb kikötője mit tesz az új irányelvben lefektetett új szabályok betartása érdekében.
<P>
Ami a CE-jelölést illeti - ez volt a legfontosabb témák egyike, amelyekkel a kinevezésem előtti parlamenti meghallgatásomon foglalkoztunk, és amelyet a Belső Piaci bizottság előtti meghallgatásom során is megvitattunk -, szeretném emlékeztetni önöket arra, hogy ez nem minőségtanúsítás; ez csak bizonyos szabványoknak történő megfelelést tanúsít. Ezért ez a szabványoknak való megfelelés tanúsítása, nem minőségtanúsítás. Amint már sokszor elmondtam, minőségi jelölésre csak a jövőben számítunk.
<P>
A CE-jelölés végrehajtása és a visszaélések megakadályozása - sajnos erre sok termék esetében sor kerül, nem uniós termékek esetében is - hatalmas feladat. Ezért meggyőződésem, hogy folytathatjuk a munkát ebben a kérdésben, a CE-jelölés továbbfejlesztésének kérdésében -, és én, személyesen nem ellenzem egy minőségi jelölés jövőbeni bevezetésének megvitatását, de szerintem ennek még nem jött el az ideje.
<P>
Ami az adatbázisokat illeti, ezeket be fogjuk illeszteni a termékbiztonsági irányelv felülvizsgálatába. Ami azonban a cumisüvegek biszfenol-tartalmát illeti, a cumisüveg nem játékszer, ez nem tartozik az irányelv hatálya alá, de ezeket, amint a tisztelt képviselő is rámutatott, már kivonták a piacról.
<P>
Meggyőződésem, hogy válaszoltam a legtöbb kérdésre, amelyet feltettek nekem. Hálás vagyok az elnök úrnak és azoknak az európai parlamenti képviselőknek, akik beterjesztették kérdéseiket a Bizottság elé.
<SPEAKER ID="713" NAME="Elnök">
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="714" NAME="Liam Aylward" LANGUAGE="GA">
Évről évre új játékok ezrei érkeznek Európa piacára, és karácsony időszakára esik a játékok iránti kereslet csúcspontja az üzletekben. Ezért ez a kérdés rendkívül időszerű.
<P>
Jelentős aggályok merültek fel az egyes játékokban lévő káros vegyi anyagok tekintetében. A Bizottságnak haladéktalanul foglalkoznia kell ezekkel az aggályokkal. A biztonsági előírásoknak megbízható tesztelési módszerekre kell épülniük, és intenzív kutatásokat kell végezni annak biztosítása érdekében, hogy ne legyenek káros anyagok a gyermekek játékaiban.
<P>
Jóllehet az összes olyan játéknak, amely 2011. július 20-tól kezdve megjelenik a piacon, teljesítenie kell a játékok biztonságáról szóló új irányelv rendelkezéseit, és jóllehet Európában vannak érvényben a játékok biztonságára vonatkozó legszigorúbb jogszabályok az egész világon, állandó odafigyelésre van szükség. A Bizottságnak ébernek kell lennie és szigorítania kell az importált áruk piacfelügyeletét.
<P>
A veszélyes játékok visszahívásának minden esete aggodalomra ad okot, és minden ilyen esetet haladéktalanul ki kell vizsgálni. A fogyasztóknak meg kell bízniuk a CE-jelölésben, mert ez garantálja azt, hogy a termék megfelel az EU előírásainak, és hogy nem toxikus anyagokból készült.
