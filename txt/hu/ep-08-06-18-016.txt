<CHAPTER ID="016">
A veszélyes áruk szárazföldi szállítása(vita)
<SPEAKER ID="388" NAME="Elnök">
A következő napirendi pont a Közlekedési és Idegenforgalmi Bizottság nevében második olvasatra beterjesztett, a Tanács közös jogalkotási álláspontjára vonatkozó ajánlás a veszélyes áruk szárazföldi szállításáról szóló európai parlamenti és tanácsi irányelv elfogadása tekintetében (06920/3/2008 - C6-0160/2008 - (előadó: Bogusław Liberadzki).
<SPEAKER ID="389" NAME="Bogusław Liberadzki">
előadó. - (PL) Elnök úr, szeretném megragadni ezt az alkalmat, hogy üdvözöljem Tajani biztost a Házban új szerepében. Én ön mellett szavaztam, biztos úr, és bizonyos vagyok benne, hogy helyesen tettem.
<P>
A veszélyes áruk szárazföldi szállításáról szóló irányelv négy közösségi határozatot korszerűsít, és egyetlen jogi aktusba foglalja őket össze. Hatóköre magában foglalja a veszélyes áruk belső vízi utakon történő szállítását, amelyre nem eddig vonatkozott EU-jogszabály. A javaslat beépíti a veszélyes áruk szállításának nemzetközi szabályait a közösségi jogba, és kiterjeszti azok alkalmazását a nemzeti szállításra is. Azt reméljük, hogy ennek eredménye a magas szintű biztonság lesz, miközben a veszélyes áruk szállításában javítja az intermodalitást.
<P>
Szeretnék emlékeztetni arra, hogy első olvasatban a Parlament 42 módosítást fogadott el. Ezek a módosítások alapvetően arról rendelkeztek, hogy azok a tagállamok, amelyeknek nincs vasúti hálózatuk, mentesüljenek az irányelv átültetésének és végrehajtásának kötelezettsége alól. A módosítások kétéves átmeneti időszakot is bevezettek a rendelkezések hatékony végrehajtásának előkészítése érdekében. Ezenkívül azt az elvet is bevezették, amely szerint a tagállamok speciális követelményeket szabhatnak meg a veszélyes áruk területükön belüli nemzeti és nemzetközi szállítását illetően, figyelembe véve a közúti járművek, vasúti kocsik és a belső vízi utakon hajózó hajók sajátos jellegét. A tagállamok bizonyos útvonalakat vagy bizonyos szállítási módozatokat is előírhatnak, és speciális szabályokat szabhatnak meg a veszélyes áruknak a területükön át személyvonaton történő szállítása esetén.
<P>
A Tanács és a Bizottság ezeket a módosításokat elfogadta. A Tanács szükségesnek tartotta két további módosítás bevezetését. Először az 1. cikkben egy további bekezdésre tett javaslatot. Ez lehetővé tenné a tagállamok számára, hogy szigorúan a szállítás alatti biztonságon kívüli okok miatt szabályozzák vagy megtiltsák a veszélyes áruk szállítását területükön. Másodszor, a Tanács azt javasolja, hogy a 8. cikk egészüljön ki egy új bekezdéssel, előírva, hogy a Bizottság pénzügyi támogatást nyújt a tagállamoknak, amely fedezetet nyújt a veszélyes áruk közúti nemzetközi szállításáról szóló európai megállapodás, a veszélyes áruk nemzetközi vasúti szállításáról szóló rendelet és a veszélyes áruk nemzetközi vízi utakon történő nemzetközi szállításáról szóló európai megállapodás hivatalos nyelveikre történő fordítása költségeinek fedezetére.
<P>
Előadói minőségemben a Tanács mindkét javaslatát támogatom, és kérem elfogadásukat. Végül szeretném elmondani, hogy mennyire örültem a Bizottság és a Tanács hatékony, eredményes és készséges megközelítésének.
<SPEAKER ID="390" NAME="Antonio Tajani">
a Bizottság tagja. - (IT) Elnök úr, hölgyeim és uraim, mielőtt arról az irányelvről szólnék, amelynek előadója Liberadzki úr, szeretnék köszönetet mondani e Háznak, hogy a közlekedési tárca európai biztosaként bizalmat szavaztak nekem a mai napon. Szeretném hálámat kifejezni a még mindig itt lévő néhány képviselőnek, bár az esti ülésekről én is gyakran hiányoztam. Köszönöm önöknek a belém helyezett bizalmat, és különösen köszönöm a Közlekedési Bizottság tagjainak, hogy itt vannak.
<P>
Meg kell mondjam, hogy valamelyest megindult vagyok, most először szólalok fel egy nem is olyan nagyon más helyről itt e Házban - négy üléssel ültem csak odébb -, de mindenképpen nagy megtiszteltetés számomra, hogy itt lehetek, és azt hiszem, fontos a Parlament számára, hogy egy képviselő - mert úgy mélyen, őszintén, én még mindig így gondolok magamra - üljön a biztosok padsorában.
<P>
Elnézést kérek ezért a kitérőért, elnök úr, de helyesnek tartottam, hogy mielőtt megkezdeném a beszédemet, még egyszer köszönetet mondjak a Parlamentnek mindazért, amit az évek során nekem adott és a belém helyezett bizalomért, amit ma reggel meg is erősített.
<P>
(FR) Elnök úr, hölgyeim és uraim, sajnálatos módon a mai vitához való hozzájárulásomnak rövidnek kell lennie. E szöveg első olvasatakor a Parlament számos módosítást elfogadott, és ezeket a Tanács is támogatta közös álláspontjában. A jelenlegi szöveg, amely lehetővé teszi, hogy a javaslatot második olvasatban elfogadjuk, csak különféle technikai jellegű módosításokkal egészül ki. A Közlekedési és Idegenforgalmi Bizottság ezeket egyhangúan támogatta, és a Bizottság is teljes mértékben egyetért velük. A második olvasatban bevezetendő pontok a veszélyes áruk szállítására vonatkozó javaslaton elvégzi az utolsó simításokat. A szöveg így sokkal egyértelműbbé vált az apróbb részleteiben is, amit én külön üdvözlök.
<P>
Szeretném megragadni ezt az alkalmat, hogy külön köszönetet mondjak Liberadzki úrnak, az előadónak, amiért olyan hatékonyan dolgozott ezen a javaslaton. Szeretném megköszönni neki is azt a bizalmat, amit megszavazott nekem a mai napon, és remélem, hogy mától a parlamenti ciklus végéig tudunk majd együttműködni vele és a Ház valamennyi képviselőjével.
<SPEAKER ID="392" NAME="Renate Sommer">
a PPE-DE képviselőcsoportja nevében. - (DE) Elnök úr! Szeretném azzal kezdeni, hogy köszönetet mondok az előadónak a munkájáért és a párbeszédre való fáradhatatlan hajlandóságáért.
<P>
A veszélyes áruk szárazföldi szállításáról javasolt irányelv integrálja a veszélyes áruk szállításról szóló nemzetközi szabályokat a közösségi jogba, és kiterjeszti azok alkalmazását a nemzeti szállításra is. Korszerűsíti a meglévő, a veszélyes áruk szállítására vonatkozó négy irányelvet és négy bizottsági határozatot, és azokat egyetlen egyszerűsített jogszabályban egyesíti. Ez üdvözlendő példája az olyan európai jogszabálynak, amely valóban csökkenti a bürokráciát, és megtestesíti a jó jogalkotás elvét.
<P>
A veszélyes áruk szállításának szabályozása fontos a közlekedési rendszer számára. Az unióban szállított veszélyes áruk összmennyisége mintegy 110 milliárd tonnakilométer évente, és ezeknek az áruknak a biztonságos szállítása rendkívül fontos mind a közlekedésbiztonság, mind a környezet szempontjából. A rendelkezések a harmonizált szabályok alkalmazásával a biztonság magas fokát garantálják a nemzetközi és a nemzeti szállításban egyaránt, amelynek kedvező hatása lesz a szállítás belső piacára is. Ugyanakkor az egységes szabályok megkönnyítik a szállítási üzemeltetők dolgát, és így javítják az intermodalitást. Az irányelv a multimodális szállítási folyamatokat ösztönzi.
<P>
Ami az én szempontomból különösen üdvözlendő, az a hatókör kiterjesztése a belvízi szállításra is. A jövőben egységes biztonsági rendelkezéseket kell alkalmazni az EU valamennyi belvízi útján. Ez javítani fogja a munkafeltételeket a fedélzeten és a szállítás biztonságát is. Más előnyöket is kínál a környezetvédelem és a költségek csökkentése tekintetében. Ez várhatóan javítja a belvízi utakon történő szállítás lehetőségeit és piaci kilátásait, ami tehermentesít útjainkat, és ezzel megint a környezet védelmét szolgálja.
<P>
A Tanács közös álláspontja, amelyet módosítás nélkül fogadott el a Közlekedési és Idegenforgalmi Bizottság, a Parlament első olvasatban elfogadott állásfoglalásához képest két módosítást tartalmaz. Először, a közös álláspont bevezeti azt a rendelkezést, amely lehetővé teszi a tagállamok számára, hogy a területükön a szállítás közbeni biztonságon kívüli más okok miatt szabályozzák vagy megtiltsák a veszélyes áruk szállítását. Ez a rendelkezés pusztán magyarázó jellegű, és az egyértelműség érdekében került a szövegbe. Ezt többször is megtárgyaltuk
<P>
Másodszor, a közös álláspont rendelkezik arról, hogy a Bizottság pénzügyi támogatást nyújtson a tagállamoknak az ADR (a veszélyes áruk közúti nemzetközi szállításáról szóló európai megállapodás), a RID (a veszélyes áruk vasúton történő nemzetközi szállításáról szóló rendeletek) és az ADN (a veszélyes áruk nemzetközi belvízi szállításáról szóló európai megállapodás) és módosításaik saját hivatalos nyelvükre történő lefordításához. Be kell valljam, kezdetben meglehetősen szkeptikus voltam ezzel a módosítással kapcsolatban. Az Európai Bizottság azonban biztosított engem, hogy ez a megközelítés lényeges a fordítások minőségének biztosításához, és így a rendelkezések megfelelő végrehajtásának elősegítéséhez. Egyébként még olcsóbb is.
<P>
Röviden tehát a mi szempontunkból valamennyi módosítás elfogadható, ami azt jelenti, hogy végre lezárhatjuk ezt a fontos és általában nem vitatott ügyet.
<SPEAKER ID="393" NAME="Nathalie Griesbeck">
az ALDE képviselőcsoportja nevében. - (FR) Elnök úr, biztos úr, hölgyeim és uraim! Rajtam a sor, hogy üdvözöljem önöket ma este. Bizonyos mértékig ez az ön tűzkeresztsége, és franciaként felszólalva én különösen értékeltem azt, hogy a hétfő esti meghallgatáson és ma este is ön franciául szólalt fel, ráadásul folyékonyan. Ez valóban nagy öröm volt. Szeretnék köszönetet mondani kollégámnak, Liberadzki úrnak is a vitákért, amelyeket ő vezetett a Közlekedési és Idegenforgalmi Bizottságban, amikor a veszélyes áruk szállításáról szóló irányelvre irányuló javaslatot vizsgáltuk.
<P>
Amint éppen az előbb elmagyarázták, a Parlament már 2007 szeptemberében kifejtette az erre az irányelvre irányuló javaslattal kapcsolatos nézeteit, és így én most üdvözlöm azt a tényt, hogy a Tanáccsal és a Bizottsággal is sikerült megállapodást elérni, ami végső soron azt jelenti, hogy a szöveg ma esti megvitatása sok tekintetben puszta formalitás. Én azonban szeretném felhasználni ezt a lehetőséget - mert itt most mintegy barátok között vagyunk -, hogy hangsúlyozzam, nézetem szerint ez a szöveg komoly előrehaladást jelent a veszélyes áruk határainkon belüli szállításának jobb ellenőrzése felé, valamint azt is, hogy polgártársaink számára az áruszállítás, különösen a veszélyes áruk szállítása, igen aggályos, és a fenntartható fejlődés szempontjából is fontos kérdés.
<P>
A jelenleg az Európai Unióban szállított veszélyes áruk volumene az összes szállított áru mennyiségének mintegy 10%-át teszi ki, ami valóban igen nagy szám. Ez mintegy 110 milliárd tonnakilométer évente, amelynek 58%-át szállítják közúton - ami hatalmas mennyiség -, 25%-át vasúton és 17%-át belvízi utakon.
<P>
Ez az irányelv, amelynek célja a meglévő rendelkezések korszerűsítése, annál is dicséretre méltóbb ezekben a nehéz időkben, mert egyúttal négy irányelvet egyesít egyetlen jogszabályban. Ez egyértelmű lépés a nagyobb átláthatóság felé, és rendkívül fontos, hogy Európa népei összességében határozatainkat érthetőnek tartsák.
<P>
Végül is én örülök, hogy a belvízi utakon történő szállításra is vonatkozik az irányelv. Sokkal nagyobb figyelmet kell szentelnünk az áruk vízi utakon történő szállítására, mert ez a környezetbarát szállítási módozat választ adhat arra az állandó igényre is, hogy találjunk új egyensúlyt Európa szállítási rendszere számára. Az irányelvek egyetlen jogszabályba történő beépítése a jelenlegi helyzetben alkalmazandó szabályokat egyértelműbbé és átláthatóbbá teszi, és reméljük és könyörgünk is azért, hogy a szállítás nagyobb intermodalitása megvalósuljon. Üdvözlöm ezt a haladó lépést, különösen a szállítási ágazatban dolgozók számára egy olyan időben, amikor az Európai Unió munkáját nem mindig magyarázzák el megfelelően, és sajnálatos módon azt időnként polgártársaink félreértik.
<SPEAKER ID="394" NAME="Eva Lichtenberger">
a Verts/ALE képviselőcsoportja nevében. - (DE) Elnök úr, biztos úr, hölgyeim és uraim! Hát, nincs itt valami nagy tömeg, bár a téma elég fontos lenne ahhoz. A veszélyes áruk szárazföldi szállításáról szóló irányelv második olvasata arra késztet engem, hogy ismételten felhívjam a figyelmet egy súlyos problémára, nevezetesen arra, hogy minden irányelv pontosan annyit ér, mint annak az ellenőrzése.
<P>
Valamennyi szállítási módozatban valamelyest nőtt a szállított veszélyes áruk mennyisége. Sajnálatos módon a növekvő hanyagságnak is tanúi vagyunk az ellenőrök szerint, ami például az árunyilatkozatoknál fordul elő. A szállított veszélyes áru hamis bevallása a szó szoros értelmében halálos lehet, ha beleset következik be. Ha például a tűzoltóság nem tudja megállapítani, hogy milyen tűzoltóanyagra van szükség a szállított áru esetében, ennek fatális következményei lehetnek. Innsbruckban, szinte szülővárosomban egy nagy katasztrófát sikerült éppen csak elkerülni egyszerűen azért, mert a régió vezető vegyésze történetesen tűzoltó volt. Arra kérem önöket ezért, hogy gondoljanak az ellenőrzés és a felügyelet kérdésére is. Ez egy kulcskérdés, sőt, a legfontosabb kérdés, és ugyanezzel a felhívással fordulok a tagállamokhoz is.
<P>
Látok javulást a belvízi hajózás bevonásában is. A vegyi anyagoknak a folyókon történő szállítása során bekövetkező balesetnek rendkívül hosszú távú és a környezetre nézve fatális következményei lehetnek.
<P>
Fontosnak tartom megtartani és megerősíteni a veszélyes áruk szállítása esetében az útvonalak előírására vonatkozó rendelkezéseket. Ahol meredek emelkedők és lejtők vannak, esetleg együtt a nagy forgalommal az év bizonyos időszakaiban vagy mondjuk a szünidő elején, alapvető fontosságú, hogy védekezzünk a nagyobb kockázatokkal szemben. Nézetem szerint szükséges és helyénvaló lenne a kíséret követelményét kiterjeszteni a különösen veszélyes árukra, mint például a maró hatású vagy a robbanásveszélyes anyagokra. Ezzel kapcsolatban még egy lépéssel tovább kell mennünk, mert végül a közlekedés más résztvevői is veszélybe kerülhetnek, és baleset esetén súlyos problémák adódhatnak. Sajnálatos módon az ellenőrzések is gyakran azt mutatják, hogy az alkalmazott járművek állapota sem különösebben jó.
<P>
Ezért a Házhoz intézett felhívással szeretném befejezni: ellenőrzésre és felügyeletre van szükség az irányelv hatékonyságának megőrzése érdekében.
<SPEAKER ID="395" NAME="Jaromír Kohlíček">
a GUE/NGL képviselőcsoportja nevében. - (CS) Szeretném üdvözölni az új biztost. Elnök úr, hölgyeim és uraim! Tetszik, vagy nem tetszik, veszélyes árukat éppen úgy kell szállítani az Európai Unióban, mint közönséges árukat. Ma a teljes áruszállítás mintegy 8%-át a veszélyes áruk teszik ki, és igen jó, hogy ennek a jelentésnek a célja a meglévő négy irányelv összevonása, összhangban a vonatkozó nemzetközi megállapodásokkal. Az áruszállítás harmonizálása, különös tekintettel a multimodális szállításra, abszolút létfontosságú és logikus lépés, amely minden bizonnyal pozitív hatást gyakorol majd az EU belső piacára. A szállítás biztonságát legjobban a rendeletek egyesítésével lehet elérni. Ezeknek a szabályoknak egyértelműen meg kell határozniuk az áruk jelzését és a szállított javak osztályozását, a kérdéses veszély fokának megfelelően.
<P>
Én jól látom ennek a technikai irányelvnek a szükségességét, és egyetértek képviselőtársammal, Lichtenberger asszonnyal, hogy nagyon gondosan meg kell vizsgálnunk, hogy meggyőződjünk arról, hogy a tartalom megfelel-e a leírásnak. A Tanács átvette a Parlament által az első olvasatban elfogadott valamennyi módosítást. A közös álláspont csak két kisebb módosítást vezet be. Ezek közé tartozik a tagállamoknak nyújtott pénzügyi támogatás az irányelvnek a saját hivatalos nyelvükre történő fordításához, illetve az, amely lehetővé teszi a tagállamok számára, hogy a konkrét esetekben végrehajtsák-e a III. Melléklet előírásait. Az irányelv abban is segít, hogy biztosítja a jogszabály egyértelmű értelmezését, és egyszerűsíti azt a vasúti, közúti és belvízi szállítás esetében. Úgy vélem, hogy a közúti szállítás sokkal veszélyesebb szállítási mód, mint a vízi szállítás. A GUE/NGL képviselőcsoportja ezért megszavazza a javasolt irányelvet.
<SPEAKER ID="396" NAME="Robert Evans" AFFILIATION="PSE">
Elnök úr, először is szeretnék köszönetet mondani barátomnak és kollégámnak, Bogusław Liberadzkinak az e fontos dossziéval kapcsolatban elvégzett munkájáért. Szeretnék gratulálni új biztosunknak is ma esti debütálásához. Őszinte leszek Tajani úrral: én nem mellette szavaztam ma. Nem szavaztam ellene sem, nem is tartózkodtam, csak éppen nem vettem részt a szavazásban. Szeretném, ha Tajani megértené, hogy ebben semmi személyes nem volt, ez pusztán tiltakozás a rendszer és az olasz eljárások ellen.
<P>
Ezzel együtt is tiszteletben tartom kinevezését, és bizonyos vagyok benne, hogy az elkövetkező hónapokban ő mindent meg fog tenni annak érdekében, hogy meggyőzzön engem és másokat számottevő érdemeiről és jó tulajdonságairól, sőt kompetenciájáról abban a szerepben, amelybe őt ez a Ház helyezte.
<P>
Az elmúlt néhány napban, úgy vélem, az ír szavazók megmutatták nekünk, hogy messze nem minden európai polgár elkötelezett vagy érti világosan az Európai Unió szerepét és előnyeit, az európai együttműködést, és egyáltalán, hogy miért van szükség az egész Európára kiterjedő szabályozásra.
<P>
Azt hiszem azonban, hogy mindezek az emberek, azok is, akik nemmel szavaztak, elvárják, hogy nemzeti kormányuk, sőt, az Európai Unió vigyázzon rájuk. Miközben lehetséges, hogy ez a konkrét téma nem először jutna eszükbe, a veszélyes áruk szárazföldi szállítása valóban komoly kérdés, súlyos felelősség és olyan kérdés, amellyel mindannyiunknak foglalkoznia kell.
<P>
Csak most ezzel az irányelvvel lesz végre olyan, egész Európára kiterjedő szabályozás, amely lefedi a veszélyes áruk szállítását, ahogyan azok az egyik országból a másikba haladnak át a kontinensen keresztül.
<P>
Liberadzki úr nagyon helyesen mutatott rá, hogy számos országban nem is voltak belső vagy nemzeti szabályok. Így ez a jelentés felelősséget ró a nemzeti kormányokra. De minden jogszabály pontosan annyit ér, mint amennyire betartják azt. Így remélem, hogy miközben keresi, miként nyerhetné el teljes bizalmamat, Tajani úr elnyer hivatala révén mindent meg fog tenni, hogy arra ösztönözze a tagállamokat, hogy biztosítsák a jogszabály megfelelő nyomon követését, betartatását, ha szükséges, módosítását, és hogy erőteljesen lépjenek fel mindazok ellen, akik az irányelvet megszegik.
<SPEAKER ID="397" NAME="Silvia-Adriana Ţicău">
a PSE képviselőcsoportja nevében. - (RO) Tisztelt elnök úr, biztos úr, én is szeretnék gratulálni önnek, és sok sikert kívánok tevékenységeihez, és elmondanám azt is, hogy mi sokat várunk öntől.
<P>
Szeretnék gratulálni kollégánknak, Liberadzki úrnak is a jelentéséhez, amely a jogalkotás egyszerűsítési folyamatának része, és valójában a négy irányelv szövegét gyűjti össze és aktualizálja egyetlen egybe. A korábbi európai jogszabály nem vonatkozott a veszélyes áruk vízi szállítására, amelyre különféle multilaterális megállapodások szabályai vonatkoztak, amelyekhez a tagállamok csatlakoztak.
<P>
Fontos ezért, hogy a veszélyes áruk szállítása valamennyi módozatra lesz közösségi jogszabály, valamennyi tagállam számára közös szabályokkal. E szabályok létezése lehetővé teszi a veszélyes áruk áthelyezését az egyik szállítási módozatról a másikra. Az irányelv rendelkezéseit kiegészítve a tagállamok nemzeti jogszabályokban konkrét előírásokat vezethetnek be a járművekre, a vasúti kocsikra és a belvízi szállításra tervezett hajókra vonatkozóan.
<P>
A Tanács által javasolt módosítások két új elemet vezetnek be: az első lehetővé teszi a tagállamok számára, hogy a biztonsághoz nem kapcsolódó okok miatt szabályozzák vagy szigorúan tiltsák a veszélyes áruk területükön történő belvízi szállítását. A második módosítás azt a feladatot bízza a Bizottságra, hogy pénzügyi támogatást nyújtson a tagállamoknak a veszélyes áruk közúti, vasúti és vízi szállítási rendszereire vonatkozó európai megállapodásoknak a hivatalos nyelvükre történő lefordításához.
<P>
Ezzel együtt is úgy vélem, hogy valamennyi tagállamnak tájékoztató kampányokat kellene folytatnia, hogy tájékoztassák az érdekelteket az új irányelv rendelkezéseiről. A szabályok betartása elengedhetetlen. A felelős hatóságoknak meg kell győződniük arról, hogy veszélyes árut csak a közös szabályoknak és meghatározott korlátozásoknak megfelelő módon szállítsanak.
<SPEAKER ID="398" NAME="Reinhard Rack" AFFILIATION="PPE-DE">
(DE) Elnök úr! A Bizottság alelnöke, engedje meg, hogy őszintén gratuláljak önnek új megbízatásához. Kétségtelenül sok alkalmunk lesz a szállítás kérdésének megvitatására önnel a jövőben, és én már előre örülök ennek. Szeretnék köszönetet mondani az előadónak is azért, mert biztosította, hogy jó jogi szöveget kapjunk. Most azt kell biztosítanunk, hogy ezt a jogi szöveget a tagállamok a lehető leggyorsabban végrehajtsák, és ami még fontosabb - és erről már volt szó ma -, biztosítanunk kell, hogy a vonatkozó nemzeti jogszabályokat és rendeleteket helyi szinten megfelelő módon alkalmazzák. Itt az illetékes hatóságok elkötelezettségére és figyelmére van szükség. Amire nincs szükségünk, az a felügyeletért felelős személyek hanyagsága vagy az, hogy szemet hunyjanak.
<P>
Az is fontos - és erről már az előző felszólalók is szóltak -, hogy a veszélyesáru-nyilatkozatot úgy tegyék meg, hogy az ellenőrzéseket és a kíséretet megfelelő módon lehessen végrehajtani. Ez javítja a közutak és a belvízi utak biztonságát is.
<SPEAKER ID="399" NAME="Wiesław Stefan Kuc" AFFILIATION="UEN">
(PL) Elnök úr, majdnem egy évvel ezelőtt egy autópályán utaztam, amikor láttam, hogy egy folyékony gázt szállító tartálykocsi felborul. Lehetetlen volt elhagyni az autópályát, és hamarosan hosszú sor alakult ki. Mindenki visszatartotta a lélegzetét, rettegve a robbanástól. Ehhez hasonló helyzetek alakulnak ki az unió közúthálózatain nap mint nap. Jó, hogy végre elfogadjuk az erre vonatkozó jogszabályt, és ennek eredményeként útjaink és vasúthálózataink biztonságosabbá válnak. A tanulmányozott irányelv még egy olyan intézkedés, amelynek célja polgáraink biztonságának fokozása, a balesetek számának csökkentése és a törvényi rendelkezések egységes halmazának létrehozása.
<P>
Szeretnék köszönetet mondani Liberadzki úr munkájáért, amely mindannyiunk hasznára válik majd.
<SPEAKER ID="400" NAME="Antonio Tajani">
a Bizottság tagja. - (IT) Elnök úr, hölgyeim és uraim, azt hiszem, jó munkát végeztünk e jogszabályi szöveg jóváhagyásakor, amely hozzájárul ahhoz, hogy az Európai Unió útjai biztonságosabbá váljanak a polgárok javára.
<P>
Mindannyian jól tudjuk, hogy a veszélyes áruk szállítása kockázatokkal jár. Ezért helyes, hogy az Európai Unió vállalja, hogy valamennyi polgára számára biztosítja a biztonságot. Hogy megismételjen, amit a két estével ezelőtti ülésen mondtam, prioritásaim egyike a polgárok jogainak védelme. A Bizottság valamennyi kezdeményezése azt a célt szolgálja, hogy védelmet biztosítson a polgárok számára, és aggályaikra gyakorlati választ adjon.
<P>
A ma esti vita során úgy éreztem, hogy a Parlament nagymértékben hozzá akar járulni e jogszabály elfogadásához, lehetővé téve, hogy a polgárok nagyobb biztonságban utazzanak az utakon. A Bizottság természetesen ígéri, hogy szemmel tartja, a tagállamok miként hajtják végre az irányelvet, mint minden más jogszabály esetében is. A Bizottság a szerződések őrzője, és ami engem illet, a feladatomat e tekintetben kérlelhetetlenül el akarom végezni. Ezért a most jóváhagyandó irányelv esetében éppen úgy, mint a többiek esetében, mindent meg fogok tenni annak érdekében, hogy azt végrehajtsák, és vizsgálni fogom, hogy valamennyi EU tagállam azt végrehajtja-e Európa polgárainak mindent felülmúló érdekében.
<P>
Köszönöm, elnök úr, és köszönöm az előadónak ismételten a kiváló munkát, és azt, hogy még most a második olvasatnál is segíteni tudott a jogszabály szövegének jobbításában és egyértelműbbé tételében.
<SPEAKER ID="401" NAME="Bogusław Liberadzki">
előadó. - (PL) Elnök úr, szeretnék köszönetet mondani az árnyékelőadóknak, nevezetesen Sommer és Griesbeck asszonyoknak, valamint Evans úrnak és Ţicău asszonynak a nyilatkozataikért, együttműködésükért és támogatásukért.
<P>
Kétféle választ is adnék Lichtenberger asszonynak a rendelkezések végrehajtása figyelemmel kísérésére vonatkozó megjegyzésére. A tagállamok azért kapnak kétéves átmeneti időszakot, hogy fel tudjanak készülni az új intézkedések hatékony végrehajtására. Szeretném hangsúlyozni, hogy a mai napig a 27 tagállam közül mindössze nyolc fogadta el egyszerre mind a három nemzetközi aktust, nevezetesen az ADR-t, a RID-et és az ADN-t. Ezért helyénvaló megcélozni ezek teljes körű végrehajtását mind a nemzetközi szállítást, mind a nemzeti szállításba való átültetésüket illetően. Bízom benne, hogy e tekintetben jól haladunk előre.
<P>
Biztos úr, ismételten szeretnék köszönetet mondani a megértéséért, és kérem, adja át köszönetemet a csapatának is. Öröm volt a Bizottsággal és a Tanáccsal együttdolgozni.
<SPEAKER ID="402" NAME="Elnök">
A vitát lezárom.
<P>
A szavazásra 2008. június 19-én, csütörtökön kerül sor.
<P>
Írásbeli nyilatkozatok (142. cikk)
<SPEAKER ID="403" NAME="Csibi Magor Imre  " AFFILIATION="ALDE">
írásban. - Ez a jövőbeni irányelv nagy lépés előre a biztonság és a környezet védelme felé, mivel nemcsak a közútra és a vasútra, hanem a belvízi utakra vonatkozóan is európai szabályokat vezet be a veszélyes áruk szállításában.
<P>
A belvízi utakon bekövetkező baleseteknek széles körű kihatása és súlyos következményei lehetnek, például a vízszennyezés, a vadon élő állatok pusztulása és az emberi egészséggel kapcsolatos problémák. Ez azonban csak még inkább indokolja a kockázatok csökkentését azzal, hogy erre a szállítási módozatra is közös szabályokat hozunk létre.
<P>
Ezenkívül határozottan támogatom annak a rendelkezésnek a beépítését, amely szerint a tagállamok a biztonságon kívüli okok miatt is szabályozhatják vagy megtilthatják a veszélyes áruk szállítását. Ha például a cianidot vesszük, ami egy rendkívül mérgező anyag, a környezetbe történt cianidkibocsátások 14%-a közlekedési balesetek során történt. Ezek az adatok rámutatnak a cianidszállítás veszélyességére, és hangsúlyozzák az erősebb környezetvédelmi és biztonsági szabványok szükségességét. Ezért arra ösztönzöm a tagállamokat, hogy a lehető legszigorúbb intézkedésekkel szabályozzák a cianidszállítást, és ahol szükséges, tiltsák meg a cianid ömlesztett szállítását a területükön. Olykor a veszélyes áruk szállításának minimálisra csökkentése a legbiztonságosabb módja a kockázatok minimalizálásának.
