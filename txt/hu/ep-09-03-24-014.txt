<CHAPTER ID="014">
A mobiltelefon-töltők kölcsönös használhatósága (vita) 
<SPEAKER ID="465" NAME="Elnök">
A következő pont a Cappato úr által a Liberálisok és Demokraták Szövetsége Európáért Képviselőcsoportja nevében a Bizottsághoz intézett, szóbeli választ igénylő (B6-0225/2009), a mobiltelefon-töltők kölcsönös használhatóságáról szóló kérdés megvitatása.
<SPEAKER ID="466" NAME="Marco Cappato">
szerző. - (IT) Elnök asszony, hölgyeim és uraim, nagyon egyértelmű és világos a kérdés, amelyet tárgyalunk: Európában körülbelül 500 millió mobiltelefon és 30 különböző töltő van használatban. A különböző töltők használatát semmilyen technológiai indok nem igazolja. Egyszerűen nincs technológiai oka. Nem más, mint egyfelől méltánytalan spekuláció a gyártók részéről, másfelől pedig egyértelmű, hogy környezeti károkat okoz, hiszen a fogyasztók csapdában vannak, és ezért több százmillió telefontöltő kerül a környezetbe minden 2-3 évben.
<P>
Az Európai Bizottság - Verheugen biztos úr - igen gyorsan reagált arra irányuló kérésünkre, hogy tegyenek lépéseket a kérdéses felszerelés szabványosítására, és ma azért vagyok itt, hogy megkérdezzem a biztos urat: hol tart az ügy. Az egyik lehetséges megoldás az önszabályozás, amely alatt azt értem, hogy a mobiltelefon- és telefontöltő-gyártók igen gyorsan megállapodnak egy bizonyos szabvány alkalmazásában, s ezzel véget vetnek ennek a valóban nevetséges és veszélyes helyzetnek.
<P>
Verheugen biztos úr, egyértelműen kimondjuk: függetlenül attól, hogy a gyártók milyen garanciát kívánnak adni az önszabályozásra, egyértelművé kell tennünk, hogy amennyiben a reakció elégtelen, úgy rendelettel avatkozunk majd be, valamint azt is, hogy ez a rendelet nem kizárólag a mobiltelefonokra és mobiletelefon-töltőkre vonatkozik majd, hanem egyéb digitális eszközökre is, amelyek esetében hasonló probléma áll fenn. Ily módon Európa - és itt be is fejezem, elnök asszony - olyan szabványokat vezethetne be, amelyeket végül nemzetközi szabványként is lehetne alkalmazni. Kiváló lehetőség egy technológiai kérdés kapcsán, az európai fogyasztók számára pedig fontos lehetőség.
<SPEAKER ID="467" NAME="Günter Verheugen">
a Bizottság alelnöke. - (DE) Elnök asszony, hölgyeim és uraim, örömmel tájékoztatom az Európai Parlament képviselőit, hogy tényleges előrehaladás történt az európai mobiltelefon-töltők terén.
<P>
Először azonban szeretném megköszönni Cappato úrnak és Manders úrnak, hogy felvállalták a kérdést, amely az európai polgárok számára a hétköznapi valóság.
<P>
Teljes mértékben egyetértek velük abban, hogy véget kell vetnünk annak, hogy a töltők száma egyre csak növekszik, és hogy a jövőben meg kell oldanunk azt, hogy a mobiltelefonokat egyetlen, szabványosított töltőről lehessen feltölteni. Európában a több százmillió használhatatlan töltő és adapter képtelen módon veszélyezteti a környezetet, és ugyanakkor költséges bosszúságot jelent a fogyasztók számára. Ha valaki manapság új mobiltelefont vásárol, akkor általában új töltőt is kell vásárolnia. Még az azonos gyártó különböző modelljeihez sem szabványosított töltő tartozik.
<P>
Ez nem újkeletű kérdés. Fontos azonban azt látnunk, hogy egy mobiltelefon feltöltése nem olyan, mint egy autó tankolása - technológiailag sokkal összetettebb kérdés. Néhány évvel ezelőtt a technológia még nem tartott ott, hogy lehetséges lett volna a teljes harmonizáció - ennek oka elsősorban a biztonsági kockázat volt: a mobiltelefonok túlhevülhettek vagy akár fel is robbanhattak töltés közben.
<P>
Azóta ezeket a problémákat kiküszöbölték, és nincs technológiai ok, amely megakadályozhatná a harmonizációt.
<P>
Ezért konkrét lépéseket tettem arra, hogy az ágazatot arra biztassam, hogy szabványosított töltőt dobjon piacra.
<P>
Bízom abban, hogy az ágazat gyorsan reagál majd. Azonban európai intézményként a feladatunk az, hogy ne tévesszük szem elől a célt. Semmilyen körülmények között nem zárhatjuk ki annak lehetőségét, hogy jogszabályokat vezessünk be. Ahogy azt már bizonyára önök is tudják, hálózatüzemeltetők bejelentették, hogy 2012-től az általuk forgalmazott új mobiltelefonok nagy része tölthető lesz a szabványosított telefontöltővel.
<P>
Ez mind jó, de nem eléggé jó. A Bizottság azt szeretné látni, hogy teljes harmonizáció történik az egységes szabvány alapján, és hogy az ágazat kötelező erejű kötelezettséget vállal. A Bizottság elvárja, hogy az ágazat április végére jusson kötelező erejű megállapodásra nyilatkozat formájában. A nyilatkozat, amelyet a nagyobb mobiltelefon-gyártó cégek írnak alá, azt garantálja, hogy mindegyik töltőről lehetséges mindegyik telefon feltöltése, és hogy mindegyik telefon feltölthető mindegyik töltőről.
<P>
A Bizottság habozás nélkül jogalkotási javaslatot fog készíteni, amennyiben az ágazat nem vezet be önkéntes megállapodást.
<P>
Úgy vélem, hogy ha a mobiltelefonokkal megtörténik az áttörés, a többi eszköz (például a digitális fényképezőgépek és az MP3-lejátszók) esetében automatikusan megoldódik a probléma. Ha nem így történik, akkor itt is szükség van jogi beavatkozásra.
<P>
A Bizottság továbbra is számít az Európai Parlament értékes támogatására abban, hogy ezt a bosszantó problémát egyszer s mindenkorra megoldjuk .
<SPEAKER ID="468" NAME="Paul Rübig" LANGUAGE="DE">
Elnök asszony, biztos úr, hölgyeim és uraim, ma megünnepelhetjük a mobiltelefon európai napját, mivel a Bizottsággal és a Tanáccsal együtt ma elfogadtuk a "Roaming II” rendeletet. Jól végződött a folyamat: a mobiltelefonok használatának költségei csökkenni fognak. Gazdasági válság idején ez jó hír. Tervezünk egy, töltőkre vonatkozó költségcsökkentő programot, amely igen fontos az európai polgárok számára.
<P>
A töltőkön el kell helyezni egy címkét, amely - a hűtőékéhez hasonlóan - hatékonysági osztályukat mutatja, így a vásárló láthatja, hogy az eszköz mennyi áramot használ. Fontos jogi követelményt bevezetnünk annak érdekében, hogy a töltő legyen ellátva automatikus kapcsolóval, amely az eszköz feltöltése után automatikusan kikapcsol. Emellett fel kell kérnünk a szabványügyi intézeteket arra, hogy álljanak elő olyan javaslatokkal, amelyek ezt lehetővé teszik.
<P>
Úgy vélem, hogy a Bizottság által benyújtott menetrend megfelelő, mivel megköveteli az iparágtól, hogy képviselői jussanak önkéntes megállapodásra. Természetesen ez nem olyan egyszerű, mint amilyennek látszik. Egyfelől ott van a töltő és a mobiltelefon közötti kapcsolat. Erre egyszerű technológiai szabványt kialakítani. Azonban az aljzatnál már azzal a problémával találkozunk, amit jól ismerünk az európai szabványok teréről. Ebben az esetben javaslatokat kell kidolgoznunk e probléma megoldására is, amely nem csupán Európát érinti, hanem az egész világot. Talán bevonhatnánk a Nemzetközi Szabványügyi Szervezetet (ISO), annak érdekében, hogy globális megoldást találjunk.
<SPEAKER ID="469" NAME="Silvia-Adriana Ţicău" LANGUAGE="RO">
A téma, amelyet tárgyalunk, valójában nagyon sok vásárlót fog érinteni európai uniós szinten. Meg kell említenem azt is, hogy 2009, amely a kreativitás és innováció éve, egy olyan év, amely során lépést tehetünk ezen szabványosítás felé, amennyiben a mobiltelefon-gyártók aláírják ezt a megállapodást egymás között, egyelőre önkéntes alapon.
<P>
Úgy gondolom, hogy mindenekelőtt egy közös műszaki szabványra van szükségünk. Véleményem szerint az is fontos, hogy azon európai intézmények, amelyek a szabványosítással foglalkoznak, szintén be legyenek vonva, ezáltal megfelelő kutatást lehetne végezni piaci szinten.
<P>
Úgy vélem, fontos egy fogyasztói tájékoztató kampány is, mert nem elegendő az energiahatékonyságot jelölő címke elhelyezése a mobiltelefonokon. Továbbá, fontos egy, a mobiltelefonok töltőinek típusait bemutató fogyasztói tájékoztató kampány elindítása is.
<P>
2012 nincs messze. Véleményem szerint, amennyiben a gyártók valóban befektetnek ebbe az új típusú egyedi töltőbe, lesz elegendő idő teljesíteni a 2012-es határidőt.
<P>
Ugyanakkor meg kívánom említeni, hogy a kutatás eredményeképp néhány alkalmazás már megjelent a piacon: kaphatóak olyan töltők, amellyel kis távolság esetén két vagy három készüléket is fel lehet tölteni. Abban az esetben is lehet egyidőben töltetni a készülékeket, ha azok különböző gyártmányúak és típusúak.
<P>
Ezért van arra szükség, hogy többet fektessünk be a kutatásba, különösképpen, véleményem szerint, az információs és kommunikációs technológiára irányuló kutatásba. Fejlődés figyelhető meg ezen a területen. A 7. kutatási keretprogramban jelentős összegek vannak előirányozva. Ugyanakkor, úgy tűnik, hogy az olyan meglehetősen szűk terület vonatkozásában, mint a mobiltelefon-töltők, nem tettünk eleget. Ezért gondolom úgy, hogy a gyártók közötti megállapodás egy lépés előre, amelyet azonban közös szabványoknak kell kiegészíteniük.
<SPEAKER ID="470" NAME="Toine Manders" LANGUAGE="NL">
Elnök asszony, ma olyan témáról beszélünk, amely különösen érdekes a fogyasztók szempontjából, nevezetesen a mobiltelefon-töltők szabvány csatlakozójáról. Liberálisként természetesen a belső piac működése mellett, valamint a lehető legkisebb mértékű kormányzati piaci beavatkozás mellett vagyok. Ennek tudatában, a fogyasztóknak meg kell adni a választás lehetőségét. Jelenleg az új telefont vásárlóknak nincs választási lehetőségük. A töltőket automatikusan meg kell vásárolni a telefonnal együtt, és ez gyakran nagymértékű bosszankodást vált ki a vásárlók körében. Ezen felül, a kutatások szerint a fogyasztók évi 300 millió eurót költenek töltőkre, mivel azt automatikusan megkapják egy új telefon vásárlása esetén. Ennek eredményeképp a környezetet is évi 300 millió eurónyi teher sújtja, anélkül, hogy említenénk az ezen olcsó töltők által okozott energiapazarlást, mivel gyakran a konnektorban hagyják őket azután is, hogy a telefont lecsatlakoztatták, és így a töltők továbbra is energiát használnak fel.
<P>
Kollégámmal, Cappato úrral együtt évek óta az európai szabvány bevezetését szorgalmazzuk, és nagyon szeretném tiszteletemet kifejezni a biztos úr felé azon eljárásért, amely során úgy szabályozta ezt a kérdést, hogy míg kicsit flörtölt az iparággal, közben meg is fenyegette azt, a következő kijelentésével: "Vagy előállnak valamilyen megoldással, vagy amennyiben ez nem történik meg, kötelező érvényű szabályozást vezetünk be.” Még inkább szeretnék neki ezen megközelítésért gratulálni, hiszen liberálisként, én a kötelező szabályozás ellen vagyok olyan esetekben, ahol a rábeszélés eszközét is lehet használni. A rábeszélés azt jelenti, hogy emberek azért csinálnak valamit szívesen, mert látják annak előnyét, és úgy vélem, hogy a biztos úr rendkívüli sikert ért el e téren.
<P>
Már korábban elmeséltem a következő rövid kis tréfás történetet: amikor 35 évvel ezelőtt megismerkedtem a feleségemmel, addig hízelegtem, amíg rá nem beszéltem, hogy randevúzzon velem. Ha kényszerítettem volna rá, talán nem vette volna észre a hozzáadott értéket, amelyet most látunk, és ez az ötlet nem tartott volna ilyen sokáig. Szerintem ez a példa alkalmazható az iparágra is, mivel amennyiben az iparágnak saját magának kell megoldani ezt az ügyet, jobb munkát fog végezni, mintha a politikusok alkotnák meg a megoldást.
<P>
Éppen ezért úgy gondolom, hogy ez egy remek megoldás. Remélem, hogy idővel sikerülni fog egy szabvány létrehozása, nem csak a telefontöltők esetében, hanem egyéb elektromos eszközökre vonatkozóan is, hiszen bosszankodás övezi az egyéb elektromos készülékeket is. Ha egy család elutazik egy hétvégére, előfordulhat, hogy akár 30 töltőt is visznek magukkal. Mindig akad valaki, itt, a mai napon a Parlamentben is például, akinek kölcsön kell kérnie egy töltőt, mert otthon felejtette a sajátját. Ilyenkor egy adott gyártmányú és típusú töltők kell találnia. Hadd fejezzem ki még egyszer gratulációmat, biztos úr. Remélem, hogy ez valójában megtörténik 2012-ben és bízom benne, hogy erőteljesen lép fel, amennyiben az iparág nem teljesíti kötelezettségeit, hiszen ez rendkívüli fontossággal bír. Önnek kell kézben tartania az irányítást, de lehetőleg rábeszélés és önszabályozás segítségével kell megoldásra jutni. Önnek ez sikerült, hadd fejezem ki gratulációmat.
<SPEAKER ID="471" NAME="Paul Rübig" AFFILIATION="PPE-DE">
(DE Elnök asszony, lenne még egy kérdésem Verheugen biztos úr számára. Az USB 2 portok nem csak energiát, de adatokat is tudnak továbbítani. Ez nem lehetne alternatív megoldás?
<SPEAKER ID="472" NAME="Günter Verheugen" LANGUAGE="DE">
Elnök asszony, hölgyeim és uraim, ezt már én is megjegyeztem, Rübig úr. Akartam mondani Önnek, hogy ez az oka annak, hogy ilyen nyugodt vagyok ez ügyben, mert nem hiszem, hogy szükségtelenül nehézzé tennénk az iparág életét, mivel az USB-szabvány már használatban van. Valamennyi szakértőm azt állítja, hogy a meglévő szabvány használható az összes kézi készülék esetében. Ugyanakkor nem alkalmazhatóak egyidejűleg asztali számítógépek és mobiltelefonok esetében, de minden egyéb kézi készülék esetében azonban igen.
<P>
Ez a válaszom Ţicău asszony számára is. A szabvány, amelyről kérdez, valójában már létezik. Ezen felül, el kell mondanom Önnek, Ţicău asszony, hogy már intenzív munka folyik az ilyen típusú töltők energiafogyasztására, valamint a környezetre gyakorolt hatásukra vonatkozóan. Meg fogjuk vizsgálni ezt a kérdést legkésőbb akkor, amikor elkezdünk az energiafelhasználó termékekre vonatkozó irányelv végrehajtásán dolgozni, amelyet egy új javaslat keretében már bemutattunk Önöknek.
<P>
Utolsó megjegyzésem szintén Rübig úrnak szól. Véleményem szerint egy automatikus kikapcsolóra vonatkozó ötlet nagyon jó, és ez nem csak a töltőkre alkalmazható. Szerintem ezt a témát tovább lehetne gondolni. A Bizottság már dolgozik rajta és be fogok számolni az elért eredményekről.
<SPEAKER ID="473" NAME="Elnök">
A vitát lezárom.
