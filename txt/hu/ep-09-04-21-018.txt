<CHAPTER ID="018">
A 717/2007/EK rendelet (mobiltelefonok) és a 2002/21/EK irányelv (elektronikus hírközlés) módosítása (vita) 
<SPEAKER ID="120" NAME="Elnök">
A következő napirendi pont Vălean asszony jelentése az Ipari, Kutatási és Energiaügyi Bizottság nevében a Közösségen belüli nyilvános mobiltelefon-hálózatok közötti barangolásról szóló 717/2007/EK rendelet, valamint az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002/21/EK irányelv módosításáról szóló európai parlamenti és tanácsi rendeletre vonatkozó javaslatról - C6-0333/2008 -.
<SPEAKER ID="121" NAME="Adina-Ioana Vălean" LANGUAGE="RO">
Elnök asszony, Reding biztos asszony, hölgyeim és uraim, ritka, hogy egy liberális képviselő az árak szabályozásán keresztül a piaci beavatkozást segítse elő, még akkor is, ha ez csak egy maximális érték megállapítását jelenti. Ugyanakkor, a mobiltelefonok barangolási tarifájának esetében ez a cselekvés szükséges, és csak együttesen lehet véghezvinni, európai uniós szinten. Szükséges, mert a túlságosan magas tarifák akadályokat állítanak a szabad mozgás és az európai polgárok közötti kommunikáció elé. Ezen akadályok elmozdítása az Európai Unió egyik alapvető célkitűzése és az én egyik személyes célkitűzésem európai parlamenti képviselőként. Ezért vállaltam a felelősséget, hogy ezen rendelet, valamint az európai polgárok szabad mozgását megakadályozó, a tagállamok által emelt adminisztratív és jogi akadályokról szóló, a hónap elején elfogadott európai parlamenti jelentés előadója leszek.
<P>
A jelenlegi rendelet szükséges például a kisvállalkozók számára, akiknek üzleti útjuk során egy probléma megoldása kapcsán beszélniük kell egy otthon maradt kollégájukkal. Fontos az újságírók számára, akik közvetlenül az események helyszínéről e-mailen keresztül küldik el hírösszefoglalójukat. Azon fiatalok számára is fontos, akik szöveges üzenetet küldenek barátjuknak vagy barátnőjüknek, végezetül fontos azon külföldön dolgozók számára, akik hallani akarják gyermekük hangját a telefonban. Az összes ilyen európai polgár háromszor vagy négyszer többet fizetett és gyakran még most is többet fizet a mobiltelefon használatáért csupán azért, mert saját országától pár mérfölddel arrébb van, annak ellenére, hogy még mindig a Közösségek határain belül tartózkodik.
<P>
A rendeletnek köszönhetően, amelyet most készülünk elfogadni, a túlzott árak ki lesznek küszöbölve. A rendelet által szabott maximális érték még mindig lehetővé teszi a szolgáltatók számára egy nagymértékű haszonkulcs elérését és a versenyt, miközben alacsonyabb árakat kínálnak. Európában a mobiltelefon-piac töredezettségével és működésével kapcsolatos összetett problémával állunk szembe.
<P>
Amikor a fogyasztók mobiltelefon-szolgáltatót választanak, legelőször a nemzeti díjakat vagy egy új mobiltelefon márkához kínált árat nézik meg, azonban kevésbé alaposan vizsgálják meg a barangolási díjakat. Amikor átlépik egy másik EU-tagállam határát, akkor ezeket a barangolási díjakat kötelesek fizetni, még akkor is, amikor hívást fogadnak. Az egyetlen lehetőség a vásárlók számára az a választás, hogy nem kommunikálnak mobiltelefonon keresztül. A szolgáltatók közötti verseny nem működik ebből a szempontból. A származási ország aktuális szolgáltatójának fizetnie kell azon hálózat szolgáltatójának, amelyiket igénybe veszi a jel továbbításhoz.
<P>
Néhány ország, mint például a turista úti célok nagyszámú látogatót fogadnak rövid idő alatt, míg más országoknak több polgára utazik külföldre. Ez azt jelenti, hogy kiegyensúlyozatlanság van a kereslet és kínálat között, ez az oka a magas bruttó tarifáknak még a szolgáltatók között is. Továbbá, néhány országban a mobiltelefon-hálózatok üzembe helyezésének és működtetésének költsége magasabb. Emellett kisebb vagy új szolgáltatók, akik csatlakoztak a piachoz, azt mutatják, hogy gyakran a nagy páneurópai szolgáltatóktól hátrányosan megkülönböztetett árak vonatkoznak rájuk. Végül mindig a fogyasztó az, aki fizet.
<P>
A rendelet, amelyet holnap fogunk elfogadni, egy rövid távú megoldás. Nem tudjuk korlátlanul szabályozni az árakat, mivel ez hatással van az innovációra és hatással lehet a versenyképességre is. Ezért köti ki a rendelet, hogy az Európai Bizottságnak meg kell vizsgálnia a piac szabályozásának különböző eszközeit. Néhány ilyen eszközt is javasol a rendelet. Két vagy három éven belül több lehetőségről fogunk tudni vitát folytatni, amikor több információ áll majd a rendelkezésünkre. Remélem, hogy akkor be tudunk vezetni majd egy jogi keretet arra vonatkozóan, hogy hosszú távon versenyképes barangolási tarifák legyenek.
<P>
Ezen nézőpont mellett a Parlament véleményem szerint több szempontból is javított a rendeleten. Csökkentettük az adatátviteli maximális bruttó barangolási tarifákat 50 centtel minden megabájt után, annak érdekében, hogy ezen szolgáltatás igénybevételére és a megfelelő versenyre biztassunk ebben az ágazatban. A fogyasztóknak nyújtott, a barangolási mobilinternet-hozzáféréssel kapcsolatos tanácsadásra vonatkozó iránymutatásokat átláthatóbbá tettük. Továbbá, jelentősen rugalmasabbá tettük azon rendelkezéseket, amelyek az adatátviteli barangolás havi számláját 50 euróban kívánták korlátozni mindazok számára, akik igénylik ezt a funkciót. A barangolási tarifa alá eső szöveges üzenetek, amelyek akkor kerülnek elküldésre, amikor a vásárló belép egy külföldi hálózatba, tartalmazni fognak egy az egységes 112-es segélyhívószámra vonatkozó hivatkozást is. Csökkentettük a fogadott és tárcsázott hívások maximális tarifáit, miközben megtartottuk a szolgáltatók haszonkulcsát. Betiltottuk azon szolgáltatókat, akik azt a gyakorlatot folytatják, hogy díjat számítanak fel azon vásárlóknak, akiknek valaki egyszerűen hangüzenetet hagy.
<P>
Befejezésképp szeretném megköszönni az összes, ilyen rövid idő alatt tett erőfeszítést képviselőtársaimnak a többi képviselőcsoportból, Reding biztos asszonynak és kabinetjének, Reinišová nagykövetasszonynak, a cseh és francia soros elnökség képviselőinek, a Tanácsnak, és nem szabad elfeledkeznünk saját munkatársainkról itt az Európai Parlamentben sem, akik mind együtt dolgoztak ezen a nyáron, hogy polgárok milliói elfogadható barangolási tarifát élvezhessenek.
<SPEAKER ID="122" NAME="Viviane Reding">
, a Bizottság tagja. - Elnök asszony, a lehető legnagyobb mértékben egyetértek az előadóval, akinek szeretnék gratulálni az elvégzett gyors és hatékony munkához.
<P>
A szabad mozgás akadályoztatásával állunk szemben, mert ha telefonszámlájukon keresztül megbüntetjük a polgárokat azért, mert átlépik a határt, az őszintén szólva nem az a belső piac, amelyre törekszünk és amelyet ki szeretnék építeni. Tehát, ha biztosítani akarjuk polgáraink szabad mozgását, meg kell szabadulnunk ezektől az akadályoktól. Ezek az akadályok sok embert érintenek. Hozzávetőlegesen 150 millió polgár van az Európai Unióban, akik évente legalább egyszer használják barangolásra mobiltelefonjukat mialatt külföldön vannak, és ennek megfizetik az árát. A diákok, utazók, nyaralók, valamint a migráns munkavállalók, újságírók és az üzletemberek azok, akik hátrányos helyzetbe kerülnek a kommunikáció nagyon magas díjai miatt.
<P>
Ezért köszönöm meg az Európai Parlamentnek, hogy ilyen gyorsan válaszolt a Bizottság javaslatára. Azt hiszem, hogy a lehető legrövidebb idő alatt sikerült egy javaslatot a gyakorlatba áthelyeznünk az Európai Unióban - mindössze kilenc hónap telt el a javaslat megszületése és annak végrehajtása között. Ez az első ilyen jellegű javaslat, és az első, amely az európai fogyasztók érdekeit képviseli.
<P>
Csak néhány szót szeretnék szólni arról, hogy mik az első barangolási csomag eredményei. A hangbarangolásra vonatkozóan 60%-kal alacsonyabb árat eredményezett a polgárok és 30%-kal több forgalmat eredményezett az ipar számára. A piac - és ez érdekes -a polgárok által használt mobiltelefonok szolgáltatásainak elterjedtségét illetően állandó emelkedést tapasztalt. Jelenleg Európában a szolgáltatás elterjedtsége átlagosan 119%-os. Ez egy abszolút világrekord és mivel a barangolási díjak csökkennek, ez szabadságot ad azon polgároknak, akik igénybe veszik mobiltelefonjaikat. Ez jó pénzt jelent az iparágnak is, mert folyamatosan növekszik a forgalmuk. Ugyanakkor, a nemzeti árak csökkenek. A Barroso-Bizottság kézbe vette a dolgokat, a mobiltelefonon történő kommunikáció hazai árai nagyjából 35%-kal csökkentek. Ez válasz azoknak, akik azt állítják, hogy amennyiben csökkentjük a barangolás költségét, a nemzeti árak emelkednek. Nem ez a helyzet. A statisztikák pont ennek az ellenkezőjét mutatják.
<P>
Most még egy lépést teszünk előre: először is természetesen a barangolásos beszédhívásokkal kapcsolatban. Véleményem szerint nagyon jó, hogy folyamatosan csökkentjük a maximális árat, így az ajánlatok versenye a maximális ár alatt folytatódik. Nagyon fontos, hogy ehhez hozzáadjuk az SMS-barangolást, mert minden évben az Európai Unióban hozzávetőlegesen 2,5 milliárd szöveges üzenetet küldünk. Az ipar ebből származó bevételének értéke körülbelül 800 millió euró. Most tehát, ki küldi ezeket az SMS-eket? Főként fiataljaink: a 24 év alatti fiatalok 77%-a ír szöveges üzeneteket, amikor külföldön van, mert ez könnyebb és olcsóbb számára. Tehát őket büntetjük, amikor rendkívül magas árat kell fizetniük a szolgáltató költségeire tekintettel, amikor barangolnak. Jó, hogy csökkentjük ezeket az árakat, így a szöveges üzenetek küldése egyre inkább elfogadott dologgá válik, akár otthon vagyunk, akár egy szomszédos országban. Ez jelentős előnyökkel fog szolgálni a fogyasztók számára. A csökkentés - amelyről holnap szavaz a Parlament - 60%-ot jelent a szöveges üzenetek esetében. Figyelembe véve a barangolásos hívások másodperc-alapú számlázását: egyszerűen mondva, nem engedi, hogy az emberek olyanért fizessenek, amit nem használtak, csak azért fizetnek, amit valóban használtak is. A rejtett díjat is csökkentjük 24%-kal, tehát csak azért fizetünk, amit valóban felhasználtunk. És az adatbarangolásért, amiről azt gondoljuk, hogy a fejlődést jelenti a jövőben.
<P>
Azonban míg a jövőben fejlődést akarunk elérni, hogy attól függetlenül, hogy hol vagyunk, le tudjunk tölteni egy filmet, egy újságcikket vagy egy fényképet, hogy azt elküldhessük a barátainknak, addig ma ezért megdöbbentő számlákat kapunk kézhez. Kézhez kaptam számlák másolatát, amikor emberek három vagy négy napot töltöttek egy másik országban, és több ezer eurót kellett fizetniük csak mert letöltötték kedvenc televíziós műsorukat vagy újságcikkeket, amelyeket rendszeresen szoktak olvasni. Ez most véget ér, azért is, mert az új rendeletben lesz egy kikapcsolási határérték mechanizmus, amely 2010. július 1-jétől egy alapértelmezett határérték lesz, és a fogyasztók védelme érdekében automatikusan alkalmazásra kerül.
<P>
Tehát ez egy remek nap Európa és az európai fogyasztók számára. Köszönet a Parlamentnek, amely nagyon gyorsan cselekedett. Úgy gondolom, hogy az emberek a Parlamenten kívül meg fogják érteni, ez a Parlament a polgárokért dolgozik.
<SPEAKER ID="124" NAME="Syed Kamall">
a Belső Piaci és Fogyasztóvédelmi Bizottság véleményének előadója. - Elnök úr, kezdhetném azzal, hogy legelőször is köszönetet mondok a Belső Piaci Bizottság árnyékelőadóinak az összes képviselőcsoportból, kabinetüknek és tanácsadóiknak? Úgy gondolom, hogy a Belső Piaci Bizottságban mindannyian büszkék lehetünk arra, hogy elértünk egy konszenzust a megnövekedett átláthatósággal és azon módszerekkel kapcsolatban, hogy végleg felszámoljuk a számlasokk problémáját. A számlasokk nem tett jót a mobilszolgáltatók hírnevének, de ami sokkal fontosabb, a számlasokk nem volt jó a fogyasztóknak sem.
<P>
Mindazonáltal, amikor az ár felső határának meghatározására kerül sor, még mindig vannak aggodalmaim. Fel kell tennünk a kérdést, hogy mely fogyasztók élvezik a szovjet gazdaságban elterjedt ármaximálásának a hasznát. Tekintettel arra, hogy a fogyasztók legfeljebb csak 35%-a barangol valójában és a rendszeresen barangolók száma sokkal alacsonyabb, és, ahogy maga a biztos asszony is elismerte, mivel az a jogszabály az olyan kiváltságos fogyasztók keskeny csoportja számára lesz hasznos, mint a bizottsági tisztviselők, az európai parlamenti képviselők, a lobbisták és az üzletemberek, reméljük, hogy nem raboljuk ki a szegényeket azért, hogy a gazdagok olcsóbban telefonálhassanak.
<SPEAKER ID="125" NAME="Manolis Mavrommatis" LANGUAGE="EL">
Elnök úr, biztos úr, hölgyeim és uraim, először is szeretnék gratulálni mind az előadónak, Vălean asszonynak és a barangolásról szóló első rendelet eladójának, Rübig úrnak a kitűnő együttműködésért a Kulturális és Oktatási Bizottságban, ahol én voltam a vélemény előadója egy olyan témában, amely természetéből adódóan 150 millió fogyasztó és a távközlési ipar érdeke.
<P>
Az első rendelet két évvel ezelőtti sikeres alkalmazását követően az Európai Parlamentet arra szólítjuk fel, hogy egy felülvizsgált rendeletet fogadjon el, amely a szöveges üzenetek és adatok árára vonatkozik.
<P>
Én személyesen szeretnék szólni az új rendelet előnyeiről, különösképpen az üzletemberekre vonatkozóan. A médiaszakemberek például nagymértékben kihasználják mobiltelefonjuk fájlletöltő funkcióját.
<P>
A felülvizsgált rendelet biztonsági szelepként fog működni a túlzott és ellenőrizetlen díjak ellen, amelyeket most a mobiltelefon-cégek vetnek ki, ahogy a biztos úr mondta. Ezért gondolom úgy, a jelentés melletti szavazat még egy győzelmet jelent a Parlament számára a fogyasztók védelméért folytatott harcban és még egy jelentős lépés, amely új életet fog lehelni a belső piacba.
<P>
Végezetül, az intézmények közötti egyetértés miatt abban bízom és azt remélem, hogy ez a rendelet nyáron hatályba fog lépni, megvédve így az utazókat bármiféle homályos díjaktól és a telefontársaságok túlzott mértékű díjszabásától.
<SPEAKER ID="126" NAME="Paul Rübig" LANGUAGE="DE">
Köszönöm, elnök úr, szeretnék különösképpen gratulálni az előadónak, Vălean asszonynak, de Reding biztos asszonynak is, aki nagymértékű elkötelezettséget mutatott a második barangolási rendelettel kapcsolatos tárgyalások során. Úgy vélem, hogy ezek a tárgyalások és természetesen azon célkitűzés, hogy a nemzeti árakat és azokat az árakat, amelyeket más európai országokban fizetünk egy szintre hozzuk, jelentős előrelépést jelent.
<P>
Az is jó, hogy a nemzeti szabályozó hatóságok is most már felelősek a barangolásért és éppen ezért át fogják venni az irányító és az ellenőrző szerepet, amely egyszerűen nagyobb átláthatóságot nyújt a számunkra. Az átláthatóság alapvető a piac működéséhez. Egészen mostanáig számos területet az átláthatóság hiánya jellemzett, valamint nyilvánvaló piaci visszaélések is előfordultak.
<P>
Nem helyes az árak gyakran ezerszeresét követelni adatbarangolás esetében, ami gyakran előforduló jelenség. A bejövő hívások másodpercalapú számlázása is határozott fejlődést fog eredményezni a kedvező költségekben az európai polgárok számára.
<SPEAKER ID="127" NAME="David Hammerstein" LANGUAGE="ES">
Elnök úr, szükséges közbeavatkozni, amikor a piac nem működik. Ismét megszegtünk egy tabut: a szabad piac nem szent és még kevésbé az válságok idején, amikor az európai fogyasztók zsebei üresebbek, mint valaha.
<P>
Ez a megállapodás, amely a hívások és szöveges üzenetek túlzott költségeinek kíván határt szabni barangoláskor, a fogyasztók, az európai országok közötti kommunikáció és egy hasznos és pozitív Európa előnyeit szolgálja.
<P>
Európai polgárok millióinak csökkenhet a telefonszámlája, vagy másfelől, éppen ennek ellenkezője történhet: ha egy szöveges üzenet csak 11 centbe kerülne, akkor az emberek egész nap üzeneteket küldenének és így ugyanannyit költenének.
<P>
Az átviteli intézkedések, amelyek lehetővé teszik a másodpercenkénti díjazást az első harminc másodperc után, különösen pozitívak. A szöveges üzenetek és az adatküldés maximális költségei lehetnének alacsonyabbak, de megkötöttük ezt a kompromisszumot egy megállapodás elérése érdekében.
<P>
Szeretnék köszönetet mondani Reding biztos asszonynak, Vălean asszonynak és a képviselőcsoportok előadóinak, mert a válság idején egy szép példát nyújtottunk az Európai Unió intézkedéseiről.
<SPEAKER ID="128" NAME="Elnök">
Tehát sikeresen zárhatjuk le ezt a témát, ami nagyon fontos, különösen a választások előtt. Most a "catch-the-eye” eljárás alapján megkérem Ţicău asszonyt, hogy szólaljon fel.
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Elnök úr, biztos úr, szeretnék gratulálni képviselőtársaimnak a munkához, amit végeztek és az elkészült jelentéshez. Az Európai Parlament kétségtelenül Európa polgárainak érdekében dolgozik. Azt is felidézem, hogy két évvel ezelőtt az előző vita során, amely a mobiltelefonok barangolási tarifáinak csökkentéséről szólt, egy meglehetősen széleskörű vitát folytattunk. Örülök annak, hogy a mostani alkalommal nem voltak eltérő nézőpontok. Valójában, mindannyian gyorsan elfogadtuk ezt a tarifacsökkentést. Szeretném elmondani, hogy nagyon fontosnak gondolom a meglévő mobiltelefon díjak csökkentésének folytatását és nagyobb összegekkel, mind a kimenő, mind a bejövő hívások esetében. Mindazonáltal, a szöveges üzenetek díjainak csökkentése is különösen fontos.
<P>
Valójában ezt nem csak a fiatal generációért tesszük, hanem mindenkiért, aki az Európai Unión belül utazik. Ez az intézkedés valójában egyrészről a fogyasztók védelmének egyik eszköze, de ugyanakkor egy jó példa arra, hogy a piacot hogy lehet oly módon szabályozni, hogy az Európa polgárainak előnyére váljon.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Elnök úr, biztos úr, a mobiltelefon és az internet a mobilitás és innováció szimbóluma lett. A polgároknak éppen ezért széles körű és könnyű hozzáférést kell biztosítani a távközlési szolgáltatásokhoz. A biztos úr számos fellebbezése ellenére a barangolásos SMS-szolgáltatások ára átlagosan még mindig jelentősen magasabb és jelentősen meghaladja az ugyanezen szolgáltatások hazai árait. Arra kell törekednünk, hogy ez a helyzet megváltozzon. Nagyra értékelem a Bizottság és a biztos úr munkáját.
<P>
Az internetre vonatkozó helyzet is hasonló. Miért számít luxusnak, ha a mobiltelefonon keresztül használjuk az internetet? Mindannyian a lehető legszélesebb internet-hozzáférés mellett vagyunk. A barangolásos adatátviteli szolgáltatások árának csökkentése mindenképpen segítene ebben a vonatkozásban. Ez fontos, hiszen ez az ügy nagymértékben érinti társadalmunk legfiatalabb csoportját.
<SPEAKER ID="131" NAME="Bogusław Liberadzki" AFFILIATION="PSE">
(PL) Elnök úr, biztos úr, elégedett vagyok azzal az iránnyal, amely felé haladunk. A barangolásos beszédhívások és az internet-hozzáférés árának radikális csökkentésére gondolok. Ez az első lépés, és úgy gondolom, hogy ezt további lépések követik majd. Vannak olyan tényezők, amelyek felgyorsítják a Lisszaboni Szerződés megvalósulását. Ez fontos az oktatási folyamat miatt és a fiatal generáció számára. Fontos, hogy az internet által nyújtott lehetőségek hozzáférhetőek legyenek olyan emberek számára, akik viszonylag szegények és akiknek alacsony a jövedelmük. A helyes irányba haladunk. Ezt a hírt biztosan örömmel fogadják majd. Szeretnék köszönetet mondani a Bizottságnak.
<SPEAKER ID="132" NAME="Alojz Peterle" AFFILIATION="PPE-DE">
(SL) Szeretném őszinte gratulációmat kifejezni az előadónak és a biztos úrnak. Biztos úr, néhány évvel ezelőtt azt mondtam önnek, hogy nem szeretem, amiért megbüntetnek, mert külföldön telefonálok. Nem reméltem, hogy mint fogyasztó, ilyen hamar javulni fog a helyzetem és különösképpen ennek az irányelvnek köszönhetően.
<P>
Ez az irányelv bizonyíték arra, hogy az Európai Unió képes arra használni közös politikáit, hogy közelebbi kapcsolatot alakítson ki polgáraival azáltal, hogy olyan vonatkozásban juttatja őket előnyökhöz, amely téren ezt a legjobban megérzik - a zsebükön keresztül. Ez az irányelv több Európát, nagyobb versenyképességet és egységes gazdaságot jelent, valamint számomra ez a Bizottság és a Parlament jelenlegi mandátumának egyik fő vívmánya. Az egyetlen dolog, amit most akarok, hogy hasonló szellemben cselekedjünk és ugyanennyi figyelmet fordítsunk a fogyasztóra a következő mandátum alatt is. Szeretnék még egyszer gratulálni és nagyon szépen köszönöm.
<SPEAKER ID="133" NAME="Viviane Reding">
, a Bizottság tagja. - Elnök úr, legfőképpen a képviselőknek szeretnék köszönetet mondani, akik fantasztikus munkát végeztek. Elsőként természetesen Vălean asszonynak, de a többi bizottság előadóinak is, az árnyékelőadóknak és a képviselőcsoportok szóvivőinek. Ők tették lehetővé, mindössze hét hónap alatt, hogy a polgárok szabad mozgásáról és a túlzott díjak csökkentéséről szóló nagyon fontos javaslat valósággá váljon. Úgy gondolom, hogy ez egy nagyszerű pillanat a belső piac számára. Egy nagyszerű pillanat, amely megmutatja a polgároknak, hogy az európai parlamenti képviselők komolyan veszik őket.
<P>
Amennyiben megengedi, szeretném mindemellett elmondani - minden tiszteletem Kamall úré, például - hogy amikor a piac nem működik, akkor a politikai vezetésnek kell közbeavatkoznia. Szeretném, ha valaki itt a Parlamentben elmagyarázná nekem, hogyan mondhatjuk, hogy működik a piac, amikor a szolgáltatók költsége egy szöveges üzenet átvitelekor egyik országból a másikba 11 cent, míg az átlagos fogyasztónak több mint 28 centet kell fizetnie. Itt valami nincs rendben.
<P>
Szóval ha most a maximum árat 11 centben határozzuk meg, akkor szerintem nagy mozgástér van a manőverezésre, nagy mozgástér van a verseny fejlesztésére. Mint ahogy sokan itt Önök közül az ülésteremben, én is azt kívántam volna, hogy működjön a piac, és akkor erre nem lett volna szükség. Reménykedjünk benne, hogy a jövőben nem lesz erre megint szükség és reméljük, hogy ezt a döntést követően a piac valóban az ipar, a polgárok, a szabad mozgás és a belső piac érdekében fog működni, ahol a polgárok anélkül utazhatnak, hogy egy telefonszámlán keresztül megbüntetnénk őket.
<SPEAKER ID="134" NAME="Adina-Ioana Vălean" LANGUAGE="RO">
A barangolási díjak csökkentésére abszolút mértékben szükség van. Mindannyian egyetértünk abban, hogy a piac nem működik. Az, hogy hogyan szabályozzuk, egy olyan kérdés, amit meg tudunk vitatni.
<P>
A maximális tarifák meghatározására vonatkozó bizottsági javaslatot vitatjuk meg épp most. Ez a legjobb rendelkezésre álló eszköz? Nem tudjuk, de ez az egyetlen lehetőség, amely jelen pillanatban a rendelkezésünkre áll. Remélem, hogy a jövőben alternatív módszereket is fogunk találni.
<P>
Szeretnék egy utolsó szót szólni erről az iparról, mint egészről. Nem engedhetjük meg azon felfogás elterjesztését, hogy a mobiltelefon-szektor kíméletlenül kizsákmányolja a fogyasztókat. Ez az elképzelés veszélyes lenne, mert ez az iparág sikeres, amely a munkahelyek teremtésében, a költségvetésekhez és a technológiai innovációkhoz való jelentős hozzájárulásban tükröződik. Ezért gondolom fontosnak, hogy mi, akik szabályozzuk a piacot, ne érezzük teljesen elégedettnek magukat az általunk elvégzett munkával és célul tűzzük ki további fejlesztések elvégzését egy hosszú távú előnyös hatás elérése érdekében.
<P>
Szeretnék mindenkinek köszönetet mondani, aki részt vett a jelentés elkészítésében és remélem, hogy egy másik alkalommal még megvitatjuk ezt a témát.
<SPEAKER ID="135" NAME="Elnök">
A vitát lezárom.
<P>
A szavazásra 2009. április 22-én, szerdán kerül sor.
