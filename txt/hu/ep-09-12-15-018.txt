<CHAPTER ID="018">
Az Európai Parlament és a Tanács élelmiszer-higiénia területén hozott rendeleteinek alkalmazása során nyert tapasztalatok (vita)
<SPEAKER ID="332" NAME="Elnök">
A következő napirendi pont az Európai Néppárt (Kereszténydemokraták) képviselőcsoport nevében Horst Schnellhardt által az élelmiszer-higiéniáról szóló 852/2004/EK, 853/2004/EK és 854/2004/EK európai parlamenti és tanácsi rendeletek alkalmazása során nyert tapasztalatokról a Bizottsághoz intézett szóbeli kérdésről szóló vita - B7-0237/2009).
<SPEAKER ID="333" NAME="Horst Schnellhardt">
szerző. - (DE) Elnök asszony, biztos úr, hölgyeim és uraim, szeretnék hálás köszönetet mondani a Bizottságnak az élelmiszer-higiéniáról szóló rendeletek alkalmazása során nyert tapasztalatokról szóló közleményéért. A közlemény nagyon fontos, tartalma pedig nagyon meggyőző. Támogatom a közleményt, amely az elmúlt 3 év gyakorlati történéseit írja le.
<P>
Fontos, hogy szem előtt tartsuk, hogy az élelmiszer-higiéniára vonatkozó jogszabályok paradigmaváltáson mentek keresztül. Megerősítettük a belső piacot, javítottuk az élelmiszer-biztonságot és növeltük az élelmiszergyártók és -beszállítók felelősségét. Ez jelentős változás, és ezért - természetesen - néhány problémát fel is kell ismernünk, különösen a kis- és középvállalkozások engedélyezésével kapcsolatban. Néhány hentes már nem árusít. Még egyszer felül kell vizsgálnunk a helyzetet, mivel ez annak köszönhető, hogy a rendeletekbe épített rugalmasságot nagyon gyakran nem alkalmazzák, és nem volt információcsere a helyi felügyeleti hatóságok és az Európai Élelmiszerügyi és Állategészségügyi Hivatal között, ami szerintem nagyon rossz.
<P>
Ha a Bizottság most úgy dönt, hogy nem kíván változtatásokat eszközölni, akkor kénytelen leszek ellenvetést tenni. Úgy hiszem, fontos - még ha csak felületi változtatások történnek is -, hogy különösen a következő kérdéseket áttekintsük. Tudnunk kell, hogy az élelmiszer-ellátási láncra vonatkozó információszolgáltatást túl szigorúan értelmezik, és ezen változtatni kell. Meg kell vizsgálnunk, hogy a hús ellenőrzésére más módszerek is megfelelőek lennének-e. Különösen nem szabadna folytatnunk a trichinalaboratóriumok 882/2004/EK rendeletben említett akkreditálását. A rendeletek által érintett területeken megbízható tervezésre van szükség. Éppen ezért ellenzem a tervezett rendeletet. Rövid és tömör reformjavaslatot kell készítenünk, hogy ne engedélyezzünk 2013-ig átmeneti szabályokat.
<SPEAKER ID="335" NAME="Joaquín Almunia">
a Bizottság tagja. - Elnök asszony, Vassiliou biztos asszony megkért, hogy kérjek elnézést a nevében, amiért nem tud jelen lenni az élelmiszer-higiéniai rendeletek alkalmazása során nyert tapasztalatokról szóló bizottsági jelentésről ma folytatandó szóbeli vitán.
<P>
A Bizottság nevében szeretném hangsúlyozni, hogy a jelentés úgy az állami, mint a magánszektor érintett feleitől kapott információkon alapul, és e konzultációk eredménye nagyon pozitív volt. Nagyobb nehézségekről nem számoltak be, de néhány területen van még mit fejleszteni.
<P>
A konkrét kérdésekre térve, először is szeretném elmondani, hogy tisztában vagyok a kis kapacitású létesítmények újraengedélyezésének problémájával. Az ilyen problémákra a nemzeti szinten elfogadandó rendeletek rugalmassági rendelkezésein keresztül lehet megoldást találni. Néhány tagállamban, ahol nem ezt a megközelítést követték, nehézségek merültek fel. Az Élelmiszerügyi és Állategészségügyi Hivatal jelenleg külön missziókban igyekszik azonosítani az effajta rugalmasság legjobb gyakorlatát a kisebb kapacitású vágóhidak esetében, hogy azt szélesebb körben el lehessen terjeszteni. Mivel a tagállamoknak ez év végéig kell eldönteniük, hogy támogatják vagy elvetik a jóváhagyásokat, ebben a stádiumban nem tudom megmondani, hogy hány kis- és középvállalkozás jóváhagyását utasították vissza.
<P>
Másrészt a rugalmassági rendelkezések általánosabban célozzák az élelmiszer-választék sokféleségének megőrzését, valamint a kis mennyiségeket előállítók segítését. A rugalmasság alkalmazására vonatkozó nemzeti intézkedések elfogadása és a Bizottság értesítése jogbiztonságot nyújt a kis mennyiségeket előállítók számára, és elismeri a kisebb létesítmények sajátosságait. Az élelmiszer-választék sokfélesége ugyanakkor - így a kolbászok vagy sajtok hagyományos előállítási módszerei - az élelmiszer-biztonság veszélyeztetése nélkül biztosítva van.
<P>
A rugalmassági rendelkezések megfelelő használatára való ösztönzés érdekében a Bizottság számos útmutató dokumentumot tett közzé. Ez is hozzájárul az átláthatóság és a jogbiztonság biztosításához. Fontos emlékezni arra is, hogy a Bizottság a - különösen a nagyon kis vállalkozásoknál felmerülő - adminisztratív terhek csökkentésén fáradozva már javasolta a rendelet ennek megfelelő módosítását. Ugyanakkor ez a javaslat, ahogy Önök is tudják, még függőben van.
<P>
Harmadrészt pedig az élelmiszerláncra vonatkozó információszolgáltatáshoz tartozik a tenyésztő által a vágóhíd és annak hatósági állatorvosa számára kiállított írásbeli nyilatkozat is. Ez az információszolgáltatás lényeges adatokat nyújt a kockázaton alapuló ellenőrzésekhez. Az illetékes hatóságok számára nem régen nyílt lehetőség arra, hogy eltérjenek attól a rendelkezéstől, hogy az információt legalább 24 órával előbb a vágóhíd rendelkezésére kell bocsátani.
<P>
Ezenfelül örömmel jelentem be, hogy jövő áprilisban a következő Bizottság kerekasztal-beszélgetést fog szervezni valamennyi érintett fél között a hústermékek ellenőrzésének lehetséges felülvizsgálatáról annak érdekében, hogy - figyelembe véve a jelenlegi veszélyforrásokat - megvizsgálják hatékonyságát.
<P>
Végezetül szeretném hangsúlyozni, hogy a hatósági ellenőrzésekben részt vevő laboratóriumokat akkreditálni kell az elemzési eredmények magas színvonalának és egységességének biztosítása érdekében, hogy ezek ne kockáztassák az élelmiszer-biztonságot. Ez fontos az EU-n belüli kereskedelem zökkenőmentes napi működéséhez és a harmadik országokkal való kereskedelem megkönnyítéséhez. A Bizottság ugyanakkor nemrég megállapodott a trichinella-teszt átmeneti időszakának 2013 végéig történő meghosszabbításáról, hogy ezáltal több időt biztosítson a laboratóriumok akkreditálásához.
<SPEAKER ID="336" NAME="Christa Klaß">
a PPE képviselőcsoport nevében. - (DE) Elnök asszony, biztos úr, hölgyeim és uraim, szeretném megköszönni kollégámnak Schnellhardt úrnak a kérdését. Ez lehetőséget nyújt számunkra, hogy a rendeletek végrehajtása során szerzett kedvező és kevésbé kedvező tapasztalatokat azonosítsuk. Az élelmiszer-higiéniai jogszabályok a húselőállításra vonatkozó higiéniai szabályokat rögzítik.
<P>
A bizottsági konzultáció azt mutatja, hogy jókora előrelépés történt, és hogy a rendeletek alkalmazása összességében hatékonyan működik. A kis hentesüzemek a túlzottan szigorú rendeletek által okozott csődje feletti aggodalom a kisvállalkozások számára engedélyezett kivételeknek köszönhetően a legtöbb esetben nem bizonyult megalapozottnak. A konzultáció ugyanakkor azt is világosan mutatja, hogy sok esetben problematikus a szabályok alkalmazása. Ezt megerősíti az az információ is, amelyet az általam képviselt régió vállalataitól és felügyeleti hatóságaitól kaptam.
<P>
Miután a régió hatóságai jelentős mozgástérrel rendelkeznek a döntéshozatalban, az egyes esetekben meg tudnak felelni a kisebb hentesüzemek igényeinek. Ez határozottan jó, mivel csak így tudjuk biztosítani, hogy a széles körű termékkínálatot nyújtó, friss árut és minőséget biztosító, kisebb hentes üzemek ne roppanjanak össze a túlzott papírmunka súlya alatt. Ugyanakkor e rugalmasságnak megvannak a határai, ha a felügyeleti hatóságok kényük-kedvük szerint kivételeket tesznek és különbözően értelmezik a rendeleteket.
<P>
Ez súlyosan torzítja a versenyt, nemcsak a tagállamok között, hanem azokon belül is. Ezért újításokat kell bevezetnünk az élelmiszer-higiéniai rendeletekbe, hogy az ellenőröknek nagyobb jogbiztonsága és nagyobb jogi hatásköre legyen. Az ellenőrök rendelkezésére megfelelő jogi eszközök kell, hogy álljanak - például bírságok formájában.
<P>
Almunia úr, nagyfokú jogbizonytalanság van e területen, amit meg kell szüntetni, és javaslatot várunk a Bizottságtól.
<SPEAKER ID="337" NAME="Karin Kadenbach">
az S&D képviselőcsoport nevében. - (DE) Elnök asszony, biztos úr, hölgyeim és uraim, először is szeretnék gratulálni mindenkinek, aki az élelmiszer-higiéniai rendeletek életbe léptetésében szerepet játszott, mert ez a bizottsági közlemény igen kedvező képet nyújt a rendeletek alkalmazása során szerzett tapasztalatokról. Ezt nem szabad alábecsülni, hiszen ahogy már elhangzott, ezek az új rendeletek paradigmaváltást jelentenek az élelmiszer-higiéniai politikában.
<P>
A rendeletek innovatív jellege miatt irányoztak elő a tapasztalatokról szóló előzetes jelentést a hatálybalépés után csupán 3 évvel. A tagállamok, az élelmiszer--ipari vállalkozások általánosságban elégedettek voltak a rendeletekkel, és alkalmazásukban előrelépésről számoltak be. A tagállamok és a magánszektorbeli érdekcsoportok véleményében nem tüntettek fel komolyabb nehézséget sem a vállalatok, sem a hatóságok szempontjából. Egyhangúlag úgy látják, hogy e rendeletek ugyan igényelnek némi kiigazítást, de alapvető felülvizsgálatra nincs szükség. A meglévő jogszabályok megfelelnek annak a kihívásnak, hogy a fogyasztók számára a lehető legjobb minőséget és a termékhigiénia szempontjából a legmagasabb szintű biztonságot nyújtsák, valamint hogy rugalmas választ adjanak a vállalatok, és különösen a nagyon kis vállalkozások igényeire.
<P>
A mondásnak megfelelően, miszerint "aki nem fejleszt, nem is lehet jó”, a jelentés elkészítése során azonosított problémákat, ahogy Schnellhardt úr már említette, meg kell vizsgálni annak érdekében, hogy az okot meghatározzuk, és - szükség esetén - megoldást kell találnunk. Természetesen továbbra is szorosan figyelemmel kell követni a higiéniai jogszabálycsomag végrehajtását, mivel néhány tagállam számára még nem állt elegendő idő rendelkezésre ahhoz, hogy kiegyensúlyozott és részletes értékelést adjon. Majd csak ha átfogó értékelés lesz előttünk, akkor kell döntenünk arról, hogy kell-e valamit módosítanunk az élelmiszer-higiéniai rendeleteken, és ha igen, mit.
<SPEAKER ID="338" NAME="Joaquín Almunia">
a Bizottság tagja. - Elnök asszony, először is szeretném megköszönni mindenkinek a vitában való részvételt. Úgy tartjuk, hogy a júliusi jelentés kiindulópontként szolgál a rendeletek lehetséges fejlesztéséről szóló vitához, és a Bizottság annak rendje és módja szerint meg fogja vizsgálni a jogszabályi módosítások szükségességét. Nagy örömmel vesszük a tagállami szerepvállalásokat; az Önök hozzájárulásai nagyon hasznosak számunkra az új kezdeményezések megfelelő előkészítéséhez.
<P>
Örömmel tekintünk a Parlamenttel, valamint a tagállamokkal és úgy az állami, mint a magánszektor érintett feleivel való további együttműködés elé, és biztos vagyok abban, hogy valamennyiünk közös célja az lehető legmagasabb szintű élelmiszer-biztonság elérése. Úgy gondolom, ez a legfontosabb következtetés, amelyet a ma esti vitából levonhatunk.
<SPEAKER ID="339" NAME="Elnök">
A vitát lezárom.
