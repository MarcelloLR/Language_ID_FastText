<CHAPTER ID="016">
Az elnök nyilatkozata
<SPEAKER ID="020" NAME="Elnök:">
Tegnap az ETA terrorszervezet újabb gyilkosságot követett el. Egy 46 éves törzsőrmestert, Luis Conde de la Cruzt ölt meg egy autóba rejtett bomba, Észak-Spanyolországban. 24 órán belül ez volt az országbon belül a harmadik, autóban elrejtett és felrobbantott bomba. E három robbantásban többen megsebesültek, köztük egy személy súlyosan. Az Európai Parlament határozottan elítéli ezt a terrorcselekményt, és komoly aggodalmát fejezi ki az események kapcsán.
<P>
Engedjék meg, hogy az Európai Parlament nevében őszinte részvétemet nyilvánítsam Conde törzsőrmester családjának, rokonainak, hogy szolidaritásunkról biztosítsam Spanyolországot, annak hatóságait, és különösen a spanyol biztonsági erőket. Szeretném kifejezni támogatásunkat és mély együttérzésünket mindazok irányában is, akik a robbantásokban megsérültek, továbbá családtagjaiknak is.
<P>
Teljes egyértelműséggel és minden alkalmat megragadva hangsúlyoznunk kell, hogy a terrorizmust a szabadság, az emberi jogok és a demokrácia elleni közvetlen támadásnak tekintjük. Nem ismételhetjük elégszer, hogy a terrorizmust semmi sem indokolhatja. Ezért is együtt kell küzdenünk a terrorizmus ellen, mindig betartva a törvényt, és alkalmazva annak teljes szigorát. Az Európai Unió szolidaritásra épülő közösség. A bármely tagállamában elkövetett terrorista bűntett az egész Európai Unió, mindannyiunk ellen elkövetett bűntettnek minősül.
<P>
Kérem, adózzunk egy perces néma felállással az áldozatoknak!
<P>
(A Ház egy perces felállással adózik az áldozatoknak.)
