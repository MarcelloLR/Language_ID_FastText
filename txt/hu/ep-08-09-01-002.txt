<CHAPTER ID="002">
Az elnökség közleménye
<SPEAKER ID="006" NAME="Elnök">
Hölgyeim és uraim, üdvözlök mindenkit. Először is szeretnék néhány szót szólni a strasbourgi plenáris ülésteremmel kapcsolatban kialakult helyzetről. Ahogyan azt Önök is tudják, a plenáris ülésterem álmennyezetének augusztus 7-i részleges leszakadása miatt az Európai Parlament mostani, első szeptemberi ülését kivételesen itt, Brüsszelben kellett megtartani. Ezt a döntést a képviselők és a személyzet lehető legnagyobb biztonságára tekintettel hoztam meg, az első szakvélemények elolvasása és a képviselőcsoportok elnökeivel, valamint a francia tanácselnökséggel történő konzultáció után. A döntésben szerepet játszott az is, hogy az Európai Parlament jogalkotási munkájának folytonosságát biztosítani szükséges.
<P>
A vizsgálatok első eredményei azt mutatják, hogy az álmennyezet részleges leszakadását azokban az építőelemekben keletkezett törések okozták, amelyek a felfüggesztett mennyezetet a valódi mennyezetszerkezettel kötik össze. A vizsgálatok jelenleg is folyamatban vannak, ezek elvégzésével a Parlament több független, nemzetközi szerkezetmérnökséggel foglalkozó vállalatot bízott meg, hogy további adatokat tudjon meg a balesetről, és arról, ki felelős érte. A vizsgálatokat az illetékes helyi hatóságokkal és a francia kormány által kijelölt vezető építésbiztonsági szakemberrel szoros együttműködésben végezzük. Az eredeti mennyezetet építő vállalkozók között a felelősség a végső vizsgálati jelentések alapján oszlik meg, a jelentés elkészülte után. A plenáris ülésteremben az álmennyezetet most egy új, a független szakértők és a helyi építési hatóságok által jóváhagyott technikával újra felfüggesztik.
<P>
Habár mindent megteszünk annak érdekében, hogy a munka mielőbb befejeződjön, az eljárás szükségszerűen némileg hosszadalmas. Ennek ellenére reméljük, hogy az összes biztonsági vizsgálat és a szükséges javítások időben elkészülnek, hogy a Ház a II. szeptemberi ülését Strasbourgban tarthassa.
<P>
Szeretném biztosítani Önöket, hogy a biztonság a legfontosabb tényező minden döntésünk esetén.
