<CHAPTER ID="016">
Az európai kisvállalkozások környezetének fejlesztése érdekében tett lépések - Európai kisvállalkozói intézkedéscsomag (Európai kisvállalkozói intézkedéscsomag) (vita) 
<SPEAKER ID="165" NAME="Elnök">
A következő napirendi pont a Tanácshoz intézett szóbeli kérdés megvitatása az európai kis- és középvállalkozások környezetének fejlesztése érdekében tett lépésekről - Európai kisvállalkozói intézkedéscsomag, előterjesztette: Nicole Fontaine és Giles Chichester, a PPE-DE csoport nevében, valamint Herczog Edit, a PSE csoport nevében - B6-0485/2008).
<SPEAKER ID="166" NAME="Herczog Edit">
szerző. - Elnök úr! Mi itt a Parlamentben valamennyien üdvözöljük azokat az eredményeket, amelyeket az elmúlt öt év során a Bizottság, és különösen Verheugen úr, az Európai Parlamenttel és az európai vállalkozásokkal együtt elért: az európai vállalkozásokkal kapcsolatos megközelítési mód változásai terén elért sikereinknek most már neve is van - a "gondolkozz először kicsiben” alapelv, amelyet az európai kisvállalkozói intézkedéscsomag tartalmaz. Dolgoznunk kell ennek a jogi aktusnak a megvalósításáért.
<P>
A jelenlegi gazdasági válság különösen aláhúzza az európai kisvállalkozói intézkedéscsomag lehető leggyorsabb elfogadásának szükségességét. A 23 millió európai vállalkozásnak és az érintett európai alkalmazottak kétharmadának egyértelmű üzenetre van szüksége arról, hogy a "gondolkozz először kicsiben” jogalkotási megközelítésében bekövetkezett változás valós alapot jelenthet a jövőbeni munkánkhoz és magatartásunkhoz.
<P>
Az azzal kapcsolatos legelső jel, hogy ezt tesszük, a "kicsi kis- és középvállalkozások” tesztje. Ezért mivel egyértelmű üzenetre van szükség, nagyon sajnáljuk, hogy a Tanács nem tette kötelezővé az európai kisvállalkozói intézkedéscsomagban szereplő rendelkezéseket.
<P>
Valóban reménykedünk abban, hogy az Európai Tanács a következő héten visszatér erre a kérdésre, és hogy a tagállamok miniszterelnökei kötelező jelleget adnak ennek az európai kisvállalkozói intézkedéscsomagnak. Üdvözöljük azonban a Tanács döntését a kiemelt cselekvésekről. Szerintünk nagyon fontos először kicsiben gondolkodni a finanszírozáshoz való hozzáférés javítása érdekében; nagyon fontos először kicsiben gondolkodni a szabályozási környezet leegyszerűsítése szempontjából; és nagyon fontos először kicsiben gondolkodni a piacra jutás megkönnyítéséről.
<P>
Együttes cselekvésre kérjük a Bizottságot és a Tanácsot. Még inkább európai válaszra van szükség. A több országra kiterjedő válaszok nagyon hatásosak lehetnek, de sokkal inkább eltéréseket eredményezhetnek azon kohézió helyett, amelyet az európai ügy alapján szeretnénk elérni. Ezért döntő jelentőségű, hogy a Bizottság továbbfejlessze a tagállamok éves jelentéstételi eljárásait a lisszaboni eredménytábla támogatásával, és az a kérdésem, hogy a Tanács hajlandó-e ezt megtenni.
<P>
Az európai polgároknak, vállalkozóknak és alkalmazottaknak szükségük van ötletekre, de ennél többre is szükségük van. Innovációra van szükségük az eljárásainkban, de még ez sem elég. Cselekvésre is szükségük van, de még itt sem állhatunk meg. Meg kell valósítanunk terveinket ötleteink, innovációink és cselekvéseink alapján. Kérem, hogy tegyenek ezért. A Parlament támogatja Önöket ebben a kérdésben.
<SPEAKER ID="167" NAME="Nicole Fontaine" LANGUAGE="FR">
Elnök úr, Jouyet úr, Verheugen úr, hölgyeim és uraim! Képviselőcsoportunk lelkesen támogatja az európai kisvállalkozói intézkedéscsomag tervezetét, amelyet a Bizottság tavaly júniusban benyújtott hozzánk.
<P>
Való igaz, hogy a 2000. évtől kezdve több kezdeményezést is benyújtottak a kis- és középvállalkozásokért - elsősorban Vlasto asszony kiváló munkája jut az eszembe a kis- és középvállalkozási chartáról -, mi ezeket a kezdeményezéseket üdvözöltük, de elégtelennek tartottuk, mivel túl gyakran csak a jóindulatú remény szintjén mozogtak.
<P>
Ma tovább kell lépnünk. Az országainkban megtapasztalt súlyos gazdasági válság, különös tekintettel a kis- és középvállalkozásokra gyakorolt aggasztó következményekre, ott ösztönöz minket, ahol bátorításra van szükség. E tekintetben az európai kisvállalkozói intézkedéscsomag egy új, eltökélt, proaktív megközelítési mód részét alkotja.
<P>
Néhány héten belül meg fogjuk vizsgálni Herczog asszony jelentését a Bizottság közleményéről, de ma, ennek a szóbeli kérdésnek a benyújtásával a Tanács összehívása mellett döntöttünk.
<P>
Jouyet úr! Érdeklődéssel fogadtuk a Versenyképességi Tanács által tegnap elfogadott következtetéseket, és szeretnénk tudni, hogy vajon az Európai Tanács december 11-12-i ülése valóban átveszi-e ezeket a következtetéseket és törekedni fog-e arra, hogy gyorsan átültessék a "gondolkozz először kicsiben” általános vezérelvet a tagállamok jogalkotásába.
<P>
Reméljük, hogy a Tanács továbblép az ehhez kapcsolódó cselekvési tervnek az alapján, és gyakorlati intézkedéseket tesz. Ebben a vonatkozásban, és a számomra előírt rövid idő alatt szeretnék kiemelni három olyan területet, amelyeken határozottan kézbe kell vennünk az eseményeket.
<P>
Először: szisztematikus hatásvizsgálatok és rendszeres nyomon követés, az Európai Parlament megfigyelése mellett, az európai kisvállalkozói intézkedéscsomag helyzetéről a tagállamokban. Másodszor: a közbeszerzési szerződésekhez való hozzáférés. A magatartási kódexnek nincs kötelező ereje; közösen fantáziadúsabbnak, eltökéltebbnek kell lennünk, és olyan megfelelő és gyakorlatias intézkedéseket kell javasolnunk, amelyek valóban elérhetővé teszik ezeket a szerződéseket a kis- és középvállalkozások számára. És végül: a finanszírozáshoz való hozzáférés, ami a jelenlegi helyzetben még inkább létkérdés, mint valaha.
<P>
Az Ön javaslatai megalapozottak, Jouyet úr, de az ajánlat mellé támogatást is kell helyezni. Nincs vesztegetni való időnk. Kérem, biztosítson bennünket a Tanács szándékai felől.
<SPEAKER ID="168" NAME="Jean-Pierre Jouyet" LANGUAGE="FR">
Elnök úr, McMillan úr, Verheugen úr, tisztelt képviselőtársaim! Amint Önök is rámutattak, hölgyeim és uraim, a Tanács hétfőn elfogadott bizonyos következtetéseket a Bizottság által javasolt európai kisvállalkozói intézkedéscsomagról. Ez az európai kisvállalkozói intézkedéscsomag erős politikai elkötelezettséget képvisel 23 millió kis- és középvállalkozás felé. Amint erre Fontaine asszony rámutatott, ez egyben a jelenleg zajló gazdasági válságra adott fontos válasz is. Ezért Hervé Novellivel együtt, aki legnagyobb sajnálatára nem lehet velünk, meggyőződésem, hogy biztosíthatom Fontaine asszonyt és Herczog asszonyt afelől, hogy az Európai Tanács ki fogja fejezni erős politikai támogatását a jelenlegi európai kisvállalkozói intézkedéscsomag céljai mellett.
<P>
Amint Önök is kihangsúlyozták, az európai kisvállalkozói intézkedéscsomag nem alkalmas a jelenlegi gazdasági problémák megoldására, viszont gondoskodnia kell arról, hogy lényeges lépéseket tegyünk a pénzügyi válság és az abból fakadó gazdasági visszaesés kezelésére. Ez az oka annak, hogy hétfőn egy cselekvési tervet is elfogadtunk, amely kötelezi a tagállamokat ezeknek a sürgős intézkedéseknek a végrehajtására. Ez a jogi aktus rendkívül fontos, és a francia elnökség rendkívül elégedett ezzel a nagyon tartalmas tervvel. Fontaine asszony megfelelően felvázolta a benne szereplő erős ajánlásokat.
<P>
Először és elsősorban meg kell vizsgálnunk a kis- és középvállalkozások finanszírozásának problémáját. Ebből a szempontból meg kell dicsérnünk az Európai Beruházási Bank erőfeszítéseit, mivel 2008 és 2011 között 30 milliárd eurót injektál ebbe a területbe. Ezen túlmenően azonban a késedelmes fizetésekről szóló irányelv felülvizsgálatáról is gondoskodnunk kell, a vállalkozások pénzforgalmi problémáinak enyhítése érdekében. Az európai kisvállalkozói intézkedéscsomag és a cselekvési terv javasolja annak biztosítását, hogy a kis- és középvállalkozásokat harminc napon belül kifizessék. Nem tudom, hogy sikerül-e megvalósítanunk ezt a célkitűzést, de meggyőződésem, hogy ebbe az irányba kell elindulnunk. A késedelmes fizetések csökkentése megkönnyíti a kis- és középvállalkozások pénzforgalmát egy olyan időszakban, amikor Európában minden negyedik fizetőképességi ügyet a túlzottan késedelmes kifizetések idéznek elő.
<P>
A kockázatitőke-piacok fellendítése egy további fontos tényező, mivel ez a piac, amint Önök is tudják, Európában szintén nagyon korlátozott az Egyesült Államokkal összehasonlítva. Vannak terveink egy európai kockázatitőke-mechanizmus létrehozására, valamint a kockázatitőke-alapok tagállamok közötti elismerésére nézve.
<P>
Következő prioritásunk, amint erre Önök is rámutattak, hölgyeim és uraim, az egyszerűsítés. A kis- és középvállalkozások még a nagy vállalkozásoknál is jobban szenvednek a bürokráciától és a rájuk kirótt különféle adminisztrációs feladatoktól. Ezért valóban végre kell hajtanunk és alkalmaznunk kell a "gondolkozz először kicsiben” alapelvet, amely tartalmazza a kis- és középvállalkozások érdekeinek figyelembevételét az egész Unió jogalkotásában.
<P>
Egy kis- és középvállalkozási teszt és hatásvizsgálatok létrehozásában is reménykedünk, biztosíthatom Önöket afelől, hogy a kis- és középvállalkozásokat érintő valamennyi közösségi szöveget végre fogják hajtani és nyilvánosságra fogják hozni, és kívánatos lenne, hogy a tagállamok is ugyanezt tegyék. Ezenkívül azt is vállaljuk, hogy nem kérjük be többször is ugyanazokat az információkat a kis- és középvállalkozásoktól - más szavakkal arra törekszünk, hogy mindent meg lehessen tenni egyetlen fordulóban.
<P>
Ami a finanszírozást és az egyszerűsítést illeti, vannak fontosabb intézkedések. A kis- és középvállalkozásoknak képeseknek kell lenniük arra, hogy teljes mértékben kihasználják az egységes piac és különösen az exportlehetőségek előnyeit. Ezért az európai társasági törvény elfogadása a kis- és középvállalkozások számára is lehetővé teszi, hogy alaposabban kihasználják ennek a piacnak az előnyeit, mert különböző európai piacokon leányvállalatokat hozhatnak létre.
<P>
Hogy megválaszoljam a feltett kérdéseket, és annak a kérésnek a fényében, amelyet a Versenyképességi Tanács az Európai Tanácshoz intézett, a Tanács - a legmagasabb szinten - és a Bizottság kötelezettséget vállalt ennek a cselekvési tervnek a szoros figyelemmel követésére, különösen a lisszaboni folyamatot kísérő nemzeti reformprogramok összefüggésében.
<P>
Őszintén elégedettek vagyunk azzal a lendülettel, amelyet a múlt hétfői cselekvési terv ennek a munkának adni tudott. A Tanács valóban hiszi, hogy a kis- és középvállalkozásokra vonatkozó politika az egyik kulcsfontosságú terület a gazdasági válság ellen folytatott közös harcunkban és az Európai Unió gazdaságának gyors fellendítésében.
<SPEAKER ID="169" NAME="Günter Verheugen">
a Bizottság alelnöke. - (DE) Elnök úr, hölgyeim és uraim! A válság kezdetén - mivel még csak a válság kezdetén tartunk - az európai kis- és középvállalkozások jövőjével kapcsolatos kérdés még fontosabbá vált. Ugyanis valamit nagyon világosan fel kell ismernünk: ennek a válságnak a hatásai súlyosabban érintik a kis- és középvállalkozásokat, mint a nagyvállalatokat, egyszerűen azért, mert a kisebb vállalkozások nem rendelkeznek olyan tőkealappal, amely lehetővé tenné a számukra egy hosszabb szűk időszak átvészelését.
<P>
Így tehát döntő fontosságú, hogy az európai kis- és középvállalkozásoknak adott jelzésünk erős és egyértelmű legyen. Ezért nagyon hálás vagyok Jean-Pierre Jouyet úrnak és a francia elnökségnek azért a bőséges támogatásért, amelyet az európai kisvállalkozói intézkedéscsomaghoz nyújtottak, és köszönetet mondok Herczog asszonynak és Fontaine asszonynak a mai vita kezdeményezéséért.
<P>
Ez nagyon fontos, mert az Európai Tanács nagy izgalommal tekint előre a következő hétre. Európa népei várják az állam-, illetve kormányfők jövő heti ülését és választ várnak tőlük, választ várnak a következő kérdésekre: "Hogyan fogjuk átvészelni ezt a válságot, hogyan tudjuk megőrizni a jólétünket, hogyan tudjuk megőrizni munkahelyünket, hogyan tudjuk megőrizni biztonságunkat”? 23 millió európai kis- és középvállalkozás emellett Brüsszelre tekint és választ vár az állam-, illetve kormányfőktől. Ezért örülök annyira, amiért Jean-Pierre Jouyet az előbb azt mondta, hogy az Európai Tanács támogatása erős és egyértelmű. És kétség nélkül mindketten egyetértünk abban, hogy ez azt jelenti, hogy néhány szónál biztosan többet találunk erről a témáról a következtetések között. Ezért nagyon boldog vagyok.
<P>
Ez a politika valójában csak a kezdet. Az Európai Parlamentnek ebben nagyon fontos szerepe van. Mert erre is vonatkozik az, hogy a szavak nagyon szépek ugyan, de a tettek számítanak. És a kis- és középvállalkozásokkal kapcsolatos cselekvésekre először nemzeti, regionális, sőt helyi szinten kerül sor. Gondoskodnunk kell arról, hogy ezek az alapelvek, amelyeket ereklyeként őrzünk Európában, életre keljenek a tagállamokban és minden régiónkban.
<P>
A kis- és középvállalkozásokat nem nyűgnek, hanem az európai gazdaság magjának kell tekintenünk. Csak akkor lesznek képesek betölteni feladatukat az európai gazdaságban, ha biztosítjuk a számukra a szükséges keretfeltételeket.
<SPEAKER ID="170" NAME="Giles Chichester">
a PPE-DE képviselőcsoport nevében. - Elnök úr! Annak figyelembevételével, hogy a kisvállalkozások mennyire fontosak a gazdaságban a foglalkoztatás és a munkahelyteremtés, a vállalkozás és a jólét megteremtése, az innováció, az új termékek és az új szolgáltatások szempontjából, akkor legfőbb ideje, hogy tegyünk is valamit erőfeszítéseik támogatásáért ezekben a nehéz időkben. Létezik egy irányzat az EU szintjén, amely lelkesedik a kis- és középvállalkozások lehetőségeiért és teljesítményéért. Valóban elég nehéz lenne rosszat mondani róluk. Ám ez a kérdés és az állásfoglalási indítvány arra irányul, hogy túl kell lépnünk a retorikán és konkrét cselekvéseket kell megvalósítanunk.
<P>
Az egyik azonosított prioritás az, hogy nagyobb hozzáférést kell biztosítanunk a finanszírozáshoz a kis- és középvállalkozások számára. Ez egy szűnni nem akaró kiáltás, mert a probléma már nagyon régóta fennáll. Most, a pénzügyi válság kellős közepén, amikor a hitelezés elakadása minden vállalkozást sújt, a kis- és középvállalkozások helyzete még rosszabbra fordult, mert általában az élelmezési lánc végén helyezkednek el, már ami a kifizetések sorrendjét illeti. Ezért erősen támogatom a finanszírozás és a hitelezés elérhetőbbé tételét. A kérdés csak az, hogy a bankok hogy fognak erre reagálni.
<P>
Saját tapasztalataim alapján, amelyeket akkor szereztem, amikor egy kisvállalkozásnál dolgoztam, illetve amikor később vezettem azt, nagyon nehéz meghatározni azokat a segítségnyújtási és támogatási formákat, amelyek az összes kis- és középvállalkozásnak segítséget nyújthatnak, mivel ezek a vállalkozások annyira sokfélék. Úgy érzem, hogy az információkhoz való hozzáférés jelentheti a legjobb segítséget, és meggyőződésem, hogy az Internet ebből a szempontból hatalmas változást idézett elő azóta, amikor én a vállalkozói szférában dolgoztam.
<P>
A következő hasznos gondolat az, hogy békén kell hagyni a vállalkozásokat. Miközben tehát elismerem, hogy nem lehet megszüntetni minden szabályozást, támogatom a jobb szabályozás elsőbbségét, nem utolsósorban azért, mert ezt a jogalkotók és a kormányok meg tudják tenni. Támogatom a Bizottság és a tagállamok cselekvési felhívását.
<SPEAKER ID="171" NAME="Neena Gill">
a PSE képviselőcsoport nevében. - Elnök úr! A kicsi vállalkozások központi szerepet játszanak az én régiómban. West Midland ipara üdvözli a "gondolkozz először kicsiben” alapelvet. A jelenlegi pénzügyi válság azonban sok kisvállalkozást súlyos nehézségek elé állított. Amint korábban már hallottuk, pénzforgalmi problémákkal és kifizetetlen hitelekkel küszködnek, és nem jutnak hozzá hitelekhez. A régiómra vonatkozó legfrissebb fizetésképtelenségi számadatok szerint az elmúlt három hónapban 500 vállalkozás ment tönkre. Ezért üdvözlöm az EIB által felkínált finanszírozást.
<P>
Viszont nem hiszem, hogy az eddigi javaslatok elég messzire mennének a kötelező jelleg szempontjából - pedig csak ez segíthetne valójában a kis- és középvállalkozások szektorának. Tehát szeretném feltenni a következő kérdést a Tanácsnak: hogyan akarják megoldani ezt a kérdést a jövő héten? Hallottam, mit mondott a Versenyképességi Tanács, de a fontos szempont az, hogy ha a javaslatok nem kötelező erejűek, akkor most nem jelentenek valós segítséget a kisvállalkozásoknak; nem nyújtanak segítséget ahhoz, hogy bejuthassanak a piacokra vagy hozzájussanak finanszírozáshoz.
<P>
Azt hiszem, már nagyon sok éve hallottam, amikor valaki azt mondta, nagyon fontos, hogy a Tanács egyértelművé tegye, hogy csökkenteni akarja az adminisztrációs terheket. A kisvállalkozásoknak ezek jelentős költségeket okoznak. Míg a nagyvállalatok 1 eurót költenek minden egyes alkalmazottra, a kisvállalkozásoknál ez a költség akár a 10 eurót is elérheti alkalmazottanként.
<P>
Végül szeretném a vitát még egy szemponttal kiegészíteni. Bár a pénzügyi válságok kezelése nagyon fontos, többet kell tennünk a kis- és középvállalkozásokért most azonnal, mert ők alkotják a reálgazdaságot.
<SPEAKER ID="172" NAME="Šarūnas Birutis" LANGUAGE="LT">
A kis- és középvállalkozások alkotják gazdaságunk DNS-ét; támogatnunk kell őket, miközben fejlesztjük a versenyképességet és a foglalkoztatási szintet Európában. Az európai kisvállalkozói intézkedéscsomag kezdeményezését ma az összes politikai pártnak támogatnia kell. Ez egy nagyon fontos hozzájárulás az európai kis- és középvállalkozások számára a jelenlegi pénzügyi és gazdasági válság figyelembevételével.
<P>
Itt fekszik előttünk egy állásfoglalás-tervezet, amely visszatükrözi az Európai Parlament aggályait és a Tanács kötelezettségeit.
<P>
Törekednünk kell az európai kisvállalkozói intézkedéscsomag hatékony végrehajtására az összes tagállamban. Ez megköveteli az intézkedéscsomag beillesztését a nemzeti cselekvési tervekbe és a jogi dokumentumokba, és egy megfigyelési rendszer bevezetését ehhez a dokumentumhoz a tagállamokban.
<P>
További intézkedéseket kell tennünk annak biztosítására, hogy az európai kisvállalkozói intézkedéscsomag ne jusson az európai kis- és középvállalkozások chartájának szomorú sorsára. Meg kell értenünk, hogy az iránymutató dokumentumok gyakran a nemzeti bürokraták íróasztalán végzik, és végeredményben nem érik el kitűzött céljukat:
<P>
Adóhitelek és ösztönzők vállalkozások beindításához, mikrohitelek, hitelgaranciák, kockázati tőke, ingyenes tájékoztatás és tanácsadás nyújtása, a vállalkozó arculatának fejlesztése és tekintélyének folyamatos növelése stb.
<P>
A cél szentesíti az eszközt; ehhez azonban erőfeszítésekre és bátorságra van szükség. Semmi kétségem sincs afelől, hogy az európai kisvállalkozói intézkedéscsomag közösségi szintű végrehajtása hozzájárul majd Európa gazdasági és szociális hanyatlásának megakadályozásához, és enyhíteni fogja a pénzügyi válság következményeit.
<SPEAKER ID="173" NAME="Corien Wortmann-Kool" AFFILIATION="PPE-DE">
(NL) Először is szeretnék elismeréssel adózni a francia elnökség előtt, amiért ilyen gyorsan levonták a megfelelő következtetéseket ebből az európai kisvállalkozói intézkedéscsomagból, hogy az események valóban beindulhassanak. A Parlament haladéktalanul reagált erre azáltal, hogy megváltoztattuk eljárásrendünket. Elvégre ebben a gazdasági válságban valóban mindent meg kell tennünk az európai kis- és középvállalkozásokért, mivel pontosan ők alkotják az európai kisvállalkozói intézkedéscsomag létalapját.
<P>
Sokkal jobban ki kell használnunk az európai vállalkozókban rejlő lehetőségeket. Most különösen a női vállalkozókra szeretném felhívni a figyelmüket, mert van itt egy furcsa paradoxon. A nők ezen a területen sokkal jobbak. Sokkal kisebb a valószínűsége annak, és a számadatok is ezt mutatják, hogy a női vállalkozók csődbe mennek.
<P>
Ennek ellenére a női vállalkozók sokkal nehezebben jutnak hozzá a vállalkozásuk elindításához szükséges hitelhez. Ezt feltétlenül meg kell könnyítenünk, mivel kétségbeejtő szükség van erre. Ez azt jelenti, hogy a női vállalkozók számára meg kell könnyíteni a hozzáférést a finanszírozáshoz és a létező pénzeszközökhöz.
<P>
A mikrohitel is rendkívül fontos eszköz a nők gazdasági helyzetének és függetlenségének javításában, nem utolsósorban a kisebbségi csoportokhoz tartozó nők esetében. A jelenlegi hitelválságban, amikor a bankok nehezebben adják meg a hiteleket, ez különösen nehézzé vált, és ez további okot alkot arra nézve, hogy miért olyan fontos az Európai Beruházási Bank által nyújtott garanciák elérhetősége, konkrétan a mikrohitelekre és a női vállalkozókra gondolok.
<P>
A nők számára nagyon fontos, hogy képesek legyenek elindítani saját kisvállalkozásukat, hogy hatékonyan össze tudják egyeztetni a hivatást és a családi életet. Ez az Európai Néppárt (Kereszténydemokraták) és az Európai Demokraták Képviselőcsoportja számára is nagyon fontos. Üdvözlöm azt a tényt, hogy a Tanács következtetései már kifejezetten megemlítik a női vállalkozók kérdését. Azt mondom, hogy folytassuk a megkezdett jó munkát.
<SPEAKER ID="174" NAME="Silvia-Adriana Ţicău" AFFILIATION="PSE">
(RO) Érdeklődéssel várjuk a kis- és középvállalkozásokra vonatkozó európai jogi keretek elfogadását. Az EU gazdaságélénkítési terve új forrásokat fog megnyitni a kis- és középvállalkozások finanszírozásához.
<P>
Az adminisztrációs terhek csökkentése, a szakmai képzés finanszírozása és az Európai Globalizációs Alkalmazkodási Alap létrehozása mind-mind olyan intézkedés volt, amely hozzájárul a munkahelyek megóvásához és a vállalkozások támogatásához. Az Európai Beruházási Bank 30 milliárd eurót tesz hozzáférhetővé a kis- és középvállalkozások által igényelt hitelek finanszírozásához. Én azonban úgy érzem, hogy ez az összeg nem lesz elegendő.
<P>
Úgy gondolom, hogy a jelenlegi válság során meg kell tennünk a következő sürgős intézkedéseket: le kell egyszerűsíteni az állami támogatások megadásának eljárását; a társaságalapítás időtartamát három napra kell korlátozni; és garantálni kell, hogy a közintézmények legfeljebb 30 napon belül fizessék ki azokat az összegeket, amelyekkel a kis- és középvállalkozásoknak tartoznak.
<P>
Üdvözlöm a Bizottságnak az elektronikus számlázás előmozdításával kapcsolatos javaslatát, ez a beruházás a becslések szerint 18 milliárd euróba fog kerülni. Emellett fejleszteni kell az olyan társaságokra épülő versenyképes klasztereket, amelyek beruháznak az új technológiák kutatásába és fejlesztésébe.
<SPEAKER ID="175" NAME="Dominique Vlasto" AFFILIATION="PPE-DE">
(FR) Elnök úr, Jouyet úr, Verheugen úr! Valamennyien tudjuk, hogy a kis- és középvállalkozások alkotják az Európai Unió gerincét, mert az Európai Unió munkavállalóinak több mint 70%-át ők foglalkoztatják, és az európai vállalkozások 99%-át képviselik.
<P>
Amint már hallottuk, ez a sok millió kis- és középvállalkozás most aggódik és ki van téve a pénzügyi válság fenyegetéseinek, amely kikezdi a háztartások vásárlóerejét és bizalmát, és ilyen módon befolyást gyakorol a megrendelésekre. Ezért a kis- és középvállalkozások pénzforgalma veszélyben van, és támogatnunk kell tevékenységeiket annak biztosításával, hogy a bankok garantálják a szükséges finanszírozás hatékony elérhetőségét, hogy a kis- és középvállalkozások a felszínen maradhassanak.
<P>
Ez alkotja a Versenyképességi Tanács december 1-jei következtetéseinek lényegét, amelyre Jouyet úr utalt, valamint az európai pénzügyminiszterek által elfogadott gazdaságélénkítési terv lényegét. Feltétlenül állandó politikai prioritássá kell tennünk a kis- és középvállalkozások szükségleteit, és üdvözlöm az európai kisvállalkozói intézkedéscsomagot támogató cselekvési tervet. Ez visszatükrözi azt, hogy szeretnénk gondoskodni annak az irányelvnek az alkalmazásáról, hogy elsőbbséget kell biztosítani a kisvállalkozásoknak, nevezetesen az európai kis- és középvállalkozásoknak.
<P>
Ennek ellenére, amint a biztos úr mondta, és amivel valamennyien egyetértünk, a Tanácsnak csatlakoznia kell más európai intézményekhez, hogy ezt az alapelvet átültethessük a valóságba; túl kell lépnünk a szavakon és cselekednünk kell, hogy végrehajthassuk az összes politikában és az összes európai programban.
<P>
Elmondhatjuk azonban, hogy ez a cselekvési terv megfelelő válasz erre a sürgős helyzetre. Jouyet úr, szeretném megragadni a lehetőséget arra, hogy elismeréssel adózzam a francia elnökség előtt azért a proaktív megközelítési módért, amely lehetővé tette, hogy a szándékokat gyorsan tettekre váltsák.
<SPEAKER ID="177" NAME="Juan Fraile Cantón" AFFILIATION="PSE">
(ES) Elnök úr! Azért kértem szót, hogy gratulálhassak a Bizottságnak ezért a kezdeményezésért, amely fontos előrelépést jelent a bürokrácia és az egyéb akadályok csökkentésében, amelyekkel az európai kis- és középvállalkozásoknak (kkv-k) nap mint nap meg kell küzdeniük.
<P>
A terv kihangsúlyozza, hogy a kis- és középvállalkozások milyen fontos szerepet játszanak Európa gazdaságában. Amint már mások rámutattak, nem szabad megfeledkeznünk arról, hogy az EU-ban durván 23 millió kis- és középvállalkozás működik, ezek biztosítják a munkahelyek 70%-át, és az összes tevékenységi szektort lefedik.
<P>
Az adminisztratív terhek csökkentésére irányuló cselekvési tervnek önmagában az a célja, hogy 2012-re 25%-kal csökkentse ezeket a terheket. Nem tudunk változtatni azon a tényen, hogy a jelenlegi szabályozás generál bizonyos adminisztratív terheket, ennek becsült költségei 2006-ban az európai GDP 3,5%-át tették ki. Ez a nagyra törő célkitűzés egy átfogóbb üzleti politika része, amelynek az a célja, hogy a növekedési potenciál javításával és a vállalkozási kedv bátorításával megkönnyítse kis- és középvállalkozásaink számára más piacok elérését.
<P>
Kitűnő ötlet, hogy segítsünk kis- és középvállalkozásainknak tevékenységeik határainkon túli fejlesztésében. Emellett a vállalkozások létrehozásának közös Európai Uniós eljárásrendje is nagy segítséget jelentene leányvállalatok létrehozásához az EU más tagállamaiban és így kihasználhatnák az egységes piac által felkínált előnyöket.
<P>
Az utolsó szempont, amit szeretnék megemlíteni az, hogy ma a finanszírozás alkotja a kis- és középvállalkozások legnagyobb problémáját. Ezért üdvözöljük az Európai Beruházási Bank arra vonatkozó javaslatát, hogy változatosabbá kívánja tenni a kis- és középvállalkozások támogatására szolgáló eszközöket, le akarja egyszerűsíteni ezeknek igénybevételét, és ki akarja terjeszteni hatókörüket.
<SPEAKER ID="178" NAME="Jacques Toubon" AFFILIATION="PPE-DE">
(FR) Jouyet úr! Amikor Nicole Fontaine feltette kérdését, a Tanács már meg is adta rá a választ. Ez elég ritka jelenség ahhoz, hogy kellően figyelemreméltó legyen.
<P>
A helyzet az, hogy a Versenyképességi Tanács 48 órával ezelőtt megvizsgálta és támogatta azt a tervet, amelyet a Bizottság júliusban benyújtott, és amelyet a Parlament jelenleg is mérlegel. Ez tagadhatatlan siker a francia elnökség vezetése alatt álló Tanács számára, és szeretnék köszönetet mondani Önnek, Jouyet úr, és szeretnék elismeréssel adózni az előtt a nagyszerű munka előtt, amelyet Ön és munkatársai, és különösen Novelli úr elvégeztek.
<P>
A Tanács sikere azért különösen figyelemreméltó, mert a Bizottság terve azt jelentette, hogy Önöknek ki kellett azt egészíteniük egy cselekvési tervvel, a tervben szereplő alapelvek átvételével, és fel kellett állítaniuk célkitűzéseket a következő 3, 5 és 10 évre.
<P>
Az én értelmezésem szerint a gyakorlatban ez először is azt jelenti, hogy most mérlegelnünk kell a kis- és középvállalkozásokra vonatkozó minden egyes jogszabályt és intézkedést. Meg kell ezt tennünk az európai magántársasággal, a késedelmes fizetésekről szóló irányelvvel, reményeim szerint a héa csökkentésével és így tovább.
<P>
Összegzésként azt azért szeretném elmondani, hogy a kis- és középvállalkozásokat nem szabad gettóba zárni, más szavakkal a kis- és középvállalkozások tekintetében bevezetni kívánt jogszabályok nem lehetnek annyira egyediek, hogy végül versenyhátrányt okozzanak. Egyetértek azzal, amit Vlasto asszony az előbb mondott. Nyilvánvaló, hogy a jelenlegi helyzetben, amikor ezeknek a vállalkozásoknak olyan nagy szükségük van finanszírozásra, és amikor a finanszírozás megszerzése ennyire nehéz, nem hozhatunk olyan intézkedéseket az érdekükben, például nem adhatunk számviteli szabályok alóli mentességeket, amelyek csökkentenék hitelképességüket és ezért akadályoznák őket működési feltételeik megszerzésében.
<P>
Ezért a kis- és középvállalkozások nem fiókvállalatok. Az összes többi vállalathoz hasonló vállalatoknak kell lenniük, amelyek nélkülözhetetlenek az európai gazdaság számára.
<SPEAKER ID="179" NAME="Pierre Pribetich" AFFILIATION="PSE">
(FR) Elnök úr! Az európai kisvállalkozói intézkedéscsomag deklarált és legfontosabb célja a kis- és középvállalkozások kulcsfontosságú szerepének elismerése és az ő teljes szívvel történő támogatásuk mindazokkal a problémákkal szemben, amelyek akadályozhatják növekedésüket.
<P>
Amint Önök is tudják, a kisvállalkozások tagadhatatlanul döntő fontosságú szerepet játszanak az európai gazdaság szerkezetében. Ezt a felbecsülhetetlen, a vállalkozások építéséhez, az európai vállalkozó kedvhez nyújtott támogatást szentesíti a Bizottság által bevezetett alapelv: gondolkozz először kicsiben.
<P>
Ki tagadhatja ezt? Mit jelent ez? A vállalkozások 99%-át érinti ez a nagyra törő terv. A két legfontosabb szempont bármely társaságnál, amely nem jelenik meg a mérlegben: a hírnév és az emberek.
<P>
Miért döntöttem úgy, hogy idézem Henry Fordot? Azért, hogy elmondjam, hogy miközben megkönnyítjük a kis- és középvállalkozások életét, továbbra is az alkalmazottak alkotják a vállalkozás szívét, ezért az európai kisvállalkozói intézkedéscsomagnak arra is esélyt kell biztosítania, hogy az alkalmazottak fontosabb szerepet kapjanak ezeknek a vállalkozásoknak az irányításában. Az európai kisvállalkozói intézkedéscsomagnak valójában új lendületet kell adnia ezeknek a társaságoknak helyzetük jobb elismerésével, törekvéseik nagyobb figyelembevételével, és semmilyen körülmények között sem szabad megengednünk, hogy egy súlytalan európai kisvállalkozói intézkedéscsomag jöjjön létre a munkajog szempontjából.
<SPEAKER ID="180" NAME="Zita Pleštinská" AFFILIATION="PPE-DE">
- (SK) Pénzügyi válságok idején az erős szavak nem elegendőek, ezeket konkrét cselekvéseknek kell követniük. A jelenlegi kritikus időkben gondoskodnunk kell arról, hogy a kis- és középvállalkozások hozzáférjenek pénzügyi erőforrásokhoz, hogy végezhessék innovatív tevékenységeiket technológiai fejlettségük és versenyképességük javítása érdekében.
<P>
Ezen a területen meg kell erősíteni a mikrohitel programot és a kockázati tőke alapot. Meg kell teremteni a kutatás, a fejlesztés és az innováció technikai infrastruktúrájába történő beruházások feltételeit, a kis- és középvállalkozások kapcsolódási pontjával. Ezért üdvözlöm az ECOFIN Tanács által elfogadott és a kis- és középvállalkozásoknak szánt 30 milliárd eurós hitelcsomagot.
<P>
Most dolgozom egy jelentés elkészítésén, amely az építési termékek piaci bevezetésének szabályozásával foglalkozik. Nagyon intenzíven együttműködöm kis- és középvállalkozásokkal, és meggyőződésem, hogy nagyon jó jogszabályt sikerül majd készítenem a kis- és középvállalkozásokról.
<SPEAKER ID="181" NAME="Ewa Tomaszewska" AFFILIATION="UEN">
(PL) A kis- és középvállalkozásoknak az összes többi vállalathoz hasonlóan be kell tartaniuk a törvényeket, bár általában nincsenek olyan helyzetben, hogy jogtanácsost vagy magasan képzett pénzügyi tanácsadókat alkalmazzanak. Ugyanakkor a kis- és középvállalkozások hozzák létre a legtöbb munkahelyet. Ezért annyira fontos ennek az ágazatnak a támogatása a rá vonatkozó szabályok egyszerűsítésével, képzés felajánlásával és más hasonló lépésekkel. Válságok során különösen fontos, hogy megkönnyítsük a hitelekhez való hozzájutást. A szolidaritási alap talán képes garantálni ezeket a hiteleket. Támogatom a Kisvállalkozások Európai Chartájának elfogadását és gratulálok a francia elnökségnek.
<SPEAKER ID="182" NAME="Ilda Figueiredo" AFFILIATION="GUE/NGL">
(PT) Elnök úr! A mikro-, kis- és középvállalkozásoknak nyújtott sürgős támogatáshoz alapvetően meg kell változtatnunk az alkalmazott politikákat annak érdekében, hogy kedvező légkört teremthessünk, kifejezetten a lakosság vásárlóerejének növelésével és mindenekfelett a munkavállalók fizetésének emelésével.
<P>
Nem elegendő azonban intézkedéseket bejelenteni és megnyitni hitelkereteket. Ennek a támogatásnak valóban el kell jutnia a mikro-, kis- és középvállalkozásokhoz, és nem szabad lenyelnie a bürokráciának. Nem szabad megelégednünk néhány középvállalat támogatásával, megfeledkezve a mikro- és kisvállalkozásokról, amelyek létfontosságú szerepet játszanak a gazdasági életben és a munkavállalók foglalkoztatásában, akiknek jogait szintén garantálnunk kell ebben a folyamatban.
<SPEAKER ID="183" NAME="Jim Allister" AFFILIATION="NI">
Elnök úr! Ennek a kérdésnek a címe a kis- és középvállalkozások környezetének fejlesztéséről szól. Hadd javasoljam azt, hogy ha az EU valóban segíteni akar egy előre megjósolható retorika eltűrése helyett, akkor valami tartalmas és azonnali lépést kell tennünk. Miért ne kezdeményezhetnénk egy "szabályozási szabadnapot” a kis- és középvállalkozások számára a jelenlegi globális válság során? Az EU-szabályozások egymást követő hullámainak teljesítése annyira nagy követelményeket támaszt, annyira megterhelő és annyira költséges, hogy alaposan elgyengíti az EU kibocsátását és jólétét. A költségek elviselhetetlenek. Több milliárd euróra rúg évente. A "szabályozási szabadnappal” egyetlen csapással milliárdokat megtakaríthatnánk évről évre, és lehetővé tennénk, hogy növekedjenek.
<SPEAKER ID="184" NAME="Paul Rübig" AFFILIATION="PPE-DE">
(DE) Elnök úr, biztos úr, hölgyeim és uraim! Szeretnék egy kérdést feltenni Verheugen biztos úrnak: a Bizottság készen áll-e a 2009. vagy a 2010. évi költségvetési keretek jogi alapjainak előkészítésére? A második kérdés: lehetséges-e prioritást biztosítani azon cselekvési terveknek, amelyek megvalósulása most, a pénzügyi válság figyelembevételével minden korábbi helyzethez képest valószínűbbé válik, és mert ez az európai kisvállalkozói intézkedéscsomag különösen fontossá vált, mert a kis- és középvállalkozásoknak pontosan most van szükségük támogatásra a pénzügyi válság eredményeként? Véleménye szerint képesek leszünk-e elindítani egy azonnali cselekvési programot ezen a területen?
<SPEAKER ID="185" NAME="Jean-Pierre Jouyet" LANGUAGE="FR">
Elnök úr! Szeretnék köszönetet mondani azoknak a felszólalóknak, akik a vita során egyrészt támogatták az európai kisvállalkozói intézkedéscsomagot, másrészt ragaszkodtak a szigorú és kötelező megfigyelésekhez. Ezenkívül szeretném megnyugtatni azokat, akik annak biztosítása mellett érveltek, hogy a pénzügyi támogatást gondosan a kis- és középvállalkozásokra irányítsuk: az Európai Beruházási Bank támogatását valóban el kell különíteni erre a célra.
<P>
Szeretném megnyugtatni Önöket afelől, hogy ami az Európai Tanácsot illeti, a miniszterek közvetíteni fogják ezt az üzenetet az állam-, illetve kormányfőknek, és hogy mi mint az elnökség a lehető legszigorúbb alkalmazás mellett fogunk érvelni. Minden tőlünk telhetőt megteszünk annak érdekében, hogy az európai kisvállalkozói intézkedéscsomag és a hozzá kapcsolódó cselekvési terv a lehető legegyértelműbb politikai támogatást élvezze a legmagasabb szinten. Amint Toubon úr mondta, ügyelni kell arra, hogy a konkrét intézkedések és az egyszerűsítési módszerek ne vezessenek a garanciák elgyengítéséhez a kis- és középvállalkozások tekintetében. Ezt nagyon fontosnak tekintem.
<P>
Végül egy helyeslés Wortmann asszony felé: azt szeretném neki mondani, hogy különösen tisztában vagyok azzal, hogy támogatnunk kell a női vállalkozókat; nemcsak ma, hanem minden este emlékeztetnek engem erre, mert a feleségem szintén egy kisvállalkozást működtet. Ezért nagyon erősen a tudatában vagyok ennek, és számíthat az elnökségre és rám is, az Ön szavait cselekvés fogja követni, természetesen a legcsekélyebb érdekütközések nélkül, ezt mindenki előtt kijelentem.
<P>
Szeretném kiterjeszteni legőszintébb köszönetemet Verheugen úrra és mindenkire a Bizottságban mindazért, amit tettek - jó volt az együttműködés az egész elnökség során a kis- és középvállalkozásokért -, szeretnék köszönetet mondani a vitában való részvételért, valamint Fontaine asszonynak a felvetett kérdésért, és szeretném megismételni, hogy az Európai Parlament nagyon hasznos ebben a folyamatban és az utólagos intézkedések során.
<SPEAKER ID="186" NAME="Günter Verheugen">
a Bizottság alelnöke. - (DE) Elnök úr, hölgyeim és uraim! Köszönöm ezt a rendkívül széles körű konszenzust, amelyet a vita során tanúsítanak, nemcsak a kis- és középvállalkozásokra vonatkozó politikánk célkitűzéseivel, hanem azokkal a lépésekkel kapcsolatban is, amelyeket a cél elérése érdekében meg kell tennünk.
<P>
Szeretnék gyorsan válaszolni a felvetett kérdésekre. Chichester úr, az Európai Beruházási Bank már megadta a pozitív választ. 15 milliárd euró hitelt terveztek kihelyezni 2011-ig, ez az összeg most 30 milliárd, tehát megduplázták a tervezett összeget. Ezenkívül a kis- és középvállalkozásoknak természetesen más pénzügyi eszközök is a rendelkezésükre állnak az Európai Unión belül, különös tekintettel a strukturális alapra. Arra is szeretnék rámutatni, hogy az összes fontosabb európai projektet eleve úgy építjük fel, hogy a kis- és középvállalkozások elsőbbséget élvezzenek a hozzáférés szempontjából.
<P>
Ami a költségek csökkentésének kérdését illeti, örömmel tájékoztatom Önöket arról, hogy Az európai vállalkozások adminisztratív terhei csökkentésének programja a tervek szerint halad. A következő fontosabb lépés most az elektronikus számlázás bevezetésére vonatkozó javaslatot is tartalmazza, az itt felvetett igények szerint, ami évi 18 milliárd euró megtakarítást eredményez majd a kis- és középvállalkozások számára.
<P>
A késedelmes fizetés problémájával kapcsolatos irányelvre vonatkozó javaslat esetében a késedelmes fizetésekről szóló irányelv munkálatai előrehaladott állapotban vannak, és még ez a Parlament foglalkozhat majd a javaslattal.
<P>
Ami Rübig úr utolsó kérdését illeti: melyik végrehajtó hatóság utasítaná el, ha a Parlament pénzt ajánlana fel neki? Attól tartok azonban, hogy ha egyáltalán nem ajánlanak fel nekünk pénzt, akkor a felajánlott költségvetési keret összege nulla lesz. Ha fel tud ajánlani nagy összegű többletforrást a költségvetési kerethez, kérem, tegye meg, de ennek nyomát sem látom.
<P>
Ezért úgy vélem, hogy ez alkalommal értelmesebb optimalizálni a rendelkezésünkre álló programokat és projekteket olyan módon, hogy azok kiszolgálják az európai kisvállalkozói intézkedéscsomag finanszírozási szükségleteit. Vonatkozik ez különösen a versenyképességi és innovációs programra, amelyért én vagyok a felelős, de a nagy strukturális alapra is vonatkozik, sőt a vidékfejlesztési programra, de még a kutatási és fejlesztési keretprogramra is. Általában véve komoly lehetőségeket látok ezeknek a programoknak a kis- és középvállalkozások előmozdítására történő felhasználására az Európai Unióban.
<SPEAKER ID="187" NAME="Elnök">
Kaptam egy állásfoglalási indítványt a vita befejezésére vonatkozóan, az eljárási szabályzat 108. cikkének (5) bekezdése értelmében.
<P>
A vitát lezárom.
<P>
A szavazásra december 4-én, csütörtökön, déli 12 órától kezdődően kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="997" NAME="Adam Bielan  " AFFILIATION="UEN">
írásban. - (PL) Az európai kis- és középvállalkozások helyzetének javítása és a Kisvállalkozások chartájának támogatása rendkívül fontos a vállalkozó kedv és az Európai Unió gazdaságának fejlesztése szempontjából. Ez különösen igaz azért, mert a kis- és középvállalkozások foglalkoztatják az Európai Unió polgárainak több mint a felét és az Unió egésze vállalkozásainak 99%-át teszik ki. Sajnálatos módon azonban sok aggályom van a Kisvállalkozások chartájának végrehajtásával kapcsolatban.
<P>
Lengyelországban például nagyra törő terveket ígértek az adminisztratív terhek könnyítéséről, a rendelkezések egyszerűsítéséről és a fölöslegessé vált szabályozások megszüntetéséről. Valójában azonban semmit sem változott a helyzet a kormányhivatalokban. A vállalkozók továbbra is hozzá nem értő tisztviselőkbe és szükségtelen eljárásokba ütköznek. Ezenkívül továbbra is szenvednek az indokolatlan bürokráciától, amely jelentősen korlátozza vállalkozói tevékenységeiket.
<P>
Mind a mai napig egyetlen szolgáltatási internetes portált sem hoztak létre. Az ilyen portáloknak az lenne e célja, hogy megkönnyítse a cégek bejegyzését, az adóbevallások és a vámáru-nyilatkozatok benyújtását, valamint a statisztikai adatok összegyűjtését. Mindezeket a tevékenységeket elektronikus úton is el lehetne végezni. Ha nem tesszük hatékonyabbá eljárásainkat és nem reformáljuk meg kormányhivatalainkat, akkor nem fogjuk tudni teljesíteni a Kisvállalkozások chartájában vállalt kötelezettségeinket. Ennek következtében nem tudunk majd megfelelő támogatást biztosítani a kis- és középvállalkozások számára.
<SPEAKER ID="188" NAME="Lidia Joanna Geringer de Oedenberg  " LANGUAGE="PL">
A kis- és középvállalkozások (kkv-k) kulcsszerepet töltenek be az európai gazdaságban, annak versenyképességében és a foglalkoztatási szintben. Az általuk biztosított több mint százmillió munkahellyel a kis- és középvállalkozások hozzájárulnak a gazdasági növekedéshez. Emellett a regionális fejlődés és az innováció egyik legfontosabb forrásai, és előmozdítják az esélyegyenlőség helyzetét.
<P>
Az Európai Unió kis- és középvállalkozásainak termelékenysége és növekedési aránya továbbra is elmarad az Egyesült Államok hasonló vállalkozásaitól, ahol a kkv-k működésük első hét évében átlagosan 60%-kal megnövelik alkalmazottaik számát, szemben az európai körülbelül 10-20%-kal.
<P>
A Kisvállalkozások Európai Chartája, amelyet az Európai Bizottság tavaly júniusban indított el, első alkalommal vezet be átfogó kis- és középvállalkozási politikai kereteket, azonos feltételeket biztosít a számukra, emellett jogi és adminisztratív környezetük fejlesztésére törekszik az EU-ban.
<P>
Ezzel kapcsolatban felmerül egy sürgős kérdés: a Tanácsnak szándékában áll-e hivatalosan is támogatni a Kisvállalkozások Európai Chartáját és a tagállamok vállalnak-e kötelező érvényű kötelezettséget annak végrehajtására?
<P>
Létfontosságú annak megállapítása, hogy a Tanács milyen lépéseket javasol megtenni annak érdekében, hogy a kis- és középvállalkozások folyamatosan hozzáférjenek finanszírozáshoz a jelenlegi pénzügyi válság alatt.
<SPEAKER ID="189" NAME="Richard Seeber  " AFFILIATION="PPE-DE">
írásban. - (DE) A több mint 23 millió kis- és középvállalkozást jogosan nevezzük az Európai Unió gazdasági gerincének. Jelentőségük ellenére a kis- és középvállalkozások még mindig nem tudják teljes mértékben kihasználni a belső piac előnyeit és súlyos bürokratikus akadályokkal kell megküzdeniük. Az európai kisvállalkozói intézkedéscsomag fontos lépés a kis- és középvállalkozások versenyképesebbé tétele és afelé, hogy több lehetőséget biztosítsunk a számukra lehetőségeik kihasználására. A "szabályozás javítása” alapelvének sikere nem az egyetlen döntő jelentőségű tényező ebben a kérdésben. A kis- és középvállalkozásoknál meg kell erősíteni az európai integráció lehetőségeinek ismeretét is. A vállalkozói csereprogram ennek kapcsán jó megközelítési módnak tűnik.
<P>
Az európai kisvállalkozói intézkedéscsomagban szereplő pénzügyi intézkedések különösen fontosak a kis- és középvállalkozások támogatása szempontjából. A jelenlegi nehéz gazdasági helyzet fényében nagyon fontos, hogy a kis- és középvállalkozások megtartsák alkalmazottaikat. A beszerzések egyszerűsítése, a késedelmes fizetések elleni küzdelem, vagy a kölcsönzés és az új társaságok létrehozásának megkönnyítése hatékony eszköznek tekinthető ebben a vonatkozásban. Általánosságban elmondható, hogy az európai kisvállalkozói intézkedéscsomag védi a kiérlelt európai vállalati struktúrát és felkészíti az európai kis- és középvállalkozásokat a versenyre és a nemzetközi piacokra.
