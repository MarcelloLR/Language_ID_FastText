<CHAPTER ID="014">
Szudán és Dél-Szudán (vita) 
<SPEAKER ID="274" NAME="Elnök">
A következő napirendi pont a Bizottság alelnökének, az Unió külügyi és biztonságpolitikai főképviselőjének Szudánnal és Dél-Szudánnal kapcsolatos nyilatkozata (2011/2717 [RSP].
<P>
Azt hiszem, Piebalgs úr helyettesíti őt. Köszönöm, Piebalgs úr. Biztos úr, Öné a szó a főképviselő asszony és a Bizottság nevében.
<SPEAKER ID="275" NAME="Andris Piebalgs">
a Bizottság tagja, a Bizottság alelnökének, az Unió külügyi és biztonságpolitikai főképviselőjének nevében. - Elnök asszony, a szudáni átfogó békeszerződésre vonatkozó hatéves átmeneti időszak körülbelül egy hónap múlva lejár. Ez történelmi pillanat Szudán és az egész afrikai kontinens életében. Dél-Szudán népe régóta vár a pillanatra, amikor országuk függetlenségét június 9-én hivatalosan kimondják. Az Európai Uniót a Bizottság alelnöke, az EU főképviselője képviseli majd a függetlenség napján rendezett ünnepségen.
<P>
Az év elején lezajlott hiteles népszavazást követően elismertük a szudáni pártok nagyszerű teljesítményét a népszavazás megszervezése kapcsán. Üdvözöltük Bashir elnök úr nyilvános bejelentését, miszerint Észak-Szudán elsőként fogja elismerni a független Dél-Szudánt. Ugyanakkor a népszavazást közvetlenül követő időszak pozitív lendülete elfogyott. Növekvő feszültséggel és konfliktusokkal kapcsolatos, aggasztó tendenciákat tapasztalunk. Az Abyei területén és környékén tapasztalható mostani villongások további katonai konfliktusokhoz vezethetnek Észak- és Dél-Szudán között.
<P>
A Külügyek Tanácsában megvitattuk Szudán ügyét januárban és májusban is, és vissza fogunk térni a kérdésre a június 20-i ülésen is. A Tanácsban a főképviselő asszony átfogó uniós stratégiai megközelítést kíván bemutatni Szudánnal kapcsolatban, amely főleg a független Dél-Szudánnal foglalkozik, ám ugyanakkor Észak-Szudánra, az átmeneti területekre (Dárfur és Kelet) vonatkozó konstruktív elképzeléseket is magában foglal. Valójában nem is egy, hanem két új állam születésének lehetünk tanúi.
<P>
Az átfogó megközelítés egy politikai stratégiai dokumentum formáját ölti, amely lefekteti a Szudánnal kapcsolatos politikánk legfőbb vonalait. Az EU fő célkitűzései között a két állam közötti béke előmozdítása és mindkét ország demokratizálása és jólétének elősegítése szerepel. Két életképes, egymással jó szomszédi viszonyt ápoló államot szeretnénk látni, amelyek nyitott határain keresztül lehetséges az állampolgárok szabad mozgása, a javak, a tőke és az ötletek kétoldalú cseréje.
<P>
A stabilizáció az állam-, intézmény- és kapacitásépítés, valamint a hosszú távú fejlődés szempontjából Dél-Szudánnak minden támogatásunkra szüksége lesz. Legfőbb törekvéseink az állam összeomlásának elkerülésére irányulnak.
<P>
A lehetséges válaszstratégia részeként számos fontos elemet meg fogunk vizsgálni: az uniós jelenlét erősítését Jubában egy EU-küldöttség létrehozásával; átfogó politikai párbeszéd kezdeményezését; Dél-Szudán és a közös határ stabilizálását speciális intézkedések és eszközök (így a közös biztonság- és védelempolitika és a Stabilitási Eszköz), valamint nagyobb fejlesztési támogatás segítségével.
<P>
Az utóbbi kapcsán elmondhatom, hogy az EU épp most bocsátott Dél-Szudán rendelkezésére további 200 millió eurót, így a teljes keret nagyjából 300 millió eurót tesz ki. Közös uniós programozási gyakorlat keretében együttműködünk a tagállamokkal, hogy a lehető leghatékonyabbak lehessünk a terepen. Ugyanakkor továbbra is humanitárius támogatást nyújtunk, és azért dolgozunk, hogy a kereskedelem is az átfogó megközelítés részévé váljon.
<P>
Másrészt azonban Észak-Szudánnak bizonyos veszteségekkel kell szembenéznie. A reformorientált elemeket kell támogatunk Északon, előnyben kell részesítenünk a széles körű politikai párbeszédet, és erősítenünk kell az emberi jogok elismertetését. Igyekszünk erősíteni a kartúmi kormánnyal folytatott politikai párbeszédet. Legutóbbi látogatásom célja az volt, hogy kifejezzem további elkötelezettségünket Kartúmnak a népszavazás végeredményére adott pozitív válasza nyomán.
<P>
Ugyanakkor nagyon aggódunk az utóbbi időkben tapasztalható erőszak miatt, és ahogy említettem, Abyei városának katonai megszállása miatt is, amely az átfogó békeszerződés (CPA) egyértelmű megszegését jelenti. Felszólítjuk a feleket, hogy tartózkodjanak a további provokációktól, és egyezzenek meg az Abyeiben és a város körül élő helyi közösségek békés, hosszú távú együttélésének feltételeiben.
<P>
Szintén aggódunk az emberijog-védők, újságírók, ellenzéki politikusok és békés egyetemista tüntetők letartóztatása miatt. Az átfogó békeszerződés egyik alapelve az volt, hogy a demokratikus kormányokat a sokféleség és az alapvető szabadságjogok tiszteletben tartására kell alapozni. Az alapvető szabadságjogok tiszteletben tartását kívánjuk, és egyedülállóan befogadó demokratikus kormányzatot szeretnénk látni Észak- és Dél-Szudánban is.
<P>
Meg kell említenem Dárfúrt is. Az Európai Unió továbbra is nagyon aggódik a Dárfúrban tapasztalható erőszak miatt, amely a lakosság elvándorlásával járt, és súlyos következményei voltak a humanitárius műveletekre nézve.
<P>
Vannak azonban jó hírek is. Kiszabadult az a három európai állampolgár, akiket hónapok óta túszként tartottak fogva Dárfúrban, ám ugyanakkor a dárfúri helyzet semmit sem változott a korábbihoz képest. Folytatnunk kell az általános és igazságos dárfúri béke megteremtésére irányuló erőfeszítések támogatását, igyekeznünk kell biztosítani a béketárgyalási folyamat pozitív végeredményét, és helyben le kell fektetnünk a dárfúri központú politikai folyamat alapjait. Üdvözöljük az összes érdekelt fél részvételével Dohában lezajlott legutóbbi konferencia eredményét, amely reményeink szerint fontos adalékokkal járul hozzá a tartós dárfúri béke megteremtéséhez.
<P>
Utolsóként meg kell említenem az igazságszolgáltatás kérdését. Tartós béke Dárfúrban elképzelhetetlen igazságszolgáltatás és megbékélés nélkül. A büntetlenség korszakának véget kell vetni. A Tanács ismételten figyelmeztette a szudáni kormányt, hogy az ENSZ Biztonsági Tanácsának 1593-as számú határozata értelmében a Nemzetközi Büntetőbírósággal teljes mértékben együtt kell működnie. A dárfúri emberek megérdemlik végre, amit oly sokáig nélkülözniük kellett - a tartós békét és az igazságszolgáltatást.
<SPEAKER ID="276" NAME="Mariya Nedelcheva" LANGUAGE="FR">
Elnök asszony, biztos úr, hölgyeim és uraim! Ami leginkább megérintett engem az önrendelkezésre vonatkozó dél-szudáni népszavazás idején, az a lakosság elkötelezettsége, öröme, sőt, eksztázisba hajló boldogsága volt. Az emberek örültek, hogy egyszer végre elmondhatják véleményüket. Ezúttal, húszévnyi háborúskodás után úgy érezhették, hogy meg is hallgatják őket.
<P>
Nem szabad kiábrándítanunk ezt a hatmillió dél-szudáni állampolgárt, ugyanakkor nem feledkezhetünk meg az északi lakosokról sem. Fontos, hogy a népszavazás eredményének köszönhető, lendülettel teli időszakban a tárgyalások a lehető legátláthatóbbak maradjanak, hogy lerakhassuk mindkét állam jövőbeni fejlődésének biztos alapjait, és megteremtsük a két ország egymással és a nemzetközi közösséggel fenntartott kapcsolatainak fejlődési lehetőségét. Észak és Dél életképessége és stabilitása döntő jelentőségű. Alapvető fontosságú, hogy megtaláljuk a megoldást azokra a problémákra, amelyeket eddig nem sikerült megoldanunk. Az állampolgárság, az adósságmegosztás és az olajbevételek kérdéséről van szó, illetve a tisztázatlan határok bonyolult ügyéről.
<P>
Továbbá az átfogó békeszerződés keretében népszavazást kell tartani az Abyei, a Dél-Kordofán és a Kék-Nílus régiókban is. Az Abyeiben tapasztalható helyzet egyre romlik. Ez nagyon aggasztó. Az abyei helyzet nem lépheti át azt a pontot, ahonnan nincs visszatérés, mert akkor hatévnyi tárgyalássorozat eredménye válna semmissé. A nyílt konfliktusba hajló feszültségek beárnyékolni látszanak Dél-Szudán függetlenségét, és azzal fenyegetnek, hogy ismét káoszba taszítják a térséget.
<P>
Ugyanakkor az abyei helyzet nem homályosíthatja el a dárfúri állapotokat. E tekintetben a dohai konferencia következtetéseit mérlegelni kell, ahogy erre a biztos úr is utalt, és nem feledkezhetünk meg a humanitárius segélyek célba juttatásának folyamatos igényéről, ahogy a segélymunkások biztonságának garantálásáról sem. Az átlátható tárgyalások biztosítják a két életképes állam létrehozásának lehetőségét, aminek további feltétele az erőszak beszüntetése és a két ország hatékony együttműködése.
<P>
E kereteket természetesen lefektettük már a népszavazási folyamat során. Fontos, hogy mindez folytatódjon, hogy a két állam és a nemzetközi közösség politikai akarata a két állam polgárainak szóló, egyedülálló fejlesztési projektek keretében gyakorlati formát öltsön. E polgárok jóllétének kell a demokrácia megalapozására, a politikai pluralizmus és az emberi jogok elismertetésére, illetve a vallási, kulturális és etnikai sokszínűség megteremtésére irányuló folyamatok középpontjában állnia Észak- és Dél-Szudán esetében is.
<SPEAKER ID="277" NAME="Véronique De Keyser" LANGUAGE="FR">
Elnök asszony, Dél-Szudán július 9-én ünnepli új keletű függetlenségét és méltóságát, és a szudániak valóban a méltóság és az érzelmek nyelvén beszélnek erről az eseményről.
<P>
Piebalgs úr, háromperces beszéddel készültem. Önt hallgatva azonban felmerült bennem a kérdés, hogy felszólaljak-e egyáltalán. Ki kell egészítsem az Ön által mondottakat: úgy gondolom, a Parlament jó okkal lehet büszke ez egész Európai Unió fellépésére és a szudáni konfliktus kezelésének módjára, és a szudáni néphez hasonlóan nagyon reménykedem benne, hogy a folyamat függetlenséghez és további vívmányokhoz vezet.
<P>
Beszélt a főbb nehézségekről, vagyis Abyei mai napig megoldatlan ügyéről, az állampolgárság kapcsán meghozni kívánt politikai döntésekről, az adósságról, a valutáról stb. Végül is minden olyan dolgot említett, amit a fejlesztés, a humanitárius tevékenységek vonatkozásában tenni kíván, és azt is kimondta, hogy igazságot kell szolgáltatni az embereknek, és nem vehetjük semmibe a Nemzetközi Büntetőbíróságot. Valójában az összes fontos kérdést érintett.
<P>
Szavaihoz néhány dolgot tennék hozzá csupán. Ami a fejlesztési és humanitárius kérdéseket illeti, igaz, hogy sok tennivaló van még Dél-Szudánban, illetve Észak fejlesztését is folytatnunk kell, és az a legfontosabb, hogy nem szigetelhetjük el az országot. Sok tennivalónk van, mivel az ország kizárólag az olajbevételekből tartja fenn magát. Nem fejlődött ki több lábon álló gazdaság, nincs oktatás, nincsenek utak, kórházak stb. Az emberek igényei és elvárásai nagyok, és ha nem szeretnénk, hogy kiábránduljanak az önállóságból, akkor a fejlesztést és a humanitárius tevékenységet még sokáig folytatnunk kell. Ezt mindenképpen szem előtt kell tartanunk.
<P>
Ami az emberi jogok, a nők jogainak és a politikai pluralizmusnak a kérdését illeti, a poligámia még mindig létezik, még Délen is. A nőket együtt adják-veszik a tehenekkel; a nők 80%-a írástudatlan; a gyermekek semmilyen jogokkal nem rendelkeznek, és a politikai pluralizmus nem létezik: nincs kultúrája a politikai pluralizmusnak, ahogy ezt a választások és a népszavazás során tapasztalhattuk. Ugyanakkor mindez izgalmas és csodálatos.
<P>
Találkoztam a dél- és észak-szudáni választási bizottságokkal is, bár nagyobbrészt déliekkel. Törvényeket kívánnak hozni. Jó alkotmányt szeretnének, fel szeretnék építeni országukat, és azt üzenik nekünk: "lesz pénzünk, ne aggódjanak, de segítsenek nekünk - álljanak mellettünk”. Úgy vélem, e tekintetben Ön teljesítette kéréseiket. Az Ön és Georgieva asszony múltbeli látogatása, valamint Ashton bárónő valószínűsíthető részvétele a függetlenségi ünnepségeken kiemelkedő eseménynek számítanak.
<P>
Az Ön szándéka, hogy stratégiai tervet kínál Dél-Szudánnak olyasmi, amit minden választás után kérni szoktunk. Nem szeretnénk, ha próbálkozásaink balul ütnének ki. Megfelelő nyomon követést és az általunk meglátogatott országok számára élhetőbb jövőt kívánunk. Teljesen átírtam beszédemet emiatt, Piebalgs úr. Szeretnék köszönetet mondani Önnek, mivel ahogy említettem, nagyon jó érzés büszkének lenni az Európai Unióra, főleg ezekben a nehéz időkben.
<SPEAKER ID="278" NAME="Ivo Vajgl" LANGUAGE="SL">
Elnök asszony, biztos úr! Amikor egy újabb afrikai állam, Dél-Szudán függetlenségét július 9-én kikiáltják, akkor a földrész gyarmatosításhoz kötődő újabb fejezet zárul le. Szeretnénk hinni, hogy amint a népszavazáshoz kapcsolódó demokratikus döntés megszületik, Dél-Szudán békés eszközökkel, vagyis tárgyalások útján meg fogja oldani az északi szomszédjával fennálló vitás kérdéseket. Szeretnénk hinni, hogy a térség elkerüli a vitákat és a zavargásokat a rendezetlen határok kérdése miatt, valamint a demográfiai és menekültügyi problémák miatt, amelyek az olajnak és más természeti erőforrásoknak köszönhetőek. Ezek bőségesen rendelkezésre állnak mindkét országban, még ha a statisztikák mást sugallnak is.
<P>
Fel szeretném hívni a figyelmet a folyamatos együttműködés szükségességére a nemzetközi közösség, az ENSZ, az Afrikai Unió és az Európai Unió részéről, hogy mindkét ország helyzete megszilárduljon, hogy biztosíthassuk a békét és az intézmények létrehozását a demokratikus és pluralista Dél-Szudán érdekében. Hölgyeim és uraim, ezzel a kihívással nézünk ma szembe, amikor az egész térség újjáéled, és nyitottá válik a modern idők követelményeire és mintáira.
<P>
Szudán ismét történelmi fordulópont előtt áll. A véres polgárháborút követő megállapodások még nem váltak gyakorlattá. Az Abyei tartományban tapasztalható helyzet inkább válságos, mint békés, erőszakos cselekmények folynak Dárfúrban, és Szudánnak a figyelmünkre és nagylelkű segítségünkre van szüksége.
<P>
Az is fontos tény, hogy az ENSZ Biztonsági Tanácsa meghosszabbította az UMIS küldetés megbízatását Szudánban, és további békefenntartókat küld az országba. Az az üzenetünk a kartúmi és jubai kormány számára, hogy fogadják barátként az ENSZ békefenntartóit, és gondoskodjanak biztonságukról.
<SPEAKER ID="279" NAME="Nirj Deva">
az ECR képviselőcsoport nevében. - Elnök asszony, Piebalgs biztos úrnak igaza van. Az Európai Unió is történelme egyik legnagyobb kihívásával néz szembe jelenleg. Az Európai Parlament nemzetépítésről szóló jelentésének előadójaként azt mondhatom, hogy ez egy rendkívüli lehetőség számunkra, hogy partneri kapcsolatot alakítsunk ki Dél-Szudánnal, az egyik legszegényebb és legújabb "országjelölttel” július 9-én, és hogy a valóságban is végrehajtsuk a nemzetépítést, amiről mindig is beszéltünk ebben az ülésteremben.
<P>
Ez egy természeti erőforrásokban gazdag ország, amely ugyanakkor a legszörnyűbb szociális mutatókkal rendelkezik. Egy Dél-Szudánban született gyermeknek jelenleg nagyobb esélye van arra, hogy még gyermekkorában meghal, mint arra, hogy általános iskolába fog járni. Elég elképesztő statisztika. A segélyszervezetektől származó élelmiszereket, amelyeket ingyen kellene eljuttatni a szegényekhez, a piacon árulják. A kapacitásokat a nulláról kell felépítenünk. Az ország nem rendelkezik közszolgálatokkal. Nincsenek képzett tisztviselők. Az államhoz váláshoz szükséges, modern infrastruktúra nem áll rendelkezésre. Jogállamiságra, felelősségteljes kormányzásra, átláthatóságra és partneri szakértelmünkre van szükségük. El kell fogadniuk a segítségünket, nekünk pedig partnerként rendelkezésükre kell bocsátanunk szakértelmünket.
<SPEAKER ID="280" NAME="Judith Sargentini" LANGUAGE="NL">
Elnök asszony, az ember legszívesebben ünnepelne és pezsgőt bontana, mivel csak az a helyes és megfelelő reakció, ha egy nép függetlenségénél fogva szavazhat. Az azonban kellemetlenséget okoz, hogy Dél-Szudán nehéz múltbeli örökséggel küzd, és így az ünneplés nem aktuális, tekintettel arra a helyzetre, amelyben a dél-szudániak jelenleg vannak. Most, hogy Abyeit az északi állam bekebelezte, a dél-szudániaknak dicséretükre válik, hogy ellenállnak mindenféle provokációnak. Adott azonban a kérdés, hogy mindez meddig marad így.
<P>
Az a körülmény, hogy mi, a nemzetközi közösség elsiklottunk afelett, hogy Abyei ügye megoldatlan maradt a népszavazás kapcsán, valójában meglehetősen felelőtlen dolog, és magában hordja a háború kiújulásának lehetőségét. Az is borítékolható, hogy ismét ENSZ-csapatokat kell majd az országba küldeni a béke újbóli megteremtésére. Az a kérdés okozza szerintem a legnagyobb nehézséget, hogy mi az, amiről beszélünk, és mi az, amiről nem. Tegyük fel, hogy Szudán megpróbálja befolyásolni a közelgő abyei népszavazást azzal, hogy azt állítja: azok a pásztorok, akik idejük egy részét ott töltik, míg más részét másutt, jogosan szerepelnek a szavazáson. Jogos-e Dél-Szudán részéről azt mondani erre, hogy nem, ezek az emberek nem szavazhatnak, mivel nem állandó lakosok? Ha ezt az álláspontot fogadjuk el, akkor ezzel nem vonjuk kétségbe e pásztorok élethez való jogát? Ez egy huszonkettes csapdájához hasonló helyzet, amelyre nem tudunk csak úgy jó választ találni.
<P>
Van két további említésre méltó tényező is. Dél-Szudán vajon tisztességes startot érdemel? Ha igen, akkor a dél-szudániak igényt tarthatnak adósságaik elengedésére? A kérdéses adósságokat a kartúmi rezsim halmozta fel, és senki nem állíthatja, hogy e pénzek a déli lakosság érdekeit is szolgálták.
<P>
A másik kérdés az, hogy mi legyen a sorsa azoknak a kincseknek, amelyeket a dél-szudáni földek rejtenek? És ami azt illeti, Dél-Szudánra vonatkozik-e a nyersanyag-kitermelő iparágak átláthatóságára irányuló kezdeményezés (EITI), amely a szabadság és a korrupció összefüggéseit vizsgálja, és azt méri fel, hogy mely olajforrások gazdagítják a lakosságot? Ha nem, akkor hogyan segíthetnénk innen Európából? Végül is az egyetlen dolog, amely Európa vonatkozásában tényleg segíthet Dél-Szudánnak (és ami azt illeti, Északnak is), az a kereskedelem és a méltányos helyi befektetések. Mindannyian aggódva figyeljük a fejleményeket, és nagyon remélem, hogy eljön az az idő, amikor Dél-Szudán szabadságára emelhetjük poharunkat.
<SPEAKER ID="281" NAME="Gabriele Zimmer" LANGUAGE="DE">
Elnök asszony, mindannyian komoly aggodalmakkal szemléljük ezt a térséget, és jól tudjuk, hogy a polgárháború veszélye egyáltalán nem hárult el. A megindult békefolyamat fokozott törékenységét tükrözik az Abyeiben jelenleg zajló események.
<P>
A kipattant konfliktus drámai. Az északi hadsereg elfoglalta Abyeit, és 15 000 ember menekült el. Úgy gondolom, hogy nekünk, az Európai Uniónak nagyon is kézzelfogható módon kell segítenünk, ahogy eddig is tettük, mégpedig abban a formában, hogy a menekültekhez minél előbb eljuttatjuk az élelmiszer- és humanitárius segélyeket, illetve összeállítjuk a vészhelyzetek esetére szóló humanitárius segélyeket.
<P>
Már a Dél-Szudánban nemrég kipattant konfliktus előtt is a népesség több mint 40%-a függött az élelmiszersegélyektől. Dél-Szudán a világ egyik legszegényebb országa lesz, és ha azt szeretnénk, hogy a millenniumi fejlesztési célok itt is életbe lépjenek, akkor mindenekfölött szükséges, hogy a Tanács által rendelkezésre bocsátott alapot, 200 millió eurót, élelmezésbiztonságra, oktatásra és egészségügyre fordítsuk a régióban.
<P>
Képviselőcsoportom javasolja az északi és a déli fegyveres erők azonnali kivonását Abyeiből, az átfogó békeszerződésben foglaltak betartását és a demilitarizált övezet elismerését. Az ENSZ megbízatásának fényében, amelyről folynak a tárgyalások, felhívjuk a figyelmet a Kongói Demokratikus Köztársaságbeli Misszió (MONUC) kapcsán felmerült kockázatokra és veszélyekre. Ezeket számításba kell venni, és mérlegelni kell.
<P>
Kiábrándító, hogy az állásfoglalásból kimaradt az adósságelengedésre és a külföldi adósságok vizsgálatára vonatkozó határozott szándék. Ezt sajnálatosnak találom.
<SPEAKER ID="282" NAME="Bastiaan Belder" LANGUAGE="NL">
Elnök asszony, két dolgot szeretnék a főképviselő asszony, illetve az őt itt képviselő Piebalgs biztos úr figyelmébe ajánlani a jelenlegi szudáni helyzet kapcsán. Mindenekelőtt felszólítom a főképviselő asszonyt, hogy gyakoroljon határozott nyomást a szudáni hatóságokra a keresztény Hawa Abdalla Muhammad Saleh szabadon engedése érdekében, akit a biztonsági szolgálat vallási okokból tartóztatott le egy dárfúri menekülttáborban május 25-én. A jelentések szerint Salehet megkínozták, majd ismeretlen helyre vitték Kartúmban. Ez egy személyes tragédia, amelyet Európa nem nézhet tétlenül.
<P>
Másodszor: az Európai Parlament képviselőjeként megdöbbenve olvastam egy olyan Szudán-szakértő elmarasztaló szavait, aki nemzetközi megfigyelőként közelről szemléli az abyei, kiújuló konfliktusokkal terhelt helyzetet. Véleménye szerint al-Bashir elnök gyilkos szándékú és vérszomjas rezsimjére nehezedő európai nyomás "a nullával volt egyenlő, és nem volt összehangolva”. Ez valóban megsemmisítő kritika.
<P>
A nemzetközi közösség, így Európa Abyei elfoglalása után ismét meg kívánja adni al-Bashir elnöknek a sérthetetlenség érzését? Ebben a mostani történelmi pillanatban érdemes egyértelművé tenni, hogy al-Bashir elnök belföldi pozíciója mennyire gyenge, és hogy most jött el a mindennél alkalmasabb óra, hogy a rezsimre nemzetközi nyomást gyakoroljunk. Remélem, hogy Európa nyomást fog gyakorolni al-Bashir elnökre.
<SPEAKER ID="283" NAME="Mario Mauro" AFFILIATION="PPE">
(IT) Elnök asszony, biztos úr! A beszédét átható gyakorlati megközelítés teljes tisztelete mellett két javaslatom lenne. Ezek a De Keyser asszony által nemrégiben oly alaposan felügyelt népszavazás ellenőrzésének folyamatára vonatkoznak, amely felbecsülhetetlen jelentőségű intézményeink szempontjából.
<P>
Egy konkrét dologra gondolok: személy szerint nem vagyok meglepve, hogy a népszavazást és annak eredményét a viszálykodás fellángolása kísérte, amelyet nagyrészt a szudáni intézmények és hatóságok okoztak, különösen az Abyei térségben. Nagyon jellemző a habozó kartúmi politikára, hogy kilátásba helyez valamilyen megoldást, majd minden figyelmeztetés nélkül visszavonja azt. Ez taszította Szudánt a jelenlegi katasztrofális helyzetbe.
<P>
Engedjenek meg egy javaslatot: az Európai Külügyi Szolgálaton belül létrehoztunk egy olyan főosztályt, amely kifejezetten a humanitárius válságokkal foglalkozik. E főosztály figyelmét most kell felhívni Abyei ügyére, és nem akkor, amikor már katasztrofális a helyzet. Mozgósítani kell őket, mivel megbízható főosztályról van szó, amely például a líbiai válság során már bizonyította létjogosultságát. Úgy vélem, hogy ezt a főosztályt bátorítanunk kell ma, hogy készítsen egy olyan tervet, amelyet a Külügyi Bizottság elé lehet terjeszteni. Ebben fel lehet vázolni a cselekvési terveket, hogy kiderüljön, milyen hatékony lehet az Európai Unió külpolitikája, ha mindnyájan együtt dolgozunk a jó ügyért.
<P>
Az utolsó javaslatom a Kínához fűződő kapcsolatainkat érinti. Mindenhonnan azt halljuk, hogy Kína fontos szerepet játszik Szudán ügyében, ami kissé kísértetiesen hangzik, mintha emiatt aggódnunk kellene. Személy szerint úgy vélem, hogy ebben a pillanatban óvatos, de a jó szándék talaján álló kapcsolatokat kell kiépítenünk Kínával, hogy kiderüljön: a gazdasági partnerségen túl az ország érdekelt-e az emberi jogi kérdésekben is.
<SPEAKER ID="284" NAME="Ana Gomes" AFFILIATION="S&amp;D">
Elnök asszony, az EU-nak fenn kell tartania a szudáni kormányra nehezedő nyomást, hogy vonja ki csapatait Abyei határvárosából. Azonnal megoldást kell találni Abyei problémájára, hogy megelőzzük a fegyveres konfliktus kiszélesedését Szudán és Dél-Szudán között. Ez a konfliktus veszélyezteti a békefolyamatot, amelynek a 2011. januári népszavazás után kellett volna beindulnia.
<P>
Az ENSZ-helikopter ellen a milícia által május végén elkövetett támadás gyalázatos és gyáva cselekedet volt, legalább annyira felháborító, mint a kartúmi kormány felhívása, hogy az ENSZ békefenntartói július 9-ig vonuljanak ki. Az ENSZ jelenléte minden eddiginél fontosabb, hogy megfigyelhessék a feleket és stabilizálják a térséget, megakadályozva ezzel a konfliktus kiszélesedését.
<P>
Dél-Szudán függetlenségének békés megteremtéséhez elengedhetetlen, hogy a büntetlenség elleni küzdelem az EU menetrendjének kiemelt pontja legyen mindkét ország és az ellenséges szándékú szomszédok esetében is. Az EU-nak nem szabad abba a kísértésbe esnie, hogy valamiféle "kényelmes megállapodást” köt al-Bashir elnökkel cserébe azért, hogy az elnök csatlósai ne kerüljenek a Nemzetközi Büntetőbíróság elé háborús és emberiségellenes bűncselekményeikért, amelyeket Dárfúrban követtek el a szudáni nép ellen.
<SPEAKER ID="285" NAME="Charles Goerens" AFFILIATION="ALDE">
(FR) Elnök asszony, a függetlenségről Dél-Szudánban nemrég megtartott népszavazás az új állammal történő politikai megállapodások új korszakát hozta el. E fiatal állam megteremtése korábban Szudán belügyének számított, most azonban nemzetközi kérdéssé vált. A Kartúmmal fenntartott mindenféle kapcsolat, különösen a biztonsági kérdések, ezentúl nemzetközi ügyeknek számítanak, és emiatt a nemzetközi jog hatálya alá tartoznak.
<P>
Ezért örömmel látjuk, hogy az egyes felek elvégzik feladataikat, és ebből a szempontból érdemes megemlíteni néhány nagyon fontos és sürgős kihívást, amellyel az új államnak szembe kell néznie. E szereplők közül elsőként meg kell említenem Dél-Afrika korábbi és az Afrikai Unió jelenlegi elnökét, Thabo Mbekit, illetve az általa elvégzett közvetítő munkát, és azt hiszem, ki kell emeljem szudáni különleges képviselőnk, Rosalind Marsden közvetítő szerepét is.
<P>
Másodszor, az új államnak a Cotonoui Megállapodáshoz történő csatlakozásával új távlatok nyíltak az Európai Unióval való együttműködés és kapcsolatok fejlesztésében. Azt hiszem, ez szükségszerű, és mindent meg kell tennünk a gyors ratifikálás előmozdítására.
<P>
Harmadszor, kapacitásfejlesztésre van szükség ahhoz, hogy kezelni tudjuk azokat a hatalmas problémákat, amelyekkel az új, még igen törékeny államnak szembe kell néznie. Ez szintén a nemzetközi közösség figyelmét igényli.
<P>
Negyedszer, együtt kell működnünk Észak-Szudánnal is az ország fejlesztésében, erről nem feledkezhetünk meg, miközben az állam új alkotmány elkészítésén dolgozik.
<P>
Végül, adott a borzalmas biztonsági helyzet a dárfúri térségben, és a kormány egyoldalú kívánsága, hogy 2011. július 1-jén a régió helyzetéről népszavazást tartsanak.
<P>
Természetesen üdvözlöm fejlesztési biztosunknak és csapatának személyes részvételét ebben a kényes fázisban, mivel megértették, hogy ez a Dél-Szudán szempontjából döntő jelentőségű időszak az Európai Unió és mások számára is erőpróbát jelent.
<SPEAKER ID="286" NAME="Peter van Dalen" AFFILIATION="ECR">
(NL) Elnök asszony, közeledik július 9. dicsőséges napja. Dél-Szudán hivatalosan függetlenné válik. Olyan országról beszélünk, amely nyíltan kiáll a keresztény hit fő értékei mellett, ám amelyet a ravasz, öreg róka, Omar al-Bashir, aki még mindig tartogat meglepetéseket, komoly kihívások elé állít. Abyei térségében elkezdte legyilkolni a lakosságot. Úgy tűnik, a déli Ngok Dinka törzs elleni etnikai tisztogatás kezdetét vette. Az ENSZ-alkalmazottak élete nincs biztonságban.
<P>
Ashton bárónő tudja, hogy emberi jogi politikája mellett állunk, és a bengázi lázadók ügyében helyes és világos döntéseket hozott. Ugyanezt kell most tennie Omar al-Bashir kapcsán, mivel a dél-szudániak megérdemlik határozott támogatásunkat.
<SPEAKER ID="287" NAME="Sabine Lösing" AFFILIATION="GUE/NGL">
(DE) Elnök asszony, februárban sokan, beleértve az e Házban ülőket is, telve voltak reménnyel és ugyanakkor kétségekkel Szudán jövőjével kapcsolatban. Eltérő vélemények fogalmazódtak meg a folyamatos erőszakos cselekmények ügyében. Egyértelmű volt, hogy a szudáni nép óriási problémákkal küzd, és támogatásra van szüksége. A jelenlegi szudáni helyzet miatt az ország ismét a címlapokra került. A mostani eseményeket a Dél küszöbön álló önállóságához kötődő megoldatlan problémák okozzák, ám ezeket nem lehet fegyverekkel megoldani. Ezért üdvözlöm a mostani szerződést, amely Észak és Dél között az Afrikai Unió közvetítésével jött létre, és a két állam jövőbeni közös határa mentén kialakítandó demilitarizált övezetről rendelkezik. Egy számottevő, 7 000 fős, a Kongói Demokratikus Köztársaságbeli Misszió példájára létrehozott ENSZ-erő azonban nagyobb kárt okozhat, mint hasznot. A kongói példából okulva tudhatjuk, mire képesek a Kongói Demokratikus Köztársaságbeli Misszió csapatai.
<P>
A Szudánnak szánt segélyeket igazságosan kell elosztani, ehhez semmilyen csoport érdeke nem kötődhet. A dél- és észak-szudániak érdekeit kell szem előtt tartanunk, és ez vonatkozik mind az anyagi, mind a diplomáciai segítségre. A konfliktusok jövőbeni kiújulásának megakadályozása céljából a fegyverszállításokat le kell állítani. Követeljük, hogy a polgári/katonai együttműködésnek és a katonai kiképző misszióknak azonnal vessenek véget.
<SPEAKER ID="288" NAME="Michèle Striffler" AFFILIATION="PPE">
(FR) Elnök asszony, biztos úr, hölgyeim és uraim! Mindnyájunk nevében mondhatom, hogy üdvözöljük azt a békés és megbízható eljárást, amellyel a Dél-Szudán függetlenségről döntő népszavazást januárban sikerült levezényelni. Mint már elhangzott, Dél-Szudán 2011. július 9-én kikiáltja függetlenségét. Komolyak a kihívások mind az új állam belső szerveződése, mind a Szudánhoz fűződő kapcsolatok tekintetében a közös határok és az olajban gazdag Abyei térség kapcsán.
<P>
Szudán és Dél-Szudán is óriási humanitárius szükségletekkel küzd. A legfőbb teendők: a biztonság megteremtése, a nehéz helyzetben lévő lakosság megsegítése és a humanitárius alapelvek elfogadtatása. A válság egyáltalán nem ért véget. Döntő jelentőségű, hogy a nemzetközi közösség fenntartsa jelenlétét és a humanitárius tevékenység igen magas szintjét. Közelről kell figyelnünk a már most borzalmasnak nevezhető helyzet alakulását, amely még rosszabbá válhat, súlyosan veszélyeztetve ezzel a térség stabilitását.
<P>
Az is rendkívül fontos, hogy a Dél-Szudánnak szánt fejlesztési segélyeket a humanitárius segélyekkel összehangolva és azokat kiegészítve kezeljük. A fejlesztés halaszthatatlansága világosan megmutatkozik ebben a kontextusban, mivel az állami infrastruktúra rendkívül fejletlen, és a humanitárius válság elhúzódni látszik. A fejlesztési támogatásokat ezért az állami infrastruktúra megerősítésére kell fordítani, valamint annak biztosítására, hogy a lakosság jobban hozzáférhessen a jelenleg nem kormányzati szervezetek és nemzetközi szervezetek által irányított, alapvető szolgáltatásokhoz.
<P>
Végül, a dél-szudáni és az Abyei térségében zajló események nem homályosíthatják el a dárfúri helyzetet, amely alighanem a legszörnyűbb humanitárius válság a világon. Emberek millióinak az élete függ jelenleg is a külföldi segélyektől.
<P>
Mivel már csak pár másodpercem maradt, szeretném megköszönni Piebalgs úr munkáját, amely véleményem szerint rendkívülinek mondható.
<SPEAKER ID="289" NAME="Richard Howitt" AFFILIATION="S&amp;D">
Elnök asszony, a mai napon szeretném határozottan aláhúzni annak fontosságát, hogy az EU együttműködjön Szudánnal a demokratizálás és az intézményépítés folyamatában. Igen, egy olyan ország van születőben, ahol a csecsemő-halandósági mutató az egyik legmagasabb a világon, miközben az oktatási mutatók is a legrosszabbak között vannak. Mindez szükségessé teszi a Cotonoui Megállapodáshoz történő gyorsított csatlakozást, hogy az ország hozzáférhessen az Európai Fejlesztési Alaphoz és a tisztességes adósságkönnyítéshez. Ám ahogy az EU büszke lehet a békés és hiteles népszavazási folyamatban való közreműködésére, és emiatt vezetői szerepénél fogva Veronique De Keyser kollégám minden tiszteletet megérdemel, egyben kiemelt figyelmet kell szentelnie Dél-Szudánnak az alkotmány felülvizsgálatára, a többpártrendszer megteremtésére és a korrupció elterjedésének megakadályozására irányuló erőfeszítéseinek, és segítenie kell az országot ezekben.
<P>
Elnök asszony, Dél-Szudán számára a július 9-i dátum mindennél előbbre való; ami pedig Észak-Szudánt illeti, bár az átfogó békeszerződés érvényessége lejár, az általa előírt kötelezettségek nem évülnek el. Az erőszak réme ma is kísért, nemcsak magában Dél-Szudánban, hanem Észak-Szudán szomszédos Kék-Nílus és Dél-Kordofán tartományaiban, illetve továbbra is Dárfúrban. Valójában meg szeretném kérni Piebalgs urat, hogy válaszában számoljon be arról, hogy az EU mit tesz a sorozatos és durva emberi jogi jogsértések megakadályozására, különösen az AU-ENSZ békefenntartó missziója keretében dolgozó Hawa Abdullához hasonló emberi jogi jogvédők kapcsán, akit önkényesen letartóztattak és megvertek.
<P>
Az a megtiszteltetés ért, hogy jelen lehettem Kelet-Timorban az évezred első új államának születésekor. Remélem, hogy a dél-szudániak kivívják függetlenségüket, és elkerülik a kelet-timoriakat sújtó tragikus eseményeket, miközben békét és jólétet teremtenek magunknak, hiszen ez a nép már így is túl sokat szenvedett a legrégebben dúló afrikai polgárháború során.
<SPEAKER ID="290" NAME="Niccolò Rinaldi" AFFILIATION="ALDE">
(IT) Elnök asszony, nehéz feladat egy új ország születésének utolsó lépéseit békés mederben tartani. A végső cél, vagyis a béke megteremtése elengedhetetlen, ám ezt anélkül kell elérni, hogy az átfogó megállapodás lényeges pontjai sérülnének.
<P>
Az Abyeiben végrehajtott kartúmi katonai akció veszélyeztetni látszik e vállalkozás általános kimenetelét, de nem akadályozhatja meg az 54. afrikai állam július 9-i megalakulását.
<P>
Dél-Szudánnak nem szabad reagálnia a provokációra, és nem tévesztheti szem elől a végső célt, amely nem csupán a függetlenség, hanem a megbízható intézmények létrehozása és a népesség helyzetének javítása, mivel az emberek 90%-a a szegénységi küszöb alatt él. A lakosság alig részesül a külföldi befektetésekből, amelyek az ígéretek szerint átláthatóak, és nem kizsákmányoló jellegűek lesznek.
<P>
Úgy vélem, hogy a dél-szudáni külföldi befektetések problémája hamarosan olyan ütközési ponttá válik, amelyet az Európai Uniónak ellenőriznie kell, és ezzel kapcsolatban érvényre kell juttatnia az utóbbi években a térségben kivívott hitelességét.
<SPEAKER ID="291" NAME="Charles Tannock" AFFILIATION="ECR">
Elnök asszony, július 9-én Dél-Szudán új, angol nyelvű afrikai államként kikiáltja függetlenségét. Az EU messzemenően támogatta az átfogó békeszerződéshez és a népszavazáshoz kapcsolódó folyamatokat Dél-Szudánban. Ugyanakkor az előttünk álló hónapok kritikusak lesznek. Lehetővé kell tenni Dél-Szudán számára, hogy életképes és önálló állammá váljon. Dél-Szudánnak még északi, ellenséges szomszédja nélkül is óriási kihívásokkal kell szembenéznie a fejlődés tekintetében. Infrastruktúra szinte egyáltalán nincs. A közösségek közötti ellenségeskedés általános. Az egészségügyi ellátásra vonatkozó mutatók világviszonylatban is a legrosszabbak között vannak, és a gazdaság szinte teljesen az olajexporttól függ.
<P>
Ezért alapvető fontosságú, hogy az EU növelje a Dél-Szudánnak szánt fejlesztési és humanitárius segélyek mennyiségét. Ugyanakkor Dél-Szudánnak az EU egyértelmű politikai támogatására is szüksége van. Úgy tűnik, Bashir elnök még mindig nem békélt meg teljesen az ország felosztásával, ezt mutatja a vitatott abyei határtérség kartúmi kormányzat általi elfoglalása. Végül remélem, hogy Dél-Szudán beváltja a hozzá fűzött reményeket, és az első afrikai uniós ország lesz, amely önálló országként újra elismeri a stabil és demokratikus Szomáliföldet.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Elnök asszony, az Abyeiben jelenleg zajló összecsapások jól mutatják, hogy milyen alaptalan volt az USA és az Európai Unió ünneplése a népszavazás után. Ez is csak azt bizonyítja, hogy az imperialista béke ugyanolyan véres, mint az imperialista háború. Világos, hogy Észak- és Dél-Szudán az imperialista úton jár, és mindketten a belharc, illetve az "oszd meg és uralkodj” politikájának áldozatai, és ezért nehéz lesz elkerülniük a közvetlen konfliktust.
<P>
Az elmúlt húsz évben különféle imperialista hatalmak próbáltak meg hasznot húzni az Abyeiben található olaj-, arany-, réz- és urániumkészletekből. Ez a küzdelem tehető felelőssé egy újabb, az eddiginél is véresebb háború lehetőségéért, most, hogy a NATO, az USA és az Európai Unió is közvetlen részese lett az eseményeknek. Úgy tűnik, az Európát egységesíteni kívánó erők épp ezt kívánják elérni a líbiai háború után.
<P>
Azonnal véget kell vetni mindenféle imperialista beavatkozásnak Szudánban, illetve fel kell hagyni az Észak és Dél közötti ellenségeskedéssel és szembenállással. Osztjuk azt a vélekedést is, hogy a szudáni népnek - Északon és Délen egyaránt - saját kezébe kell vennie sorsát. Csak így kerülhető el a háború, ezáltal tartható kézben az ország jólléte, amely csak ily módon mozdulhat el egy másfajta fejlődés irányába.
<SPEAKER ID="293" NAME="Joachim Zeller" AFFILIATION="PPE">
(DE) Elnök asszony, biztos úr, hölgyeim és uraim! Parlamenti megfigyelőként követhettem a dél-szudáni függetlenségi népszavazást, és lenyűgözött a dél-szudáni nép egyöntetű kiállása amellett a gondolat mellett, hogy a jövőben saját maguk döntsenek országuk sorsáról.
<P>
Tapasztaltam azoknak az embereknek a hatalmas elvárásait is, akik úgy határoztak, felszabadítják országukat az elnyomás alól. Azok az elköltözni kényszerült ezrek, talán tízezrek, akiket a több évtizedes küzdelem északi menekülttáborokba kényszerített, most visszatértek korábbi déli otthonaikba.
<P>
Természetesen az országuk függetlensége mellett a dél-szudáni nép mindenekelőtt békében kíván élni, és a dél-szudáni életek millióit követelő háborús évtizedek után rá kíván találni a boldogulás útjára.
<P>
Dél-Szudán, új államként július 9-én hivatalosan is függetlenné válik, és a világ államai új taggal bővülnek. A kezdeti körülmények a lehető legrosszabbak, ezek kapcsán már sok minden elhangzott. A lakosság 70%-a nomád marhatenyésztésből él, 80%-uk írástudatlan; az Abyeiről folyó vita katonai konfliktusba torkollott. Máris sokan megsérültek és meghaltak. És ha mindez nem lenne elég, a törzsek és a dél-szudáni fegyveres erők közti villongások szintén egyre gyakoribbak, és a megfigyelők becslései szerint ezernél is többen vesztették életüket január óta. A sebesültek száma szinte felbecsülhetetlen.
<P>
Szudán állama összeomlott. Fennáll annak a veszélye, hogy Dél-Szudán állama megalakulásától fogva bukásra van ítélve. Erős meggyőződésem, hogy ezen országok gyarmati múltja miatt Európa sokkal tartozik ennek a térségnek. Az ENSZ-szel és az Afrikai Unióval együtt a helyzet Európa egységes külpolitikai fellépését kívánja meg, és ez egyben egy bizonyítási esély is e politika számára. Mindez nemcsak a pénzről, hanem a törékeny, születőben lévő civil társadalomról is szól. Keményen kell tárgyalnunk azokkal, akiktől az ország jövője függ, vagyis a törzsi vezetőkkel és a katonai csapatok parancsnokaival, hogy ne döntsék romba saját népük reményeit.
<SPEAKER ID="294" NAME="Corina Creţu" AFFILIATION="S&amp;D">
(RO) Elnök asszony, alig egy hónap múlva kikiáltják Dél-Szudán függetlenségét, amelyet túlnyomó többséggel szavaztak meg a januári népszavazáson. Sajnos ezalatt az idő alatt a határok kijelölésével és az olajkitermelésből származó bevételekkel kapcsolatos viták nem oldódtak meg. Ezért az új államra születésétől fogva konfliktusok árnyéka vetül. Emiatt úgy gondolom, komolyabb diplomáciai erőfeszítésekre van szükség az Európai Unió részéről is.
<P>
Üdvözöljük az Ön és képviselőtársaink szudáni látogatását, illetve De Keyser asszony tevékenységét is. Ugyanakkor, ahogy Ön is tudja, a helyzet sokat romlott az utóbbi időben. 80 000-nél is több ember hagyta el otthonát, ami a humanitárius válság kézzelfogható veszélyét jelzi. Szeretném megkérdezni a biztos urat a békefenntartó erők térségbeli jelenlétének lehetőségével kapcsolatban, hiszen az ENSZ tegnapi közleményében elismerte saját erőinek kudarcát, amelyek passzívnak bizonyultak a legutóbbi feszültségek kapcsán.
<SPEAKER ID="295" NAME="Marielle De Sarnez" AFFILIATION="ALDE">
(FR) Elnök asszony, a szudáni kormány néhány órával ezelőtt értesítette az ENSZ-t arról, hogy teljesülnek azok a feltételek, amelyek lehetővé teszik, hogy az a több ezer ember, aki elhagyni kényszerült az Észak- és Dél-Szudán határa mentén húzódó, rendezetlen státuszú abyei térséget, visszatérjen otthonába.
<P>
Jól tudjuk, hogy miközben az otthonaikat elhagyó emberek sietve távoznak, a visszatelepülés korántsem történik ilyen gyorsan, és ez sokszor jelentős humanitárius és társadalmi nehézségek forrása. Ezért azt javaslom, hogy az Európai Unió a balkáni eljáráshoz hasonlóan a lehető leggyorsabban hozzon létre egy megfigyelő missziót. Természetesen a misszió létrehozása során igénybe vehetjük az Afrikai Unió segítségét, sőt, harmadik országok bevonásának sincs akadálya.
<P>
Végül hadd ejtsek néhány szót az "etnikai tisztogatás” lehetősége kapcsán felröppent híresztelésekről. Ha ez a gyanú beigazolódni látszik, a nemzetközi közösségnek - az Európai Unió aktív közreműködésével - azonnal be kell avatkoznia. Semmiképp sem engedhetjük meg, hogy a volt Jugoszláviában történt tragédia megismétlődjön.
<SPEAKER ID="296" NAME="Cristian Dan Preda" AFFILIATION="PPE">
(RO) Elnök asszony, a Dél-Szudán függetlenségéről rendezett népszavazás végeredményét sokan üdvözölték. Ennek célja az 54. afrikai állam megalapítása volt.
<P>
Ugyanakkor a jelenlegi események valamennyire letörték a lelkesedést. A valóságnak megfelelően el kell ismernünk, hogy a jelenlegi kritikus helyzetben Szudán békés felosztása veszélyben van. A vitatott abyei térségnek a szudáni kormány általi megszállása május 21-én, illetve a tegnap Kadugliban is újra fellángolt erőszak jól mutatja, hogy az Észak és Dél között zajló polgárháború bármikor kiújulhat. Ezt természetesen mindenáron el kell kerülni, és üzenetünket világosan és jól hallhatóan meg kell fogalmaznunk.
<P>
A szudáni kormány katonai akciói és a milícia erőinek abyei tevékenysége az átfogó békeszerződés súlyos megsértését jelentik. Őszintén remélem, hogy egy dologban mindannyian határozottan egyetértünk: az erőszak bármiféle eszkalációját el kell kerülni, mivel ez további emberéleteket követelne. A biztonsági helyzetet a Kadugli és Abyei szerződések értelmében konszolidálni kell az év elejétől, és ebbe véleményem szerint beletartozik az ENSZ égisze alatt működő vegyes biztonsági erők beavatkozása is.
<P>
Ha mindezeket az akadályokat legyőzzük, akkor is maradnak kérdőjelek a két állam életképessége kapcsán, amelyek egymás mellett kívánnak létezni a korábbi Szudán területén. Politikai akaratra és a párbeszédre való nyitottságra van szükség, mivel jó néhány kérdés maradt még megoldatlanul: közös határok, állampolgárság, nemzetközi kötelezettségek és természetesen az olajkészletek.
<P>
Másrészt rá kívánok mutatni, hogy az emberjogi helyzet és a jogbiztonság romlott Szudánban, ahol mostanában az önkényes letartóztatások számának növekedését tapasztalhatjuk. Nem állhatom meg, hogy emlékeztessem Önöket, hogy Omar al-Bashir ellen jelenleg is nemzetközi körözés van érvényben, amit azonban az ország hatóságai nem vesznek figyelembe.
<P>
Egy pozitív megjegyzéssel zárnám felszólalásom. Üdvözölöm a három bolgár túsz kiszabadulását, akik az ENSZ Humanitarian Air Service szolgálatának dolgoztak, és akiket januárban raboltak el Dárfúrban.
<SPEAKER ID="297" NAME="Miroslav Mikolášik" AFFILIATION="PPE">
(SK) Elnök asszony, a több mint két évtizeden át húzódó véres polgárháború elpusztította Szudánt, emberek milliói haltak meg vagy hagyott életükben tragikus nyomot ez az időszak. A polgárháború szörnyű eseményei végül a békeszerződés aláírásával értek véget, amelynek fontos részét képezte az érvényes népszavazás megtartása.
<P>
A megelőzés a legjobb gyógymód, és ezért úgy vélem, hogy a Szudán számára elkülönített uniós forrásokat nem csupán humanitárius és fejlesztési célokra, hanem a demokrácia uralmának megszilárdítására és a jogbiztonság erősítésére is kellene fordítani, mivel ezek elengedhetetlen előfeltételei az alapvető emberi jogok érvényre juttatásának a háború sújtotta Szudánban.
<P>
A népszavazás eredménye egyértelműen mutatja a nagyobbrészt keresztény Dél-Szudán függetlenség melletti elkötelezettségét. Ha erre sor kerül, és remélem, hogy máris sor kerül erre, akkor a világ legfiatalabb államaként Dél-Szudánnak szüksége lesz segítségünkre és támogatásunkra.
<SPEAKER ID="298" NAME="Katarína Neveďalová" AFFILIATION="S&amp;D">
(SK) Elnök asszony, teljesen egyetértek Ashton bárónő álláspontjával és szavaival, ám ugyanakkor osztozom a Szudán jövőbeni fejlődése felett érzett aggodalmakban.
<P>
Az Abyei térségben évek óta összecsapások dúlnak. A polgárháború húsz év után, alig hat éve ért véget. Ez a régió a konfliktusok melegágya, és az International Crisis Group jelentése szerint az e térségben zajló események egész Szudán sorsát befolyásolják. Vajon béke lesz az országban, vagy újabb viszályok következnek?
<P>
A déli rész elszakadása esetén a lehető legbékésebb átmenetre kell törekednünk. Ezért szeretném támogatásomról biztosítani a Bizottságot, amely már korábban határozottan elítélte a civil lakosság elleni fegyveres fellépést, hiszen a mai napig ők a térséget megszálló szudáni hadsereg beavatkozásának áldozatai.
<P>
Az EU számára adott a lehetőség, hogy békét teremtsen a térségben, és hozzájáruljon az ország stabilitásához, miközben nem csupán a legjelentősebb pénzügyi támogatóként, de politikailag is megerősítheti helyzetét, és mindenekelőtt segítheti az ország népét is.
<SPEAKER ID="299" NAME="Janusz Władysław Zemke" AFFILIATION="S&amp;D">
(PL) Elnök asszony, szeretném felhívni figyelmüket egy véleményem szerint nagyon fontos tényezőre. Az itt jelenlévők örömére szolgál, hogy a népszavazás eredményeképpen hamarosan egy új állam, Dél-Szudán jön létre. Hangsúlyoznunk kell azonban, hogy ez csak egy lehetőség, mivel az állam jelenleg híján van azoknak az alapvető tényezőknek, amelyekkel minden államnak rendelkeznie kell. Nem rendelkezik ugyanis a megfelelő struktúrákkal és képzett tisztviselőkkel, és nincs jogrendszere sem. Másképp fogalmazva, az ajtó nyitva áll azok előtt is, akik esetleg alá kívánják ásni a békét és a biztonságot az országban. Ebből a szempontból nagyon fontosnak tartom, hogy a rendkívül lényeges humanitárius segélyek mellett garantáljuk a biztonságot is, és a mostani ENSZ-csapatok jelenléte továbbra is kívánatos.
<SPEAKER ID="300" NAME="Elena Băsescu" AFFILIATION="PPE">
(RO) Elnök asszony, én is üdvözlöm a Bizottság alelnökének a két fél egyre mélyülő konfliktusával kapcsolatos álláspontját. Úgy vélem, a politikai vezetőknek tiszteletben kell tartaniuk az embereknek a függetlenségről rendezett népszavazás során kifejezett véleményét. Szudánban az erőszakos cselekmények komoly múltra tekintenek vissza, és a mostani fejlemények is ebbe az irányba mutatnak. Szeretném felhívni a figyelmet arra a különösen nehéz helyzetre, amellyel az ütközési zónákban élő embereknek szembe kell nézniük. Komoly esély van arra, hogy humanitárius katasztrófa történik, ha a nemzetközi közösség tagjai nem avatkoznak közbe.
<P>
Ezenfelül az ENSZ-csapatok által védett területekről atrocitásokat jelentettek, amelyek veszélyeztetik a katonák életét és a menekültek hazatérését. Nagyon fontos, hogy a népszavazás eredményének gyakorlati megvalósítását akadályozó fegyveres csoportokat fokozatosan leszereljük. A térségben zajló fegyverkereskedelem szintén további feszültségeket kelt, és a független állam megszilárdításának útjában áll.
<SPEAKER ID="301" NAME="Seán Kelly" AFFILIATION="PPE">
Elnök asszony, a Szudánról és Dél-Szudánról rendezett mai vita reménykeltő egy olyan világban, ahol több a rossz, mint a jó hír.
<P>
Az Európai Uniónak kötelessége és felelőssége, hogy bábáskodjon az új állam megszületése fölött, és elérje, hogy a demokrácia, a jogbiztonság és az emberi jogok elismerése gyökeret verjen Szudánban és Dél-Szudánban is. A Európai Unió alapokmánya a békére és prosperitásra vonatkozó schumani alapelvek miatt olyan különleges helyzetet biztosít számunkra, amilyenbe a nagy államok világszerte nem kerülhetnek, mivel az ő esetükben úgy tűnhet, hogy Szudán ügyét saját bel- és külpolitikai céljaik érdekében használják fel.
<P>
Az ENSZ-szel együttműködve nagyon sokat tehetünk az új államok, különösen Dél-Szudán megalapítása érdekében, valamint azért, hogy ne törjön ki újabb polgárháború, mivel ez a veszély új államok megalapításakor általában fennáll.
<SPEAKER ID="302" NAME="Monika Flašíková Beňová" AFFILIATION="S&amp;D">
(SK) Elnök asszony, a pontosan egy hónap múlva esedékes függetlenség kikiáltása után Dél-Szudán azonnal számos humanitárius és társadalmi-gazdasági nehézséggel találja szembe magát. E körülményeket számba véve most minden eddiginél fontosabb, hogy megadjunk minden külső segítséget Dél-Szudánnak a mélyszegénység leküzdéséhez, a helyi szervezetek erősítéséhez és ahhoz, hogy a lakosság minél előbb profitálhasson a békéből.
<P>
Bár várható, hogy Dél-Szudán kérelmezni fogja a Cotonoui Megállapodáshoz való csatlakozást, a 10. Európai Fejlesztési Alap csak bizonyos idővel a csatlakozás után áll majd rendelkezésre. Ezért finanszírozási rés keletkezhet közvetlenül a népszavazás utáni időszakban, amikor Dél-Szudán nagyon sebezhetővé válik, így komoly esélye van az állam összeomlásának. Ezt mindenképp el kell kerülni, mivel a helyzet humanitárius katasztrófával fenyeget, és miden tőlünk telhetőt meg kell tennünk annak érdekében, hogy a szudáni népet átsegítsük ezen a kritikus időszakon, és megelőzzük a véres konfliktusok kiújulását.
<SPEAKER ID="303" NAME="Andreas Mölzer" AFFILIATION="NI">
(DE) Elnök asszony, az északi hadsereg Dél-Szudán 15 000 támogatóját űzte el a városból, majd hirtelen úgy határoztak, hogy a hadsereg jelenlétében mihamarabb népszavazásra van szükség Abyeiben, miközben korábban még abban sem tudtak megállapodni a déliekkel, hogy ki jogosult a szavazásra. Ez nyilvánvalóan groteszk vállalkozás.
<P>
Nem csak Abyei tisztázatlan státuszával kapcsolatos különféle nézetek tették a várost az évtizedekig tartó polgárháborús konfliktusok központjává: itt vannak a különféle vallások is, vagyis az északi muszlimok és a déli keresztények, illetve a természeti vallásúak, akiket a korábbi gyarmatosító hatalmak által önkényesen kijelölt határok kényszerítettek össze. Amikor a konfliktusok jelenlegi eszkalációjáról van szó, mindezt nem szabad szem elől tévesztenünk.
<P>
Soha nem lehetett volna megtartani a népszavazást, ha az Abyei városában élő szavazók státuszának kérdését nem rendeztük volna. Hasonlóképpen, nem szabad elfelejtkeznünk Kék-Nílus, Dél-Kordofán és a Nuba-hegyek vitatott térségeiről. Szerintem ez komoly mulasztás lenne, és nem szabad megtörténnie.
<SPEAKER ID="304" NAME="Boris Zala" AFFILIATION="S&amp;D">
(SK) Elnök asszony, hölgyeim és uraim, soha nem bíztam Bashir elnökben, és most sem bízom benne. Ebből következik, hogy pesszimista vagyok azzal kapcsolatban, hogy bármi is történhet Szudánban. Erős meggyőződésem, hogy az elnök katonai erővel kíván fellépni a déliek ellen, akár egyes területek vagy városok megszállásával, akár nyersanyagok lefoglalásával.
<P>
Ebből a szempontból nagyon érdekes lenne megtudni, hogy a főbiztos hivatala milyen megelőző lépéseket és intézkedéseket tervez ennek elkerülésére, adott esetben az ENSZ-szel vagy az Afrikai Unióval együttműködve. Azt is jó lenne tudni, hogy milyen lépésekre és reakciókra számíthatunk a hivatal részéről, ha mindez mégis bekövetkezik, illetve ha Észak-Szudán nem tartja magát az aláírt békeszerződéshez, amelyben egyébként magam is alapvetően hiszek.
<SPEAKER ID="305" NAME="Jaroslav Paška" AFFILIATION="EFD">
(SK) Elnök asszony, Dél-Szudán a függetlenség mellett tette le voksát, így az ENSZ legújabb tagja lesz. Dél-Szudán, amely bár az önállóság mellett döntött, mégis függőségi viszonyban van nagyjából minden szempontból. Függ északi szomszédjától és a segélyektől, érkezzenek azok akár Európából, akár a környező afrikai államokból. Olyan országról van szó, ahol a férfiak nem tanultak meg dolgozni, mivel bármikor folytatódhat a harc, és akkor fegyvert kell ragadniuk, hogy megküzdjenek egymással. Olyan ország ez, ahol csak a nők és a gyerekek dolgoznak, ahol a gyerekek nem járnak iskolába, és ezért tanulatlanok maradnak. Ebben az országban nincsenek munkások, tanárok, orvosok. Ebben az országban mindent a semmiből kell felépíteni, és ezért nagyon nehéznek és fáradságosnak ígérkezik a valódi politikai rendszer kialakítása és az ország talpra állítása. Nehéz feladat ez, nem csupán Európa, hanem az ENSZ számára is.
<SPEAKER ID="306" NAME="Andris Piebalgs">
a Bizottság tagja, a Bizottság alelnökének, az EU külügyi és biztonságpolitikai főképviselőjének nevében. - Elnök asszony, mindenekelőtt nagyon hálás vagyok az Önnek bemutatott stratégia teljes körű támogatásáért. Néhány olyan pontot érintenék csupán futólag, amely a vita során merült fel.
<P>
Észak- és Dél-Szudán népe kétségkívül saját országának ura. Támogatjuk a folyamatot, de a népszavazás egyértelmű vízválasztót jelent: ez minőségileg teljesen új helyzet. A helyzet megváltozott a korábbihoz képest. Valóban vannak nehézségek, történnek erőszakos események, de a helyzet más. Látjuk a fényt az alagút végén. Ezért mondhatom, hogy hatalmas győzelem ez számunkra, mivel politikailag támogattuk a folyamatot, mind pénzügyileg, mind saját eljárásainak segítségével. Ezért teljesen új ez a helyzet.
<P>
Soha nem kötöttünk kompromisszumokat az emberi jogok és a Nemzetközi Büntetőbíróság esetében. Világos az álláspontunk az emberi jogokkal és a Nemzetközi Büntetőbírósággal kapcsolatban. Akárhányszor megsértik az emberi jogokat, a főképviselő asszony nagyon erélyes és világos nyilatkozatokat tesz, és nyomást gyakorol a hatóságokra. Elhangzott, hogy hiányoznak az azonnali válaszreakciók, de ez változóban van. A folyamat nem könnyű, és továbbra is a megoldáson fáradozunk.
<P>
Ami Abyeit illeti, a helyzet nehéz, de ismét csak azt mondhatom, hogy az Európai Unió álláspontja szerint egyértelműen és nagyon világosan elítéljük a megszállást, és a helyzet azonnali megoldását követeljük. Alapvetően az ENSZ Biztonsági Tanácsának feladata a helyzetről dönteni. A Tanács fog dönteni arról, hogy szükség van-e újabb misszióra, és ha elkészül az ENSZ Biztonsági Tanácsának állásfoglalása, akkor annak a legelkötelezettebb támogatói leszünk.
<P>
Amit azonban feltétlenül szem előtt kell tartanunk, az határozott politikai állásfoglalásunk és nyilatkozatunk, valamint a civil műveletek támogatása. Úgy vélem, és ezt Dél-Szudán tudomására is hoztam, hogy nem szabad azt várnunk, hogy július 9-ig minden nehézség megoldódik. A függetlenséget kimondják, folynak a tárgyalások, és nagyon fontos, hogy Thabo Mbeki elnökletével az Afrikai Unió testülete mindkét fél, Dél- és Észak-Szudán támogatását is bírja. Határozottan a Mbeki vezette testület mellett állunk. Ezért jó okunk van hinni abban, hogy minden kényes kérdés meg fog oldódni.
<P>
Ami az adósságok kérdését illeti, folyik a munka a súlyosan eladósodott szegény országokra (HIPC) vonatkozó kezdeményezés égisze alatt. Ez időigényes feladat, és Abyei ügye természetesen nem jött jókor. A kérdés azonban továbbra is napirenden van.
<P>
Kína, amennyire be tudjuk vonni ebbe az ügybe, a Biztonsági Tanács teljes jogú tagja, és sokat segíthetne az országon belül a helyzet megoldásában. Jelen pillanatban nem állíthatom, hogy sok minden történt a kínaiak körül. Őket az olaj és Észak-Szudán érdekli, de jól jöhet a segítségük, amikor a tágabb nemzetközi közösség igyekszik megoldást találni a problémákra.
<P>
Végül, de nem utolsósorban, nagyra értékelem Szudán ügye iránt tanúsított érdeklődésüket. Egyrészt nagyon távoli dolog ez számunkra, másrészt azonban nagyon is közelről érint bennünket. Amikor nem mennek jól a dolgok, és emberek halnak meg Afrikában, az Európai Unió nem maradhat kívülálló, mondván "ezek távoli dolgok”. Az ügy iránti őszinte érdeklődésük határozottan arra bátorította a főképviselő asszonyt és engem is, hogy mindent megtegyünk azért, hogy ezek az emberek békés életet élhessenek.
<SPEAKER ID="307" NAME="Elnök">
A vitát lezárom.
<P>
A szavazásra június 9-én, csütörtökön délben kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="307" NAME="Fiorello Provera" LANGUAGE="IT">
Szudán, a kontinens Szaharától délre eső területének legnagyobb állama az arab és az afrikai világ választóvonalán fekszik, és számos heterogén etnikai csoport alkotja. Az ország az Egyesült Királyságtól való 1956-os elszakadása óta számos konfliktust élt meg. A Naivashai Egyezmény és az átfogó békeszerződés 2005-ben történt aláírásával Észak és Dél húsz éve tartó viszálya zárult le hivatalosan. A 2011. januári népszavazás a békeszerződésben előkészített módon az utolsó állomást jelentette Dél-Szudán függetlenné válásának útján. Ebben a különösen érzékeny átmeneti időszakban egyensúlyi helyzetre kell törekednünk északkal és déllel, miközben kitüntetett figyelmet fordítunk a déliek intézményépítési és kormányzati igényeire. A Dél-Szudánnak szánt uniós segélyeket az új állam tényleges felvevőképességének megfelelően kell ütemeznünk. Valóban gondoskodnunk kell arról, hogy a Jubának szánt jövőbeli pénzeket ne használhassák fel nem megfelelő módon, vagy ami még rosszabb lenne, ne rontsanak a máris rossznak mondható korrupciós helyzeten. Európának határozottabban ki kell állnia az északi országrészben élő keresztény kisebbség ügye mellett is, mivel őket egyre több zaklatás és megkülönböztetés éri.
