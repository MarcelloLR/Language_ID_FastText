<CHAPTER ID="007">
Az iraki helyzet (vita) 
<SPEAKER ID="125" NAME="Elnök">
A következő napirendi pont az Unió külügyi és biztonságpolitikai főképviselőjének/a Bizottság alelnökének az iraki helyzettel kapcsolatos nyilatkozata.
<SPEAKER ID="126" NAME="Catherine Ashton">
az Unió külügyi és biztonságpolitikai főképviselője/a Bizottság alelnöke. - Elnök asszony! Ha ma megvizsgáljuk Irakot, valódi fejlődést látunk annak ellenére, hogy az ország még mindig számos kihívással áll szemben. Ma azonban Irak jelenlegi helyzetére és jövőjére akarok összpontosítani. Az ország számos lehetőséggel rendelkezik és az elmúlt hónapokban jelentős eredményeket ért el.
<P>
2003 óta most a legkisebb mértékű az erőszak. A kormányzati intézményeket célzó szörnyű támadások ellenére 2009-ben kevesebb, mint feleannyi volt a civil áldozatok száma, mint 2008-ban. A szekták közötti erőszak, amely jelentős probléma volt 2006-ban és 2007-ben, jelentősen csökkent.
<P>
Iraknak új alkotmánya van és számos nagy kockázattal járó választást tartottak ebben az országban magas részvételi arány mellett. Az iraki emberek bátorságának köszönhetően gyökeret vertek a demokratikus intézmények. A tavalyi tartományi választások meglehetősen zökkenőmentesen zajlottak le Irak egész területén. A 2010. március 7-én megrendezésre kerülő általános választás, amely létfontosságú, újabb jelentős lépés lehet az iraki demokrácia konszolidációja felé.
<P>
Ami minket illet, mindez azt jelenti, hogy továbbra is támogatnunk kell Irakot, és új területek felé kell fordulnunk, ahogy a helyzet javul.
<P>
Az Európai Unió 2003 óta több mint 1 milliárd euró összegű segélyt nyújtott Iraknak. Ezt a pénzt alapvető szolgáltatásokra, humán fejlesztésre, menekültekre, jó kormányzásra, politikai folyamatokra és kapacitásépítésre fordították - az iraki prioritásokkal összhangban. Az integrált jogállamiság-missziót, az EUJUST LEX-et számos alkalommal meghosszabbították iraki kérésre és jelenleg Irakban is zajlik képzés.
<P>
Az EU vezető szerepet játszik a választási segítségnyújtásban. Továbbra is támogatni fogjuk ebben és egyéb területeken Irakot egészen addig, amíg az iraki intézmények teljes körű felelősséget tudnak vállalni. Mivel jelentős haladás megy végbe az országban, egyre inkább az iraki felelősségvállalásra és a hosszú távú fenntarthatóságra összpontosítunk.
<P>
Javítjuk továbbá saját kapcsolatainkat Irakkal. Nemrég írtunk alá egy energiaügyi együttműködésről szóló egyetértési megállapodást, és hamarosan aláírunk egy partnerségi és együttműködési megállapodást. Ez lesz az első szerződéses jogviszony az EU és Irak között. Ez a politikai párbeszédtől kezdve a kereskedelmen és szabályozási együttműködésen keresztül a fejlesztési támogatással kapcsolatos területeket fedi le.
<P>
Szélesebb körű és mélyebb politikai párbeszédet akarunk Irakkal, amely kiterjed az emberi jogokra is. A Parlament nagy érdeklődést mutat Irak iránt, és még szorosabb együttműködést remélünk a jövőben az Európai Parlament és az iraki képviselőtanács között.
<P>
Természetesen Iraknak számos kihívással kell szembenéznie. A közelgő általános választások döntőek lesznek. Ezeknek szabad és tisztességes választásoknak kell lennie. Nemzetközi partnereinkkel közösen nagyon szorosan nyomon fogjuk követni a választásokat. Az EU választási értékelő csapatot küld Irakba, amely értékeli a választásokat, és célzott ajánlásokat fogalmaz meg.
<P>
Tisztelt képviselők! Irak pozitív pályán halad. Biztos vagyok benne, hogy új intézményeit arra fogja használni, hogy megtalálja a nemzeti megbékéléshez szükséges kompromisszumokat. Ami minket illett, mi továbbra is kiállunk Irak mellett, valamint az ENSZ-szel és a nemzetközi közösséggel együtt továbbra is támogatjuk az országot.
<P>
Örömmel tekintek a vita elé.
<SPEAKER ID="127" NAME="Esther de Lange">
a PPE képviselőcsoport nevében. - (NL) Elnök asszony! Én is szeretném megköszönni a külügyi főképviselő szavait, amelyek kellően pozitív hangvételűek voltak. Valóban vannak pozitív jelek. A külügyi főképviselő többek közt utalt a támadások okozta halálos áldozatok számának csökkenésére, valamint az elkövetkezendő választásokra. Azonban, Ashton bárónő, a sikeres választások még nem jelentenek demokráciát vagy jogállamiságot. Hogy egy kiváló németet, Schillert idézzek az ön anyanyelvén, bárónő, "A többség szava nem bizonyítéka az igazságnak”. Egy érett demokrácia elismeri a kisebbségek jogait. Komoly aggodalmaim vannak ezen a területen. Elszomorítónak tartom, hogy a "kisebbségek” szó nem hangzott el a Parlamenthez intézett beszédében.
<P>
Miért aggódom? A Human Rights Watch továbbra is arról ad jelentéseket, hogy a nem muszlim kisebbségeket üldözik. 2004 óta 65 templom ellen intéztek támadásokat. A helyi milíciák továbbra is elkergetik a keresztényeket otthonaikból. Tegnapelőtt egy 52 éves zöldségárust, két lánygyermek édesapját lőtték agyon Moszulban a nyílt utcán. Ez természetesen ahhoz vezet, hogy a keresztény kisebbségek folyamatosan menekülnek Irakból. 1991-ben még 850.000-en voltak, az Öbölháború után 550.000-re, míg az amerikai megszállást követően 385.000-re csökkent a számuk. Ebből 100.000 volt az országon belül lakóhelyük elhagyására kényszerült személyek száma. Az Európai Unió nem nézheti továbbra is tétlenül ezt a helyzetet. Az Európai Unióról szóló szerződés 2. cikke az emberi jogokról szól, beleértve a kisebbségek jogait, amely a szó szoros értelmében az Európai Unió egyik alapvető értéke. Elvárjuk, hogy a 27 tagállam tiszteletben tartsa a kisebbségek jogait, és az ön feladata, Ashton bárónő, hogy ezt a tiszteletet nemzetközi szinten is megkövetelje.
<P>
Eddig a Bizottság megközelítése - ahogyan ön is mondta - erőteljesen az infrastruktúra és a demokrácia felépítésének általános támogatására összpontosított az ENSZ-en keresztül vagy egyéb módon. Azt mondja, hogy Irak prioritásaival összhangban cselekszünk. Szeretném, ha elmondaná nekünk, hogyan fogja biztosítani, hogy az Európai Unió Irak-politikája és Irakkal kapcsolatos költségvetése nagyobb mértékben foglalkozzon a veszélyeztetett kisebbségekkel. Ez talán nem Irak legfontosabb prioritása, hanem a miénk. Nagyra értékelném válaszát.
<SPEAKER ID="128" NAME="Silvia Costa">
az S&D képviselőcsoport nevében. - (IT) Elnök asszony, Ashton biztos asszony, hölgyeim és uraim! Szerintem nagyon fontos az Európai Parlament számára, hogy megragadja a vita által nyújtott lehetőséget a márciusi iraki választásokra vonatkozóan.
<P>
Az iraki politikai folyamat bebizonyította fontosságát - még akkor is, ha ön úgy fogalmazott, hogy ez a folyamat érdekes. Azonban e folyamat még mindig nagyon törékeny. Éppen ezért még fontosabb, hogy mindent megtegyünk az ország új intézményeinek és az ezeket fenntartó politikai egyensúlynak a megszilárdításáért és megerősítéséért. Véleményünk szerint ez alapvető célkitűzés, ha azt akarjuk, hogy az első jelentős amerikai csapatkivonások augusztusban végbemenjenek anélkül, hogy ennek komoly következményei lennének az ország belső helyzetére.
<P>
A síiták, szunniták és kurdok együttélését, amely jelenleg a szövetségi szerkezetekben valósul meg, az új jogszabályoknak, valamint az összes felet magában foglaló politikai konszenzusnak kellene biztosítania. Ezzel kapcsolatban aggodalmak merültek fel - és ezzel kapcsolatban is szeretnénk a véleményét hallani - a választási bizottság jelenlegi határozatával kapcsolatban, amely kizár számos, a szunnitákkal vagy keresztényekkel szoros kapcsolatot fenntartó jelölteket és pártokat, ezáltal kockáztatva Irakban a már jelenleg is törékeny demokratikus folyamatok meggyengülését.
<P>
A meghozott intézkedéseken keresztül az Európai Uniónak követnie kell ezt a választási folyamatot, ahogy ön is mondta, azonban sokkal inkább ambiciózusnak kell lennie az iraki kapcsolatok fejlesztése terén. Az Unió EUJUST LEX programja közvetlenül bevon minket az iraki jogalkotás és a demokratikus intézmények fejlesztési folyamatába, és mi, az Európai Szocialisták és Demokraták Progresszív Szövetsége képviselőcsoport az Európai Parlamentben pozitív jelként értelmezzük, hogy a Tanács a misszió 2010. augusztus 30-ig való meghosszabbítása mellett döntött.
<P>
Az EU-nak együttműködési programjai keretében továbbra is határozottan támogatnia kell Irakot, az ország stabilizálási és fejlesztési folyamatában való részvételt tűzve ki célul, a választásokat követően pedig meg kell erősíteni a parlamentek közötti kapcsolatokat. Emlékezzünk rá, hogy számos tagállam dolgozik együtt Irakkal - többek között Olaszország - a nagy ívű kulturális együttműködési program keretében!
<P>
Irak politikai egyensúlya nemcsak az ország számára nélkülözhetetlen, hanem Iraknak a régióban játszott stratégiai szerepe szempontjából is, amelynek célja a jelenlegi konfliktusok kezelése és a béke biztosítása. Ebben a tekintetben a törökországi kapcsolatok javítása a kurd regionális kormány részéről pozitív lépés ebben az irányban.
<P>
Ahogy mindannyian tudjuk azonban, Irak továbbra is komoly problémákkal néz szembe a biztonság, a demokrácia és az emberi jogok tiszteletben tartása, valamint a gazdasági bizonytalanság terén. A legveszélyeztetettebb csoportok, például a menekültek - akik a lakosság 10%-át teszik ki -, az etnikai kisebbségek, a nők, a vallási kisebbségek és a gyerekek szenvedik el ennek a helyzetnek a negatív hatását.
<P>
Éppen ezért még ennél is határozottabb szerepet kell játszanunk ezen a területen - mindjárt befejezem hozzászólásomat - részben az Irakban dolgozó helyi és európai nem kormányzati szervezetek támogatás által. E tekintetben a nőket is be lehet vonni stratégiai szereplőkként a lakosságot sújtó nehézségek megoldása érdekében.
<SPEAKER ID="129" NAME="Johannes Cornelis van Baalen">
az ALDE képviselőcsoport nevében. - Elnök asszony! Irak nincs biztonságban. Ez tény.
<P>
Ha megnézzük Iránt, Irán a szükségesnél sokkal nagyobb befolyást szeretne szerezni Irak déli részén - a teljes déli részen, a síita kisebbségen keresztül. Nem hallottam, hogy a külügyi főképviselő beszélt volna Irán álláspontjáról. Irán fenyegeti Irakot. Hogyan látja a külügyi főképviselő az Európai Unió szerepét abban, hogy ott tartsuk Iránt, ahol lennie kell - Iránban és nem Irakban?
<P>
Északot illetően látjuk, hogy jelentős probléma áll fenn Kurdisztánnal kapcsolatban Törökország és Irak között. Természetesen lehet legitim a gerillák elleni harc Irak északi részén, amely Törökországot fenyegeti, de éppen erről van szó. Az Irak északi részén található autonóm régiónak - Kurdisztánnak - önállóan kell fejlődnie.
<P>
Az energiaügyi együttműködésről szóló egyetértési megállapodás nagyon fontos, azonban Irak nem egységes állam. A megállapodásról az autonóm kurd kormánnyal is tárgyalnak? Mert zajlanak tárgyalások Kirkukról, arról, hogy kinek a tulajdonába tartoznak az olajmezők stb. Ezt figyelembe veszik?
<P>
Arra a tényre is szeretném felhívni a figyelmüket, hogy az iraki biztonsági erők még mindig nem jól képzettek és még mindig nem működnek jól. Tehát nemcsak a jogállamiságot kell támogatnunk, hanem ezen biztonsági erők segítésére is fel kell készülnünk. Összehangolt megközelítésre van szükség az energiaügyre, a gazdaságra és a stabilitásra vonatkozóan. Összehangolt megközelítésre van szükség az Irakkal szomszédos államokat illetően is. Eligazítana minket az összehangolt megközelítéssel kapcsolatban? Köszönöm az ALDE képviselőcsoport nevében.
<SPEAKER ID="130" NAME="Jill Evans">
a Verts/ALE képviselőcsoport nevében. - Elnök asszony! Szeretném megköszönni a külügyi főképviselő, Ashton bárónő nyilatkozatát.
<P>
Úgy gondolom, meg kell említeni, hogy a ma esti vitára az Egyesült Királyságban zajló, az Irak elleni illegális háborúra vonatkozó Chilcot-nyomozásra tekintettel kerül sor, továbbá azért, hogy felderítsük, ebből milyen következtetéseket kell levonni. Számos olyan információ lát napvilágot, amely igazolja, amit sokan hittünk a megszálláskor: hogy a háború oka a rendszerváltás és az erőforrások feletti ellenőrzés volt, és nem a tömegpusztító fegyverektől való félelem. A háború utáni Irakra vonatkozó hosszú távú tervezésre vonatkozóan a vezető diplomaták és katonatisztek a "szörnyű”, "mélyen repedezett” és "szánalmasan vékony” kifejezéseket használják a nyomozásban bizonyítékként, tehát nem nagy csoda, hogy az akció komoly következményeit figyelhetjük meg.
<P>
Ashton bárónő azt mondta, hogy megfigyelhető némi fejlődés, és ez valóban így is van, azonban még mindig komoly problémák vannak. Irakban nem léteznek a kisebbségek védelmét szolgáló jogszabályok. Továbbra is jelentős a menekültügyi probléma. Szakszervezeti tagok, újságírók, női politikusok és emberi jogi aktivisták tűntek el vagy váltak gyilkosságok áldozataivá. Tovább folytatódnak az öngyilkos merényletek. Március 7-én lesznek a választások, és múlt héten az Iraki Választási Bizottság - ahogy kollégám említette - megtiltotta közel 500 jelöltnek - főként szunnita politikusoknak - a választásokon való részvételt. A szunniták már jelenleg is alulprezentáltak az iraki parlamentben, és ez minden bizonnyal további feszültségekhez és instabilitáshoz fog vezetni.
<P>
Tavaly novemberben az EU-elnökség sürgette az iraki kormányt, hogy szüntesse be és törölje el a halálbüntetést. Azonban még mindig 900 fő a halálraítéltek száma Irakban, és még mindig halálbüntetéseket szabnak ki sokszor tisztességtelen tárgyalások után, amelyek néha csak pár perc hosszúak.
<P>
Az EU felelőssége segíteni a demokrácia felépítését és az emberi jogok tiszteletben tartásának biztosítását. Az Irakkal való együttműködési keret pedig három prioritást jelöl meg: az olyan alapszolgáltatások, mint az egészségügy és az oktatás létrehozását, a jogállamiság elősegítését és az Emberi Jogok Bizottságának támogatását.
<P>
A partnerségi és együttműködési megállapodás jelenti a jövőbeni munka alapját, azonban azonnali cselekvést követelünk olyan ügyekkel kapcsolatban, mint a halálbüntetés eltörlése, a veszélyeztetett csoportok és célcsoportok védelme, valamint a demokrácia és az emberi jogok megerősítése.
<SPEAKER ID="131" NAME="Struan Stevenson">
az ECR képviselőcsoport nevében. - Elnök asszony! Ashton bárónő, a választások Irakban nem lesznek szabadok és tisztességesek. Tíz nappal ezelőtt az Igazságügyi és Elszámoltathatósági Bizottság úgy döntött, hogy Saleh al-Mutlaq, a parlamenti Iraki Nemzeti Párbeszéd Front vezetője, aki az elmúlt négy évben az iraki parlament tagja volt, nem indulhat a választásokon. Megtiltották, hogy részt vegyen a közelgő választásokon. Úgy gondolom, nem véletlen egybeesés volt, hogy ezt a felháborító kizárást, valamint a további több mint 500 szekuláris iraki politikus kizárását pont azon a napon jelentették be, amikor Manouchehr Mottaki, Irán gyűlölt külügyminisztere Bagdadba látogatott. Saleh al-Mutlaq nyíltan kritizálta Irán Irak ügyeibe való beavatkozását, most pedig a mullahok ragaszkodtak a választásokból való kizárásához.
<P>
Megkönnyebbültem, hogy Joe Biden, az Egyesült Államok alelnöke már tiltakozott a kizárás ellen, és remélem, hogy Ashton bárónő is hasonlóképpen fog cselekedni. Hacsak nem engedélyezik Dr. al-Mutlaq és a többiek jelöltségét, nem szabad elismernünk és nem ismerhetjük el a választások törvényességét.
<SPEAKER ID="132" NAME="Willy Meyer">
a GUE/NGL képviselőcsoport nevében. - (ES) Ashton bárónő, sajnálom, de nem osztom optimizmusát. Jó dolog optimistának lenni, azonban ahogy a dolgok jelenleg állnak, nem lehetünk optimisták Irakkal kapcsolatban.
<P>
Ennek bizonyítékaként a Bizottság úgy döntött, hogy nem küld megfigyelőket, mert nem tudja garantálni biztonságukat. Úgy gondolom, hogy ez a döntés önmagáért beszél. Ez egyértelműen rávilágít, hogy Irak esetében - tudom, hogy nem akar a múltról beszélni, azonban nincs más választásunk, minthogy beszéljünk a múltról - egy lerombolt országgal állunk szemben, ahol 1 millió halott és 4 millió hajléktalan az eredménye a hazugságokon alapuló illegális és tisztességtelen háborúnak. Nem voltak tömegpusztító fegyverek, és nem volt semmilyen kapcsolat Szaddám Huszein és az al-Káida között. Ez a teljes igazság. Az egyetlen dolog, ami igaz volt, az az észak-amerikai olajipar érdeke, hogy megszerezze az ellenőrzést az iraki nyersolaj felett.
<P>
Ez a teljes igazság. Másfelől, ez az igazság nem vihető tovább a megszálló csapatok jelenléte mellett, amely mindent eltorzít. Jelenleg nem lepődnék meg, ha az ellenzéki pártok kizárására vonatkozó döntés valódi polgári összecsapásokat eredményezne. Néhány európai nagykövetség jelenleg nem zárja ki egy katonai államcsíny lehetőségét: egy valódi katonai államcsíny bekövetkeztét Irakban. Ennek következtében elég nyomasztó a kép.
<P>
Felszólítom önöket, hogy a lehető leghamarabb dolgozzanak azon, hogy kivonják a megszálló csapatokat. Ez a tényező torzítja el a valódi helyzetet Irakban. Éppen ezért az ENSZ-nek kell átvennie az irányítást és lehetővé kell tennie egy olyan átmenetet, amely biztosítja a visszatérést ahhoz, amit soha nem lehetett volna elhagyni: a nemzetközi joghoz.
<SPEAKER ID="133" NAME="Bastiaan Belder">
az EFD képviselőcsoport nevében. - (NL) Elnök asszony, főképviselő asszony! 2009-ben karácsony este - más szóval, amíg karácsonyi szünetet tartottunk - számos templomot bezártak Irakban, Mezopotámiában. Bombatámadásokkal való fenyegetések vezettek ehhez a szomorú helyzethez, ahogy tavaly is. Mindenesetre a templomok gyakran üresen állnak, függetlenül attól, hogy vannak-e ilyen jellegű fenyegetések, mivel egyre több keresztény hagyja el az országot. Az ellenük irányuló erőszak egyre növekszik annak ellenére, hogy egyre kevesebben vannak. Karácsony előtt három halálos áldozatokkal járó támadás volt Moszulban. Ugyanígy a korábban biztonságosnak számító Kirkuk városban a keresztényeknek hónapok óta könyörtelen emberrablásokkal és gyilkosságokkal kell szembenézniük, amely eredményeképp keresztény családok százai hagyják el az országot.
<P>
Míg 2003-ban körülbelül 1,5 millió keresztény volt Irakban, mostanra ezeknek az embereknek több mint fele elköltözés révén talált menedékre a vallási tisztogatások miatt, az iszlám szélsőségesek által elkövetett vallási tisztogatás miatt. Az Európai Tanács és az Európai Unió 27 tagállama békésen végignézi Irak afganizációját? - kérdezte egy iraki keresztény. Főképviselő asszony! Szívesen meghallgatnám ezzel kapcsolatos álláspontját. Ettől függetlenül, az ősi keresztény közösség nélkül Mezopotámiára nem vár toleráns jövő, valamint ez Európa biztonságára sem lesz jó hatással hosszú távon.
<SPEAKER ID="134" NAME="Elena Băsescu" AFFILIATION="PPE">
A március 7-én tartandó országgyűlési és elnökválasztások előkészületei új koalíciókat és szövetségeket létrehozó, kétségbeesett ténykedést indítottak el. Az iraki miniszterelnök néhány ellenfele újra létre akarja hozni a régi szövetségeket, mint például az Iraki Egyesült Szövetséget. Másrészről pedig a miniszterelnök szekuláris csoportokat és független jelölteket akar meggyőzni, hogy csatlakozzanak a Jogállamiság Koalícióhoz.
<P>
Nem szabad azonban elfelejtenünk, hogy az országgyűlési és elnökválasztásokat követően a kormánynak szavazást kell tartania Kirkukról. Nagy valószínűséggel romlani fog a biztonsági helyzet Irakban, ha néhány iraki csoport megkérdőjelezi a választásokat, vagy ha belső konfliktusok robbannak ki.
<P>
A legfőbb problémák, amelyekkel a hatóságoknak szembe kell nézniük Bagdadban, az az Egyesült Államokkal aláírt SOFA-megállapodásról szóló szavazás elhalasztása, az olaj- és gáztörvény véglegesítése, az olajár esése, a kivégzések magas aránya - jelenleg 900 emberre szabtak ki halálos ítéletet - és a vallomások kikényszerítésére használt kínzások. Az emberi jogi helyzet általános romlása mélyen nyugtalanítja az EU-t. Végül, de nem utolsósorban nő a korrupció. Erre vonatkozó példaként szeretném említeni a volt iraki kereskedelmi miniszter letartóztatását.
<P>
Iraki kapcsolatai szempontjából Románia a katonai biztonság helyett a civilek biztonságához kíván hozzájárulni. Országom bebizonyította, hogy eleget tesz partnerei felé tett kötelezettségvállalásainak azáltal, hogy továbbra is biztosítja katonai jelenlétét Irakban a küldetés befejezéséig.
<SPEAKER ID="135" NAME="Ana Gomes" AFFILIATION="S&amp;D">
Az iraki emberek által elért demokratikus fejlődést még konszolidálni és erősíteni kell, csakúgy mint a biztonsági helyzetet. Az elmúlt hónapokban a szövetségesek átszerveződése reményt keltően alakult, amely sokat segített abban, hogy legyőzzék azokat az etnikai-vallási törésvonalakat, amelyek az elmúlt években jellemezték az iraki politikát. Az új kurd Változás párt sikere illusztrálja a politikai élet normalizálódását Irakban. Ugyanakkor a Választási Bizottság nemrégiben tett nyilatkozata, amely szerint 500 szunnita politikus számára megtiltják, hogy induljanak a választásokon, nem hasznos a nemzeti megbékélés szempontjából, veszélyeztetheti a választási folyamatot és ismét konfliktusokat idézhet elő. A halálbüntetés alkalmazásáról szóló hírek is elszomorítóak. Ashton bárónő, az európai vezetőknek arra kell törekedniük, hogy meggyőzzék az iraki hatóságokat a halálbüntetés eltörléséről. Az EULEX megerősítése szintén fontos ebből a szempontból.
<P>
Másfél millió iraki még mindig a szomszédos országokban él. Sokan közülük soha nem is fognak tudni visszatérni. Azoknak az európai országoknak, amelyek 2003-ban részt vettek a megszállásban, különösen nagy a felelősségük, és még több menekültet kellene befogadniuk. Ebben a vonatkozásban, ahogy az országon belül lakóhelyük elhagyására kényszerített személyek számára nyújtott támogatás esetében is, az emberi jogi kérdések esetében általában - és különösen a nők jogaira és a korrupció elleni küzdelemre vonatkozóan - alapvető fontosságú, hogy az iraki kormány kiigazítsa a nem kormányzati szervezetekre vonatkozó törvényt annak érdekében, hogy ezáltal a társadalom szabadon szerveződhessen. Fontos, hogy az Európai Unió ösztönözze az iraki és az európai nem kormányzati szervezetek közötti párbeszédet. Egy civil, szabad és dinamikus társadalom létrejöttének előfeltétele a demokrácia megszilárdításának Irakban.
<SPEAKER ID="136" NAME="Tomasz Piotr Poręba" AFFILIATION="ECR">
Elnök asszony, Ashton asszony! A nemzetközi erők jelentős kötelezettségvállalásai és a nemzetközi koalícióból kikerülő több száz áldozat ellenére - amely közül 23 lengyel katona volt - az iraki helyzet még mindig rossz. Ez egy olyan ország, ahol terrorista támadásokkal és a vallási kisebbségek, többek között a keresztény kisebbség üldöztetésével kell szembenéznünk, és ha összehasonlítjuk a mostani helyzetet a pár évvel ezelőttivel, akkor természetesen megfigyelhető némi fejlődés. Azonban még mindig érkeznek hírek terroristatámadásokról, amelyek nemcsak Irakot destabilizálják, hanem az egész Közel-Keletet is. A terroristák és a nemzetközi terrorizmus támogatóinak Irak destabilizációja a célja. Számos bizonyíték utal arra a tényre, hogy Irán felelős a terrorizmus támogatásáért.
<P>
Ashton asszony, az Európai Unió külügyi és biztonságpolitikai főképviselőjeként mi a véleménye Irán szerepéről az iraki ügyekbe való közbeavatkozása kapcsán? Magabiztosabb állásfoglalásra szeretném ösztönözni és arra, hogy működjön együtt az Egyesült Államokkal olyan megoldások elérése érdekében, amelyek hatással lesznek és nyomást gyakorolnak Iránra annak érdekében, hogy ne folytassa az iraki ügyekbe való beavatkozást. Véleményem szerint csak ekkor lesz lehetőség viszonylagos stabilitás kialakítására a régióban.
<SPEAKER ID="137" NAME="Jean-Luc Mélenchon" AFFILIATION="GUE/NGL">
Elnök asszony, főképviselő asszony! Nem osztjuk optimizmusát az iraki helyzettel, illetve a Koalíció előnyeivel kapcsolatban, mivel ez a nézőpont már a vakságot súrolja. Irakot a tömegpusztító fegyverek jelenlétére vonatkozó szándékosan megtévesztő információk alapján szállták meg és foglalták el.
<P>
Ennek eredményeképp a 27 tagállamból 17-et rángattak be a támadásba és Irak megszállásába. Az ország romokban hever, örökségét kifosztogatták, lakossága mélyen megosztott. A vallási fanatizmus révén nagy számban állnak rendelkezésre harcosok. Az iráni önkényuralom szabadon beleavatkozik az ország ügyeibe. A választások szánalmas és igazságtalan módon zajlanak.
<P>
Mit tesz, és mit teszünk azért, hogy felelősségre vonjuk azokat az országokat, amelyek hazudtak, és amelyek ezt újra megtehetik Jemennel vagy bármely más országgal kapcsolatosan? Milyen intézkedéseket kíván foganatosítani annak érdekében, hogy elítélje a megszállókat a nem hagyományos vegyi és radiológiai fegyverek és szegényített urániummal töltött bombák használata miatt, amelyeknek a következő generációkra gyakorolt hatása jól ismert? Hogyan tudjuk biztosítani, hogy ezeket a fegyvereket nem fogják használni Afganisztánban, ha egyszer szemet hunytunk az iraki helyzet felett?
<SPEAKER ID="138" NAME="Fiorello Provera" AFFILIATION="EFD">
Elnök asszony, hölgyeim és uraim! Őszintén üdvözlendőnek tartjuk a közelgő iraki választásokat, mert ez egy újabb lépést jelent a demokrácia irányába. Nem lesznek szabad és tisztességes választások, azonban kis lépésekkel is meg kell elégednünk.
<P>
Irak gazdasági, kereskedelmi, kulturális és pénzügyi újjáépítése és a biztonság garantálása alapvető feltételei a demokrácia fejlődésének, azonban ösztönöznünk kell az ország intézményeinek megerősítését is. Az Irakban jelenlévő különböző etnikai és vallási csoportok békés együttélése az intézmények megújítása és a szövetségi forma - a föderalizmus - révén érhető el, amely egy egységes állam keretein belül lehetővé teszi a különböző régiók széleskörű autonómiáját. Az iraki Kurdisztán tapasztalata hasznos hivatkozási pont lehet.
<P>
Szeretném tudni ezért, Ashton bárónő, a főképviselő asszony véleményét az ország ezen intézményi helyzetével kapcsolatban.
<SPEAKER ID="139" NAME="Alf Svensson" AFFILIATION="PPE">
Természetesen sok szó esik az erőszakról és a szörnyű borzalmakról Irak kapcsán, azonban vitathatatlan, hogy megindult egy demokratizálódási folyamat.
<P>
Szeretném önöket emlékeztetni, hogy 3.912 nő indult igen nyíltan a helyi választásokon tavaly Irakban. Ez nagyjából tíz női jelöltet jelent egy mandátumra. Ezt pozitívumként kell értékelni, különösen egy arab országban. Ez reményt ad a közelgő, március 7-i parlamenti választások kapcsán is, különös tekintettel arra, hogy a szunniták részt vettek a helyi választásokon. Ahogy korábban már elhangzott, két héttel ezelőtt azonban egy kormányzati bizottság megtiltotta 14 szunnita párt és több száz ember választásokon való indulását. Az érintettek között van Abdul-Qadir al-Obaidi védelmi miniszter és Saleh al-Mutlaq, a szunniták vezette Iraki Nemzeti Párbeszéd Front vezetője.
<P>
Az iraki parlamenti választások természetesen meghatározó fontosságúak az ország jövője és Irak további demokratizálódása szempontjából, különös tekintettel Irak etnikai és vallási kohéziójára. Szeretném hangsúlyozni továbbá, hogy őszintén kell beszélnünk az etnikai és vallási kisebbségekkel szembeni bánásmódról Irakban. Ahogy már említettem, az iraki parlamenti választások döntőek lesznek Irak megítélése szempontjából a közeli jövőben. Mi a véleménye az EU külügyi főképviselőjének, Ashton bárónőnek, azzal kapcsolatosan, hogy mit tehet az EU azért, hogy a közelgő iraki parlamenti választások befogadóbbak és demokratikusabbak legyen?
<SPEAKER ID="140" NAME="Zigmantas Balčytis" AFFILIATION="S&amp;D">
Az elmúlt években az Európai Unió jelentősen megerősítette kapcsolatait és befolyását a közel-keleti országokban. Az Európai Unió mindig is nagy figyelmet fordított Irakra, és a nemzetközi közösséggel együtt részt vett Irak újjáépítésében, a békefenntartó műveletekben és biztonsági küldetésekben. Az országban még mindig különböző csoportok harcolnak a hatalomért, ami akadályozza az ország különböző területein elindult reformok végrehajtását. A tény, hogy 14 pártot kizártak a közelgő választásokon való részvételből, szintén aggodalomra ad okot. Irak a demokrácia felé vezető utat választotta, és éppen ezért az Európai Uniónak és más államoknak meg kell követelniük - és ha szükséges, segíteniük kell biztosítani azt -, hogy a vállalt kötelezettségeket betartják, valamint hogy az emberi jogokat és szabadságjogokat tiszteletben tartják. Úgy gondolom, Irak valóban készen áll az Európai Unióval való szoros együttműködésre. Az EU és Irak közötti energiaügyi együttműködésről szóló egyetértési megállapodás, amelyet hétfőn írtak alá, bizonyítja, hogy elkötelezettek egy hosszú távú, kölcsönösen előnyös kapcsolat iránt. Energiaügyi szempontból Irak nagyon fontos az Európai Unió számára, azonban az energiaellátás biztonságának megőrzése elkerülhetetlenül kapcsolódik az ország gazdasági és politikai stabilitásához, amely a közelmúltban nem valósult meg. Ez egyértelműen hosszú távú folyamat, de úgy gondolom, hogy az Európai Uniónak, a külügyi főképviselőnek és a nemzetközi közösségnek eszközöket és megoldásokat kell nyújtania arra vonatkozóan, hogy az emberi jogok és a jogállamiság a jövőbeni politika alapvető pillérei legyenek Irakban.
<SPEAKER ID="141" NAME="Ryszard Czarnecki" AFFILIATION="ECR">
Elnök asszony, Ashton asszony! Ha egy mondatban szeretném összefoglalni Ashton asszony beszédét, azt mondanám, hogy hivatali optimizmus. Úgy gondolom azonban, hogy Európa és a választók ennél konkrétabbat várnak, és az igazat akarják hallani. A politikusok nemcsak azáltal mutatják be való énüket, hogy mit mondanak, hanem azáltal is, hogy mit nem mondanak, és az Ön beszédében, Ashton asszony, nem esett szó néhány olyan ügyről, amely sokkolta az európai közvélemény jelentős részét, beleértve saját országom közvéleményét is. Többek között a kisebbségek iraki rendszeres üldöztetésére gondolok, beleértve - és ezt szeretném hangsúlyozni - a keresztények üldöztetését. Ez kétségbevonhatatlan valóság.
<P>
Úgy gondolom, hogy kollégámnak, Poreba úrnak igaza volt abban, amit egy perccel ezelőtt mondott az iraki ügyekbe való iráni közbeavatkozásról. Nem igaz ugyanez az iraki hatóságokra és azok botrányos beavatkozására az ashrafi táborban, amely iráni menekülteknek ad otthont? Az iraki hatóságok nem ugyanezt teszik? Úgy tűnik számomra, hogy ezt erőteljesen hangsúlyozni kell, különösen mivel az iraki hatóságok pénzügyi támogatást kapnak az Európai Uniótól, amelyet aztán gyakran nem megfelelő módon használnak fel, például az ashrafi táborral kapcsolatos beavatkozásra.
<SPEAKER ID="142" NAME="Bogusław Sonik" AFFILIATION="PPE">
Elnök asszony! Úgy gondolom, hogy Irak példaként szolgálhat arra, hogy időnként egy olyan diktatúra megtörése érdekében, amely vegyi fegyverek bevetésével ellenfelek ezreit teszi tönkre, szükség van kényszer alkalmazására. Ezek nehéz döntések. Ezért azt szeretném, hogy annak kapcsán, hogy ma Irakról beszélünk, emlékezzünk a több ezer amerikai, olasz, lengyel és más országokból származó katonára, akik Irakban estek el és emlékezzünk meg családjukról is. Ezek a katonák úgy mentek oda, hogy azt hitték, jó célt szolgálnak, és ahogy itt hallhatjuk, Irak a demokrácia kialakítása felé vezető úton jár.
<P>
Tudom, hogy ma arra szólítjuk fel önt, Ashton asszony, hogy legyen aktívabb, de valójában azt szeretnénk, hogy az Európai Unió legyen aktívabb. Kérem, hogy látogasson el Irakba, és mutassa be a helyzet értékelését annak érdekében, hogy az Európai Unió által küldött támogatást ugyanolyan feltételekkel használják fel, mint amelyeket itt megemlítettünk, különös tekintettel a kisebbségek védelmére.
<SPEAKER ID="143" NAME="Janusz Władysław Zemke" AFFILIATION="S&amp;D">
Elnök asszony! Úgy látszik, hogy most csak lengyelek szólalnak fel, de nekünk van tapasztalatunk Lengyelországnak és a lengyel katonáknak az iraki biztonság helyreállításában való részvételével kapcsolatban.
<P>
Én osztom a véleményét, Ashton asszony, hogy szerencsére az iraki helyzet kicsivel jobb, mint amilyen volt. Azonban még mindig nagyon törékeny. Az Unió által végrehajtott különféle intézkedések mellett két konkrét intézkedést szeretnék javasolni, mert úgy tűnik számomra, hogy ezek hiányoznak. Az első olyasmivel kapcsolatos, amelyről ma még nem esett szó: úgy gondolom, hogy rendkívül fontos Irak fejlődése és stabilitása szempontjából a fiatal irakiak Európában való oktatására vonatkozó program elfogadása, mert Irakban még mindig kevés az orvos, a mérnök és az öntözési szakember. Véleményem szerint ezen a területen jelentősen segíthetnénk Irakot. A második javaslat az Irakban található kulturális értékek megóvásával kapcsolatos. Úgy gondolom, hogy az EU-nak különösen Babilónia újjáépítésében kell segítenie. Ez egy olyan érték, amelyre a világon mindenkinek vigyáznia kell.
<SPEAKER ID="144" NAME="Paul Rübig" AFFILIATION="PPE">
Elnök asszony, Ashton bárónő! Kérdésem az aláírt energiaügyi együttműködésről szóló egyetértési megállapodással kapcsolatos. Gondolja, hogy lehetséges további eredményeket elérni Oettinger úrral és De Gucht úrral? Véleményem szerint a gazdasági újjáépítés stabilitást hozna Irak számára. Ha javítani akarjuk az energiaügyi kapcsolatokat, különösen azáltal, hogy több európai berendezést bocsátunk rendelkezésre az ott található energiakészletek jobb kihasználása érdekében, és ha ott vásárolnánk energiát kompenzáció gyanánt, akkor mindkét fél számára előnyös helyzetet teremtenénk. Nagyon jelentős lenne egy kezdeményezés elindítása ezen a téren a következő hetekben.
<SPEAKER ID="145" NAME="Catherine Ashton">
az Unió külügyi és biztonságpolitikai főképviselője/a Bizottság alelnöke. - Köszönöm még egyszer mindannyiuknak ezt a fontos és érdekes vitát. Megpróbálok azokra az egyértelmű kérdésekre visszatérni, amelyek a legnagyobb aggodalomra adnak okot a tisztelt képviselők körében.
<P>
Azzal kezdeném, hogy méltányolom, milyen fontosságot tulajdonítanak a képviselők a kisebbségek kérdésének. Ahogy azt a képviselők is tudják, a partnerségi és együttműködési megállapodások keretében munkánk egyik alapvető része valóban az, hogy biztosítsuk, hogy a megállapodásaink középpontjában az emberi jogok állnak. Reméljük, hogy hamarosan alá tudjuk írni ezt a megállapodást Irakkal, és vállalom a felelősséget annak biztosítására, hogy munkánk során a kisebbségekkel kapcsolatos kérdésekre vonatkozóan megállapodás születik. Ez valóban nagy jelentőséggel bír.
<P>
Én is egyetértek a számos tisztelt képviselő által felvetett célkitűzéssel a halálbüntetésre vonatkozóan. Célkitűzésünk valóban az, hogy ezt eltöröljék, azon okokból, amelyeket a tisztelt képviselők igen helyesen említettek.
<P>
Egyetértek azzal is, hogy konszolidálni és erősíteni kell a politikai folyamatokat, amelyeknek nagy jelentősége lesz mindarra vonatkozóan, amit teszünk, és különösen gondoskodnunk kell a közelgő választások kapcsán arról, hogy pontosan tudjuk, hogy mit akarunk valójában elérni. Megértem a tisztelt képviselők által felvetett kérdéseket - beleértve Costa úr és Stevenson úr kérdéseit - a jelöltek kizárásáról szóló bizottsági döntéssel kapcsolatos kérdésekre vonatkozóan.
<P>
A jelöltek felülvizsgálata mindig is részét képezte a választásokat megelőző folyamatoknak. Folyamatban van egy jogorvoslati eljárás, amelyet reményeim szerint megfelelően fognak elvégezni. Azt is el kell mondanom, hogy tervezzük az EU misszió kiküldését jövő héten, amely hat héttel a választások napja előtt van, és ez lehetővé teszi számunkra, hogy első kézből és közelről nyomon kövessük a választásokat megelőző folyamatokat, amelyre nagy szükség van. Bízunk benne és reméljük, hogy az iraki hatóságok biztosítani fogják a befogadó választási folyamatot mindazon okból, amelyet a tisztelt képviselők teljesen egyértelművé tettek felszólalásaikban.
<P>
Számos képviselő felvetette az energiaügyi egyetértési megállapodás fontosságát és jelentőségét. Nagyon egyértelműen cselekszünk ezzel kapcsolatban. Irak egységes állam és valamennyi együttműködés Irak kormányával történik. Teljes mértékben támogatjuk, hogy Irak egységes és szuverén állam maradjon. Ezen a területen fontos lesz az együttműködés fokozása - hallottam, ami itt elhangzott, különösen Rübig úr részéről, aki az együttműködés fokozásának szükségességét ecsetelte. Erről tájékoztatni fogom a biztosjelöltet.
<P>
Azzal is tisztában vagyok, hogy amikor azt mondom, hogy a biztonság kérdésével kapcsolatosan felmerült egy ügy, akkor elmondjam, Kirkuk ügye nagyon fontos más vitatott határterületekhez hasonlóan. Azt mondtam, hogy ez az egyik legnagyobb kihívás, amellyel Iraknak jelenleg szembe kell néznie. Határozottan úgy vélem, hogy Iraknak saját magának kell megoldania ezeket a kérdéseket. Iraknak kell ezzel megbirkóznia. Mindazonáltal nagyon határozottan támogatom az ENSZ Iraki Segély Misszióját, amely jelentős erőfeszítéseket tett a párbeszéd és a kapcsolódó folyamat elindítása érdekében. Óvatosnak kell azonban lenni, a jelen helyzetben nem remélem jelentős párbeszéd kialakulását a választások előtt.
<P>
Hadd beszéljek még egy kicsit az energiaügyi együttműködésről. Ezt egy átfogó és integrált energiapolitika létrehozásának részeként képzeljük el Irak vonatkozásában. Ez a politika az Irak és az Európai Unió közötti ellátásról és az ellátás biztonságáról szól, és természetesen magában kell foglalnia a megújuló energiát - különös tekintettel a nap- és szélenergiára -, valamint fokoznia kell az energiahatékonysági intézkedéseket Irakban. Remélem továbbá, hogy technológiai, tudományos és ipari együttműködés is megindul a következő hónapokban és években. Ez a megjegyzés helyes volt.
<P>
Visszatérve a delegáció közelmúltban történő visszavonására, Meyers úr felvetette a jövőbeni biztonság kérdésével kapcsolatos aggodalmakat. Szeretnénk a környezet fejlődését látni, ahogy már említettem, hogy megtörténhessen a választási megfigyelő misszió felállítása európai parlamenti képviselők részvételével. Ennek egyértelműen hatalmas jelentősége lesz a tisztelt képviselők számára a közelgő választási folyamatban, és ahogy már említettem, hamarosan ki fogunk küldeni embereket.
<P>
Néhány tisztelt képviselő felvetette a csapatok kivonásának kérdését. Obama elnök természetesen bejelentette a harcoló csapatok 2010 augusztusáig történő kivonását, amely azt jelenti a gyakorlatban, hogy a kivonást nem sokkal a nemzeti választások után megkezdik. Ez szintén jelentős és fontos lépés. Jeleztem, hogy hamarosan választási értékelő csapatot küldünk, amely remélhetőleg segíteni fog a tisztelt képviselők által ezzel kapcsolatban említett kérdések megoldásában.
<P>
Az ashrafi táborral kapcsolatban következetesen és folyamatosan emlékeztettük Irakot, hogy ezt az összetett kérdést a nemzetközi joggal teljes összhangban kell kezelni, minden erőszak nélkül.
<P>
Visszakanyarodva oda, ahol kezdtem, én optimista vagyok Irakkal kapcsolatban. Nagy kihívások vannak, és a tisztelt képviselők jogosan emlékeztetnek minket ezekre a kihívásokra. Látjuk azonban, hogy a közelgő választásokkal és a fokozottabb együttműködés lehetőségével ez egy lehetőség az Európa Unió számára annak értékrendszerével. A a kérdések pedig, amelyek miatt különösen aggódunk: az emberi jogok, a kisebbségek jogai, a halálbüntetés kérdése, az energiabiztonság és energiaellátás terén való fokozott együttműködés kialakítása és a kormánnyal való szorosabb együttműködés. Mindeközben egyértelművé tesszük az elvárásainkat, hogy Irak jövője békés és demokratikus lehet. Biztosítanunk kell, hogy következetesen ebbe az irányba haladva dolgozunk.
<SPEAKER ID="147" NAME="Jaromír Kohlíček  " AFFILIATION="GUE/NGL">
írásban. - (CS) Csak néhány olyan Európához viszonylag közeli országról tudok, amelynek sikerült "demokratizálási” folyamatát néhány évtizedig elhalasztania. Irak, ahol uniós tagállamok csapatai is hagytak sajnálatos módon negatív nyomokat, mindenképpen egy ilyen ország. Jelenleg az iszlám világ leginkább szekuláris állama romokban hever, miközben három közössége folyamatosan összetűzésbe kerül egymással. A múltból csak az ország viszonylag jó oktatási és egészségügyi rendszerének és aránylag fejlett infrastruktúrájának emléke maradt meg. Ez az egyetlen olyan ország a régióban, ahol a kurd kisebbség autonóm volt annak ellenére, hogy nem volt megfelelő demokratikus rendszer hatalmon az országban. Mindent összevetve, a kérdés az, hogy melyik országról mondhatjuk el a régióban, hogy valóban demokratikus rendszere van? A tény az, hogy az amerikai hadsereg inváziója után az iraki állam teljesen összeomlott és a szociális, egészségügyi és oktatási rendszerek infrastruktúrájának részleges likvidálásával együtt ez hatalmas lépést jelent visszafelé. Az úgynevezett demokratikus választások ezt nem tudják eltakarni. A folyamatos erőfeszítések, amelyek célja, hogy a Szaddám Huszein-kormány jelentős személyei ellen indított, az állam által irányított perek segítségével elvonják a figyelmet a jelenlegi problémákról, naivak. Csak a helyzetet egyáltalán nem ismerő személy hiheti el, hogy ily módon lehet javítani a viszonyokon. Az elmúlt időszak egyetlen pozitív aspektusa, hogy mind az amerikai kormányzat, mind az iraki kormány felismerte, hogy az Iránnal való jó kapcsolatok nélkül nem lehetséges a fejlődés.
<SPEAKER ID="148" NAME="Artur Zasada  " AFFILIATION="PPE">
írásban. - (PL) Örülök, hogy Ashton asszony beszéde optimista hangvételű, én azonban inkább óvatos maradnék az iraki helyzet értékelése kapcsán. Számos külsőség ellenére az ország belül még mindig labilis és semmiképp sem mondhatjuk, hogy a demokrácia "gyökeret vert”. Nem beszélhetünk stabilizációról egy olyan országban, amelynek határian belül 1,8-1,9 millió lakos kényszerült lakóhelyének elhagyására, és további egy millió elhagyta az országot, és ahol a menekültek életkörülményei különösen rosszak.
<P>
Mindenképpen felül kell vizsgálni a jelenleg a menekültek számára Szíriába és Jordániába, valamint a lakóhelyük elhagyására kényszerített emberek számára Irakba küldött külföldi pénzügyi támogatás folyósítására használt módszereket. Ezt a pénzügyi támogatást elegendő ideig kell folyósítani. Milyen hosszú ideig? Ezt még mindig nem tudjuk. Mindazonáltal, ahogy egy orvos sem hagyja abba a kezelést a javulás első jele után, mi sem engedhetjük meg maguknak, hogy a túl optimista prognózisok megtévesszenek minket.
<P>
(Az ülést 19.25-kor felfüggesztik és 21.00-kor folytatják.)
