<CHAPTER ID="014">
A szavazáshoz fűzött indokolások
<P>
- A szavazáshoz fűzött írásbeli indokolások:
<SPEAKER ID="046" NAME="William" AFFILIATION="The Earl of) Dartmouth  (EFD">
írásban. - A Bank of England elnöke (Mervyn King) azt mondta, szerintem helyesen, hogy "A bankok ugyan nemzetközi jelleggel működnek, de megszűnésük terheit országok viselik...”. Egy adott ország kormánya és adófizetői azok, akik fizetnek, amikor meg kell menteni egy bankot. Ebből az következik, hogy a banki felügyeletet nem uniós, hanem nemzeti szinten kell végrehajtani. Ezért szavaztam a pénzügyi és gazdasági válsággal foglalkozó uniós különbizottság felállítása ellen.
<SPEAKER ID="998" NAME="Maria Da Graça Carvalho" AFFILIATION="PPE">
írásban. - (PT)A pénzügyi és gazdasági válsággal foglalkozó különbizottság létrehozása döntő fontosságú. Lennie kell egy olyan szervezetnek, amely a fenntartható minőségi növekedés érdekében hozott tagállami intézkedések összehangolását elemzi és értékeli. Nagyon fontos, hogy elemezzük és értékeljük a társadalmi, gazdasági és pénzügyi válság mértékét, de az is fontos, hogy megfelelő intézkedéseket javasoljunk a megbízható, a fenntartható gazdasági növekedést támogatni képes stabil pénzügyi piacok tartós helyreállítására, mivel az ilyen növekedés képes leküzdeni a munkanélküliséget és reagálni tud a demográfiai és az éghajlati változásokra.
<P>
Döntő fontosságú, hogy támogassuk az egyetemek, a tudományos közösség képviselői és a kutatók stratégiai partnerként történő részvételét. Ezt a partneri viszonyt támogatni kell, hiszen nagyon fontos számunkra, hogy rövid távon megoldást találjuk mind a gazdasági válságra, mind pedig a munkanélküliségre, ugyanakkor tiszta energiaforrások kifejlesztésével és használatával tartós megoldásokat dolgozzunk ki az éghajlatváltozás problémájára.
<SPEAKER ID="047" NAME="Diogo Feio" AFFILIATION="PPE">
írásban. - (PT) A pénzügyi és gazdasági válsággal foglalkozó különbizottság felállítása döntő fontosságú lehet az EU jövője szempontjából. Ez a jövő azonban nem biztosítható pusztán azáltal, hogy vitatkozunk és intézkedéseket javasolunk, fontos, hogy olyan mechanizmusokat tervezzünk és vezessünk be, amelyek segítenek nekünk abban, hogy a nem túl távoli jövőben elkerülhessünk a hasonló helyzetek kialakulását. Ezért alapvető fontosságú, hogy az okokat és a következményeket megvizsgálva levonjuk a tanulságokat ebből a válságból. Az is nagyon fontos, hogy jobb és kellőképpen indokolt jogszabályok elfogadásával korrigálni tudjuk pénzügyi rendszerünk azon hibáit, amelyek a jelenlegi helyzethez vezettek.
<P>
Nem kockáztathatjuk, hogy olyan szabályozási környezetet teremtünk, amely szigorúságánál fogva tovább késlelteti a gazdaság fellendülését vagy az erős verseny közepette az EU pénzügyi piaca elveszíti vonzerejét.
<P>
Ez a bizottság a tervezett 12 hónapon túl is folytathatná munkáját, hogy figyelemmel kísérje és értékelje azokat az intézkedéseket, amelyek a jelenlegi válság leküzdésére születnek.
<SPEAKER ID="048" NAME="Petru Constantin Luhan" AFFILIATION="PPE">
írásban. - (RO) Támogatom ezt az intézkedést, és teljes mértékben meg vagyok győződve róla, hogy ez a bizottság megfelelő szintű elemzést készít a minden tagállamot érintő pénzügyi válság mértékéről, és olyan szakértői javaslatokat terjeszt elő, amelyek hozzájárulnak az Európai Unió gazdasági fellendüléséhez. Én azonban sajnos nem tudtam szavazni erről a javaslatról, mert gondom volt a szavazólapommal.
<SPEAKER ID="049" NAME="Franz Obermayr" AFFILIATION="NI">
írásban. - (DE) Komoly közös erőfeszítésre van szükség, hogy megoldást tudjunk találni a jelenlegi pénzügyi válságra, valamint annak az uniós tagállamok gazdaságára és - végső soron - társadalmaira gyakorolt hatásaira. Érdemes támogatnunk az Elnökök Értekezletének 2009. szeptember 17-i, egy olyan különbizottság felállításáról szóló határozatát, amely alaposan elemzi a helyzetet és javaslatokat dolgoz ki annak érdekében, hogy megfelelő intézkedések születhessenek a fenntartható, válságoknak ellenálló pénzügyi piacok kialakítására. Azonban kritikai megjegyzésként hozzá kell tenni, hogy több mint 12 hónap telt el a tavalyi válság első tüneteinek jelentkezése, és magának a válságnak az idei év elején történt kirobbanása óta. Az azóta hozott intézkedésekre elsősorban tüneti kezelésként és rendkívüli intézkedésként érdemes tekinteni, amelyek a munkahelyek megtartását célozzák. Az indítvány védelmében fontos kiemelni, hogy különös figyelmet kell fordítani az összehangolt és célzott intézkedések meghozatalára, mert egyébként - a szubszidiaritás elvének minden tisztelete mellett - az egyéni megoldások elkerülhetetlenül újra a verseny torzulásához fognak vezetni.
