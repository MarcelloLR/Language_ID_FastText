<CHAPTER ID="014">
Kérdések órája (a Tanácshoz intézett kérdések) 
<SPEAKER ID="404" NAME="Elnök">
A következő napirendi pont a Tanácshoz intézett kérdések órája (B6-0009/2009).
<P>

<P>
Tárgy: A tartós gondozás minőségének, hozzáférhetőségének és finanszírozásának javítása
<P>
Tekintettel azokra a kihívásokra, amelyekkel Európa az elöregedő népesség miatt szembesül, ami ahhoz vezet, hogy egyre több ember szorul tartós gondozásra, és amihez a családok méretének és összetételének változása, a munkaerő-piac változása és a megnövekedett mobilitás is hozzáadódik és hatással van a gondozók rendelkezésre állására, a Bizottság demográfiai jelentése (SEC(2008)2911) felismerte, hogy ezek a változások különféle politikai válaszokat igényelnek, beleértve a tartós gondozás, a szakgondozók nagyobb elismerése, valamint legfőképp a családi gondozók nagyobb támogatása esetében a generációk közötti szolidaritást.
<P>
Az elnökség már jelezte, hogy a tartós gondozás minősége, hozzáférhetősége és finanszírozása javításának nagyobb figyelmet kell szentelni. Milyen lépéseket javasol a Tanács elnöksége idején a nem hivatalos gondozók támogatása érdekében az EU-ban, akik közül sokan már régóta tartós gondozást biztosítanak, és egészségügyi szolgálataink számára az egészségügyi szolgáltatásban több millió eurót takarítanak meg?
<SPEAKER ID="406" NAME="Alexandr Vondra">
a Tanács soros elnöke. - Engedjék meg, hogy válaszoljak Harkin asszony kérdésére.
<P>
Az elnökség teljes egészében tisztában van a tartós gondozás jelentőségével abban a helyzetben, amelyben a népesség elöregedését tapasztaljuk. Az Eurostat szerint az EU-ban a 65 év feletti népesség 1995 és 2050 között megduplázódik. Az életkorral összefüggő neurodegeneratív megbetegedések elleni küzdelemre vonatkozó közegészségügyi stratégiákról szóló 2008. december 16-i következtetésében a Tanács üdvözölte a betegeket és gondozóikat oltalmazó és támogató társulások által eddig végzett munkát, és felszólította a tagállamokat és a Bizottságot, hogy közösen gondolkodjanak a gondozók támogatásán, és mérlegeljék a további fejlődés módjait.
<P>
A Tanács felhívta továbbá a tagállamokat, hogy az érintett érdekelt felekkel együttműködésben dolgozzanak ki egy nemzeti stratégiai cselekvési tervet vagy bármely más intézkedéseket, amelyek célja a betegek és gondozóik életminőségének javítása, valamint a betegeknek, családjuknak és gondozóiknak szóló hasznos információk terjesztésének javítása annak érdekében, hogy megismerjék a gondozási elveket és a megállapított bevált gyakorlatot.
<P>
A Tanács ajánlotta továbbá, hogy a tagállamok értékeljék a betegeket és gondozóikat érintő igazgatási eljárások összetettségét vagy redundanciáját, és mérlegeljék az azok egyszerűsítésére szolgáló intézkedések lehetőségét.
<P>
Ezenkívül a Tanács által az Európai Tanácshoz továbbított, a szociális védelemről és a társadalmi integrációról szóló 2008-as közös jelentésben a tagállamok kötelezettséget vállaltak arra, hogy növelik a minőségi szolgáltatásokhoz való hozzáférést. E célból megerősítették, hogy meg kell találni a megfelelő egyensúlyt a köz- és a magánszektor felelősségi köre, valamint a hivatalos és a nem hivatalos ápolás között, és a lakó- vagy közösségi elhelyezésben történő ellátást előnyben kell részesíteni az intézményi elhelyezéssel szemben.
<P>
A Tanács felhívta továbbá a Szociális Védelemi Bizottságot, hogy a tartós gondozás, a gondozóknak nyújtott segítség, a tartós gondozási szervezetek és az integrált gondozás fontossága terén továbbra is segítse elő a tapasztalatcserét és a legjobb gyakorlat cseréjét.
<P>
Az elnökség a közegészségügy területén a Tanács 18 hónapos programjának célkitűzését követi, és uniós szinten az egészségügyi ellátáshoz kapcsolódó tapasztalatcsere erősítésére és a gondozókkal való szolidaritásra összpontosítja erőfeszítéseit, figyelembe véve elöregedett társadalmaink egészséggel kapcsolatos kihívásait.
<P>
A cseh elnökség különös figyelmet fog fordítani a közösségi tartós gondozás, a nem hivatalos családi gondozás kérdésére, valamint az idősebbek méltóságára és jogaira. Az elnökség 2009. május 25-én Prágában európai konferenciát tart az idősek méltóságáról és az őket érintő veszélyekről.
<P>
A konferencia a szociális és egészségügyi szolgálatok reformjára összpontosít az idős személyek és családok igényeinek és elvárásainak jobb kielégítése érdekében, valamint többek között olyan kérdésekkel foglalkozik, mint a közösségi tartós gondozás, családi gondozás, öregkori gyengeség, az idősek bántalmazásának és mellőzésének megelőzése, valamint az önkormányzatok szerepe.
<P>
Az elnökség meg fogja rendezni továbbá a "Szociális szolgáltatások - a munkaerő mobilizálásának és a társadalmi kohézió erősítésének eszköze” című európai konferenciát, amelyre április 22-én és 23-án Prágában kerül sor. A konferencia különös figyelmet fog fordítani a szociális szolgáltatások terén az elöregedő népesség miatti növekvő foglalkoztatási lehetőségekre, a nem hivatalos gondozók támogatására és a szociális szolgáltatások aktív társadalmi integrációban, valamint a gondozás és a foglalkoztatás összehangolásában játszott szerepére.
<P>
Kiemelt figyelmet kap továbbá a közösségi független életmód. A konferencia a bevált gyakorlatok cseréjének elősegítését célozza.
<P>
Engedjék meg, hogy az adózás területén végbement legutóbbi változással fejezzem be. Az Ecofin Tanács épp tegnap Brüsszelben megállapodott abban, hogy valamennyi tagállam állandó jelleggel csökkentett héa mértéket alkalmazhat a házi gondozói szolgáltatásokra, például az otthoni segítségre és a fiatalok, idősek, betegek vagy fogyatékosok gondozására.
<SPEAKER ID="407" NAME="Kathy Sinnott" AFFILIATION="IND/DEM">
Bíztató számomra a cseh elnökség fellépése, különösen az a hangsúly, amelyet a családokra helyezett. A demográfiáról szóló bizottsági jelentés, amely azt mutatja, hogy az európai népesség elöregedett, a "generációk közötti szolidaritás” alcímet viseli, de tényleg a családon belül tanuljuk meg a szolidaritást és azt, hogy ez a szereteten és a gondozáson alapul.
<P>
Örülök továbbá, hogy a cseh elnökség megállapította az emberi méltósággal szembeni tiszteletet, mert ez az elv áll a gondozás középpontjában. Szeretném, ha reagálnának erre, mert amennyire én látom, a gondozástól függőknek az emberi méltóság tiszteletben tartásával történő gondozása érdekében erről az elvről nem szabad elfeledkeznünk.
<SPEAKER ID="408" NAME="Hubert Pirker" AFFILIATION="PPE-DE">
(DE) Elnök asszony, úgy gondolom, hogy nagyon jó, hogy erőfeszítéseket tesznek a rokonok tartós gondozási feladataik ellátásában történő támogatására. Sajnos a valóságban nincs elég ilyen feladatot ellátó rokon. Ellenkezőleg, egyre nagyobb számú magasan képzett személyzetre van szükségünk. Ebből adódik a kérdésem: milyen kezdeményezéseket tesz a Tanács soros elnöke annak biztosítására, hogy elegendő szakszerűen képzett gondozó álljon rendelkezésre? Gondoltak-e egy összehangolt képzési formára, mivel ezek új kezdeményezések?
<SPEAKER ID="409" NAME="Alexandr Vondra">
a Tanács soros elnöke. - Elnök asszony, köszönöm a képviselőknek azokat az észrevételeket, amelyeket az elnökség által, az idősek életkörülményeinek javítása érdekében kifejtett erőfeszítésekre vonatkozóan tettek. Az elöregedés problémája olyan kérdés, amely mindannyiunkat érint; és ezt bizonyos méltósággal kell kezelnünk.
<P>
Természetesen igaz, hogy ezek közül számos kihívás a tagállamok nemzeti hatáskörében marad, de a vita kezdetén két konferenciát említettem. Úgy gondolom, hogy a tagállamok a családi gondozók számára képzést és tanácsadást nyújthatnának. A magas szintű oktatás fejlődése kulcsfontosságú tényező a gondozás minőségének javításához, éppúgy, mint az átmeneti helyettesítő gondozás és külön szabadság a családtagjaikról gondoskodó munkavállalók számára. Ebben az esetben fontos a rugalmas munkaidő, valamint fontosak a részmunkaidős állások és más gondozásbarát foglalkoztatási megállapodások.
<P>
Végül a családi gondozók szociális védelme szintén fontos. A nem hivatalos és a hivatásos gondozók által nyújtott gondozást a társadalomnak kell értékelnie megszerveznie. A gazdasági biztonság tehát a gondozás minőségének biztosításához szükséges előfeltétel.
<P>
Tárgy: Munkanélküliség Európában
<P>
Az Európai Tanácsnak jelenleg milyen kezdeményezései vannak az európai tartós munkanélküliség és a fiatalokat érintő munkanélküliség leküzdésére?
<SPEAKER ID="411" NAME="Alexandr Vondra">
a Tanács soros elnöke. - Szeretném megköszönni Brian Crowley-nek, hogy felvetette a kérdést. Úgy gondolom, biztosan tudják, hogy mindenekelőtt a tagállamok felelősek foglalkoztatási politikáik megtervezéséért és végrehajtásáért. A Tanácsnak azonban a foglalkoztatás területén számos feladata van, beleértve a Szerződés 128. cikkével összhangban az éves foglalkoztatási iránymutatások elfogadását. Különösen most, hogy Európa pénzügyi és gazdasági válsággal szembesül, a Tanács különös figyelmet fordít a tagállamok foglalkoztatási politikájára.
<P>
Kérdésében különösen kiemelte, hogy az Európai Tanács jelenleg mely kezdeményezései segítik az európai tartós munkanélküliség és a fiatalokat érintő munkanélküliség leküzdését. 2008 decemberében az Európai Tanács az uniós szinten hozandó intézkedések, valamint az egyes tagállamok által, egyéni körülményeik figyelembevételével elfogadott intézkedések koherens keretrendszerének biztosítása érdekében elfogadta az európai gazdasági fellendülés tervét. Az Európai Tanács következtetése különösen hangsúlyozta, hogy az Európai Szociális Alapnak a foglalkoztatás támogatására, elsősorban a népesség legrászorulóbb csoportjai érdekében, további gyors intézkedést kell hoznia. Az Európai Tanács vállalta, hogy a terv végrehajtását a közelgő márciusi Tanácson értékeli, megjegyezve, hogy szükség esetén kiegészítésekre vagy módosításokra kerülhet sor.
<P>
2009 első felében a cseh elnökség a tavaszi Európai Tanács keretében a foglalkoztatási intézkedésekre is különös figyelmet fordít. A tavaszi Európai Tanács megvizsgálja a közösségi foglalkoztatási helyzetet, valamint a Tanács és a Bizottság által elfogadott közös foglalkoztatási jelentés alapján arra vonatkozó következtetéseket fogad el.
<P>
Tekintettel a márciusi Európai Tanácsra, az Európai Parlamentnek az ügyre vonatkozó véleményét szívesen látjuk. Az Európai Tanács vizsgálata alapján a Tanács a tagállamok foglalkoztatáspolitikájára vonatkozó iránymutatásokat fog elfogadni. A múlt évben elfogadott, jelenlegi foglalkoztatási iránymutatások, éppúgy, mint a korábbi változatok, következetesen hangsúlyozták, hogy milyen fontos a tagállamokban a fiatalokat érintő munkanélküliség és a tartós munkanélküliség leküzdése.
<P>
2008 ősze óta, amikor a jelenlegi válság foglalkoztatásra gyakorolt hatásai kezdtek nyilvánvalóvá válni, a Foglalkoztatási Bizottság, amelyet a Tanács a Szerződés 130. cikkével összhangban hozott létre, a tagállamok foglalkoztatási helyzetének folyamatos megfigyelésével új feladatot vállalt. A bizottság megállapításait a Tanácsnak továbbítja.
<P>
Ezenkívül az elnökség elhatározta, hogy a vitához és az esetleges határozatokhoz szükséges platform fenntartása érdekében foglalkoztatási csúcstalálkozót rendez, amelyre május 7-én kerül sor. A vita témáit a tavaszi Európai Tanács után erősítik meg - tehát azt tervezzük, hogy erről a következő héten orientációs vitát tartunk. Ezzel összefüggésben meg kell említeni továbbá, hogy ebben az évben az Európai Parlament és a Tanács, társ-jogalkotóként értékeli és fontolóra veszi az Európai Globalizációs Alap módosítását, egy olyan eszközét, amelynek célja a globalizáció negatív hatásainak kiküszöbölése, amely hatásokba a munkahelyek megszűnése, valamint annak a kockázatnak a csökkentése, hogy az elbocsátott munkavállalók tartós munkanélkülivé váljanak bizonyosan beletartozik. A cél a tartós munkanélküliség elkerülése azáltal, hogy aktivizálási programokon, például magasabb képesítést nyújtó képzésen keresztül, időben segítséget nyújtanak az érintett munkavállalóknak.
<P>
Egészében véve a foglalkoztatás ösztönzése, beleértve a tartós munkanélküliség és a fiatalokat érintő munkanélküliség elleni küzdelmet, mindig kiemelt helyen szerepelt a Tanács és az Európai Tanács napirendjén. Az elnökség támogatja a rugalmas biztonság elveinek végrehajtását. Nemzeti politikákban való végrehajtása a folyamatban lévő strukturális reformmal együtt segíti a fiatalokat, az időseket, a tartós munkanélkülieket és az alacsony képzettségű embereket magukba foglaló rászoruló csoportok munkaerőpiaci helyzetének javítását.
<P>
A tisztelt képviselő biztos lehet abban, hogy 2009 tavaszán, a pénzügyi és gazdasági válság, valamint a növekvő munkanélküliség közepette továbbra is ez lesz a helyzet.
<SPEAKER ID="412" NAME="Brian Crowley" AFFILIATION="UEN">
Szeretném megköszönni a Tanács soros elnökének a választ. Úgy gondolom, hogy az elnökség tisztelet érdemel, amiért még azelőtt gondolt arra, hogy foglalkoztatási konferenciát szervezzen, mielőtt mi magunk felismertük vagy felfogtuk volna a gazdasági válságból eredő munkanélküliség komolyságát.
<P>
Azonban a megrendezendő foglalkoztatási csúcstalálkozóra figyelemmel, három kulcsfontosságú kérdésre kell összpontosítani, amelyekkel foglalkozni kell: először is, az Európai Szociális Alapot nem csak képzésre kell használni, hanem annak biztosítására is, hogy az a képzés ténylegesen munkahelyeket teremtsen, és ne csak képzés legyen a képzésért magáért; másodszor, biztosítani kell a Globalizációs Alap azonnali aktívabbá alakítását, mert a munkahelyek megszűnése most történik; valamint harmadszor és legfőképpen arra kell ösztönözni tanácsi kollégáinkat, hogy saját országaikban a más országokban meglévő munkahelyek kárára ne folytassanak nemzeti protekcionizmust, mivel ha koordinálunk és együttműködünk, nagyobb esélyünk van a sikerre.
<SPEAKER ID="413" NAME="Gay Mitchell" AFFILIATION="PPE-DE">
Egyetért-e velem a Tanács soros elnöke abban, hogy a jelenlegi helyzet nem az 1930-as évekbeli helyzetre, hanem inkább a második világháború végén kialakult helyzetre hasonlít, és hogy amire valóban szükségünk van, az inkább a Marshall-tervhez hasonló típusú új európai fellendülési program?
<P>
Egyetért-e tehát azzal, hogy az Európai Beruházási Bank számára fennáll a lehetősége annak, hogy szerezzen egy befektetőt, például Kínát, amely európai beruházási célra pénzt kölcsönözne az EBB-nek, amelyet aztán az Unió által beszedett külön kereskedelmi vámból és héá-ból lehetne visszafizetni annak, aki a pénzt az EBB-nek kölcsönadta? Egyetért-e azzal, hogy miközben üdvözöljük a foglalkoztatási konferenciát, új gondolkodásmódra és valami olyan drámai dologra van szükségünk, mint ami a második világháború végén történt?
<SPEAKER ID="414" NAME="Hubert Pirker" AFFILIATION="PPE-DE">
(DE) Elnök asszony, a mobilitás előtt álló meglévő akadályok kétségtelenül részben felelősek a fiatalokat érintő munkanélküliségért. Kiváló határokon átnyúló képzési programjaink vannak, beleértve a szakiskolások képzési programjait is, de a szociális jogok és az egészségbiztosítás területén fennálló akadályok azt jelentik, hogy mindezt a külföldi mobilitási és kiegészítő képzési potenciált nem lehet kihasználni. Mit tesz ez ellen a Tanács elnöksége?
<SPEAKER ID="415" NAME="Alexandr Vondra">
a Tanács soros elnöke. - Elnök asszony, úgy gondolom, hogy két külön pontról van szó, az egyik a Crowley úr, a másik pedig a Mitchell úr által felvetett kérdés. Úgy gondolom, hogy ezekben az esetekben el kell kerülnünk a különféle protekcionista kísértéseket, amelyek a különböző államokban még inkább fokozódó munkanélküliséghez vezethetnek. A nemzeti megoldás nem történhet a szomszédok kárára, és annak árát nem szabad, hogy a jövő generációk fizessék meg.
<P>
Intézkedéseket kell hoznunk, és reagálnunk kell a jelenlegi helyzetre, és ezt is próbáljuk tenni. Egyetértek Mitchell úrral, hogy tervre van szükségünk, igen, és van is néhány tervünk. Itt van az európai gazdasági fellendülés terve, amelyet végre kell hajtanunk. Természetesen tárgyalunk és dolgozunk az Európai Beruházási Bankkal. A bank elnöke, Maystadt úr két nappal ezelőtt tartott egy konferenciát, amelyen bemutatta, hogy az EBB milyen sokat költött a válság kezdete óta - körülbelül 10 milliárd eurót, többet mint az előző évben. Az EBB-nek az EBRD-vel és a Világbankkal együtt van egy másik kezdeményezése is, amelynek köszönhetően például különböző kis- és középvállalkozások igényeinek kielégítésére több mint 24 milliárd eurós forrást helyeznek ki. Ez fontos a foglalkoztatás fenntartásához.
<P>
Az Európai Szociális Alapról és az Európai Globalizációs Alapról szóló rendeletek felülvizsgálatát illetően a Tanácsban megállapodás született az Európai Szociális Alapról szóló rendelet felülvizsgálatára vonatkozó javaslatról, amely egyszerűsíti a kiadások nyilvántartását és növeli a tagállamoknak adott előlegeket. Jelenleg a Parlament álláspontját várjuk, és a felülvizsgált rendelet 2009 májusában léphet hatályba.
<P>
Tárgy: Eltérés a globális termelési előírásokban
<P>
Határain belül Európa az élelmiszertermelés és gyártás számára magas követelményeket ír elő, aminek mindannyian örülünk, de nem követeli meg, hogy az import is feleljen meg e követelményeknek. Az európai előírások, különösen az élelmiszertermelésre, valamint a ruha- és a játékgyártásra vonatkozó előírások a világon a legjobbak; ezek a magas követelmények azonban költségekkel járnak és megdrágítják az EU-n belüli termelést. Az importált termékek, amelyekre nem vonatkoznak ugyanezek a szigorú környezeti és egyéb előírások, megtalálhatóak polcainkon, gyakran jóval alacsonyabb áron.
<P>
Mit tesz a Tanács a WTO-nál és más globális fórumokon annak érdekében, hogy az egész világon felhívja a figyelmet a szigorúbb, a munkavállalók és a fogyasztók számára nagyobb biztonságot nyújtó termelési előírásokra és ösztönözze azokat?
<SPEAKER ID="417" NAME="Alexandr Vondra">
a Tanács soros elnöke. - Nagyra értékelem az ír európai parlamenti képviselők köréből érkező újabb kérdést - úgy tűnik, hogy a kérdések órájában most az írek a legaktívabbak.
<P>
Tehát, azzal a WTO-nál indítandó kezdeményezéssel kapcsolatban, hogy az egész világon fel kell hívni a figyelmet a szigorúbb termelési előírásokra, és azokat ösztönözni kell, először engedjék meg, hogy emlékeztessem a tisztelt képviselőt arra, hogy a WTO-nál az Európai Közösség fő kereskedelmi tárgyalója a Bizottság, amely a Tanács által adott megbízás alapján jár el. Ezért ebben az ügyben Ashton biztos úrra lenne szükségünk.
<P>
A termelési előírások vonatkozásában a GATT 20. cikke lehetővé teszi a kormányok számára, hogy a kereskedelemben az emberek, az állatok, illetve a növények élete, illetve egészsége védelmében cselekedjenek, feltéve, hogy nem alkalmaznak hátrányos megkülönböztetést, vagy azt nem használják protekcionizmus leplezésére.
<P>
Ezenkívül ezekkel a kérdésekkel két konkrét WTO-megállapodás foglalkozik: az egészségügyi és növény-egészségügyi intézkedések (SPS), valamint a kereskedelem technikai akadályairól szóló megállapodások (TBT).
<P>
Az SPS egy külön megállapodás, amely az élelmiszerbiztonságra, valamint az állat- és növény-egészségügyi előírásokra vonatkozó alapvető szabályokat tartalmazza. Ez az országok számára lehetővé teszi, hogy saját előírásokat állapítsanak meg, feltéve, hogy ezek tudományos ismereteken alapulnak. A TBT annak biztosítására kötelezi a WTO-tagokat, hogy a műszaki szabályok, az önkéntes szabványok és a megfelelőségértékelési eljárások szükségtelenül ne akadályozzák a kereskedelmet.
<P>
A WTO-tagjait ezért nemzetközi szabványok, iránymutatások és ajánlások használatára ösztönzik, amennyiben vannak ilyenek. Szigorúbb előírásokat eredményező intézkedéseket csak ennek tudományos igazolása esetén hozhatnak.
<P>
Az Európai Közösség szigorú előírásokat ír elő, amivel fogyasztóinkat védjük. Biztosítanunk kell azonban, hogy az előírt szabványok legyenek összhangban a fent említett megállapodásokkal.
<P>
Mindannyian tudjuk, hogy e kérdésekben sokféle álláspont létezik, és az ezekről az intézkedésekről folyó vitákban az Európai Közösség sokszor a defenzív oldalon állt.
<P>
A Közösség nézete szerint a megfelelő szabályozási gyakorlat többek között segítheti a nemzetközi kereskedelem előtt álló szükségtelen akadályok elkerülését és biztosíthatja, hogy a jogalkotás a kereskedelmet szükségesnél jobban ne korlátozza. Ugyanakkor az általa megfelelőnek ítélt szinten megvédheti a közpolitikai célkitűzések meghatározásához való jogot, például az emberek, az állatok és a növények életével és környezetével kapcsolatban, feltéve, hogy ezeket nem alkalmazzák úgy, hogy az önkényes vagy indokolatlan megkülönböztetés eszközéül szolgálna.
<P>
A jelenlegi pénzügyi zűrzavar és gazdasági összeomlás körülményei között valamennyi WTO-szabály és megállapodás teljes körű betartását és hatékony végrehajtását nem szabad túlhangsúlyozni.
<P>
Az Európai Közösség az illetékes WTO-bizottságon, különösen a TBT, az SPS, a TRIPS, a kereskedelmi és a környezetvédelmi bizottságon belül a nemzetközi szabványok megerősítése érdekében dolgozott. Egy, talán említésre méltó közelmúltbeli ügy, az Európai Közösség kemény álláspontja az SPS-bizottságban február végén abban a kérdésben, hogy egyes tagállamok nem tartják be a Nemzetközi Állatjárványügyi Hivatal előírásait.
<SPEAKER ID="418" NAME="Mairead McGuinness" AFFILIATION="PPE-DE">
Szeretném megköszönni a Tanács soros elnökének a részletes és szakszerű választ, de engedje meg, hogy bemutassak egy gyakorlati példát, amellyel megvilágosíthatom a kérdést. Néhány év múlva az Európai Unió meg fogja tiltani a ketrecrendszerben történő tojástermelést. A rendszert azonban határainkon kívül továbbra is alkalmazni fogják, és mi folyékony tojást vagy tojásport fogunk importálni azokból a ketrecekből, amelyek az Európai Unióban be vannak tiltva, és a termelők azon tűnődnek, hogy mi mindennek a logikája.
<P>
Azt kérdezem Öntől, egy olyan embertől, aki meglehetősen logikus és részletes válaszokat ad, hogyan érvel egy ilyen típusú rendszer esetében, hacsak nem mondjuk azt, hogy tilos a ketrecrendszerből származó folyékony tojás vagy a porított termékek importja? Nevetséges ennek megtiltása az EU-n belül.
<SPEAKER ID="419" NAME="Jim Allister" AFFILIATION="NI">
Miniszter úr, a kérdés lényege a versenyképesség volt és az, hogy hogyan őrizzük meg az uniós termelők versenyképességét. Tekintettel arra, hogy az uniós termelők, különösen az élelmiszertermelők számára külön költségekkel jár az uniós előírások betartása, ugyanakkor olyan országokból származó termékekkel kell versenyezniük, amelyeket ilyen költségek nem terhelnek. Ilyen körülmények között megkérdezhetem Öntől, hogy meg van-e győződve arról, hogy a KAP-ot az uniós termelők versenyképessége fenntartásának finanszírozására kell használni? Enélkül a finanszírozás nélkül pontosan az a sors vár ránk, amelyre McGuinness asszony utalt.
<SPEAKER ID="420" NAME="Alexandr Vondra">
a Tanács soros elnöke. - Nem tartozom a KAP legnagyobb védelmezői közé. Általában a KAP reformjának folytatása mellett vagyok, de remélem, hogy nem kerülünk abba a helyzetbe, hogy folyékony vagy szárított tojást kelljen importálnunk. Úgy gondolom továbbá, hogy a forgalomba hozatalra vonatkozó uniós előírások többsége nem pusztán azon alapul, amiben mi itt Európában megállapodunk, hanem a nemzetközi megállapodás szerinti Codex Alimentarius szabványain és az ENSZ Európai Gazdasági Bizottságának szabványain. Fontos, hogy mindenki kövessen bizonyos szabványokat, és hogy ne teremtsünk olyan feltételeket, amelyek ezt komolyan aláássák.
<P>
A TBT-megállapodások annak biztosítására kötelezik a WTO-t és tagjait, hogy a műszaki szabályok, az önkéntes szabványok és a megfelelőségértékelési eljárások szükségtelenül ne akadályozzák a kereskedelmet.
<P>
Tárgy: Éghajlatváltozás
<P>
A Tanács milyen előkészületeket tesz a júliusi G8-csúcstalálkozót és az év későbbi részében Koppenhágában sorra kerülő éghajlatváltozási konferenciát megelőzően az éghajlatváltozásról szóló nemzetközi tárgyalások előmozdítása érdekében? Különösen, a Tanács e területen be tud-e számolni az EU és az Egyesült Államok új kormánya közötti együttműködés bármilyen javulásáról?
<P>
Az éghajlatváltozás elleni küzdelemben milyen további fellépést tervez továbbá a Tanács a decemberben egyeztetett intézkedés-csomag konszolidálása érdekében?
<SPEAKER ID="422" NAME="Alexandr Vondra">
a Tanács soros elnöke. - 2008 decemberében a poznańi konferencián megállapodás született a 2009-es munkaprogramról, amely egyértelműen meghatározta a 2009 decemberében tartandó koppenhágai éghajlati konferencia érdekében teendő lépéseket. Poznań üzenete volt továbbá, hogy a jelenlegi pénzügyi válság nem tekinthető az éghajlatváltozásra vonatkozó további intézkedések gátjaként, inkább gazdasági rendszerünk alapvető átalakítása és az alacsony szén-dioxid-kibocsátású gazdaság felé való elmozdulás lehetőségeként.
<P>
Azaz tudatában kell lennünk annak, hogy ebben nem várnak ránk könnyű idők. A gazdasági hanyatlás érinteni fogja az érdekelt felek arra vonatkozó hajlandóságát, hogy a korlátozási kötelezettségekhez, valamint a hatásmérséklő és alkalmazkodási intézkedésekhez kapcsolódóan további költségeket vállaljanak.
<P>
A cseh elnökség a decemberi koppenhágai sikeres megállapodás érdekében nemzetközi szinten kíván erőfeszítéseket tenni. Amint tudják, az "Úton a Koppenhágában megkötendő átfogó éghajlatváltozási megállapodás felé” című bizottsági közlemény folytatásaként és az Európai Parlament által felállított, az Éghajlatváltozással Foglalkozó Ideiglenes Bizottság adatai alapján a Tanács erről a kérdésről a múlt héten következtetéseket fogadott el, ily módon továbbfejlesztve a 2012 utáni időszakra vonatkozó átfogó megállapodással kapcsolatos uniós álláspontot.
<P>
A közelgő Európai Tanácson várhatóan szintén kulcsfontosságú politikai üzenetekben állapodnak meg. A hatásmérséklésre és az alkalmazkodásra, valamint a technológiára vonatkozó hosszú távú fellépésről alkotott közös jövőképen túl, a hatékony és hosszú távú éghajlati politika finanszírozásához szükséges megfelelő eszközök meghatározása az EU álláspontjában kulcsfontosságú, és nagymértékben meg fogja határozni a koppenhágai konferencia sikerét.
<P>
Az EU már hozzá is látott nemcsak kulcsfontosságú tárgyalópartnerek és a fő fellendülőben lévő gazdaságok, hanem az Egyesült Államok új kormányának bevonásához is, amely már jelezte, hogy kész ismételten érdemi módon kötelezettséget vállalni.
<P>
Az elnökség az Egyesült Államok új kormányával megtartotta első megbeszélését és a lehető leghamarabb további eszmecseréket tervez. Az április 5-i prágai nem hivatalos EU-Egyesült Államok csúcstalálkozón az éghajlatváltozás lesz az egyik tárgyalt téma. A Washingtonból érkező első jelek mindenesetre bíztatóak, így az EU és az Egyesült Államok közötti megfelelő együttműködés biztosítása döntő fontosságú annak érdekében, hogy álláspontunk a lehető legambiciózusabb legyen, valamint következésképpen annak biztosítása érdekében, hogy a fő fellendülőben lévő gazdaságok kövessék a példát.
<P>
Az éghajlatváltozás elleni küzdelem érdekében kifejtett uniós erőfeszítések sikeréhez döntő fontosságú, hogy a világ más nagy széndioxid-termelő gazdaságait is bevonjuk. Éppen ezért számos ilyen ország - Dél-Afrika, Egyiptom, Kína, Ausztrália, Mexikó, Brazília, Indonézia és Dél-Korea - szintén meghívást kapott a G8-találkozóra.
<P>
Ami az éghajlat- és energia-csomagot illeti, az e csomagra vonatkozó 2008. decemberi megállapodás megkötésével az EU nagyon határozott politikai jelzést küldött valamennyi tárgyaló partnerének az egész világon. Most el fogjuk kezdeni ennek végrehajtását, amely sok technikai munkával jár.
<P>
A Tanács annak tudatában, hogy további részleteket kell meghatározni arra a kritériumra vonatkozóan, amelyet az Európai Unió a 20%-osról 30%-osra történő csökkentésre való áttérésre vonatkozó döntésben alkalmazni kíván, egy bizottsági közlemény alapján jelenleg mérlegeli az erőfeszítés kiegészítő jellegének és az esetleges fejlődő országok általi fellépések megfelelőségének kérdését. A vonatkozó szöveget a Környezetvédelmi Tanács 2009. március 2-i következtetései tartalmazzák.
<SPEAKER ID="423" NAME="Claude Moraes" AFFILIATION="PSE">
Mi lenne a kérdések órájával ír kollégáink, valamint hatékony és érthető hozzászólásaik nélkül? Most azért szólok először, hogy az elnökség valóban világosan lásson.
<P>
A kérdésem mögött a lényeg, hogy tudatában kell lennünk annak, hogy fiatalabb választópolgáraink - és biztos vagyok abban, hogy nem egyedül én vagyok ebben a helyzetben - különösen arra akarják ösztönözni a megbízatása félidejében járó elnökséget és a svéd elnökséget is, hogy gondosan vizsgálják meg, hogy az amerikaiak mit próbálnak tenni annak biztosítása érdekében, hogy ne kerüljön összeütközésbe - és Vondra úr ezt említette - a gazdasági válság, a munkanélküliség és a többi leküzdése - amely sürgős prioritást élvez -, valamint az éghajlatváltozásra vonatkozó fellépés ösztönzése, az éghajlatváltozási csomag előmozdítása és az iparágak alacsony szén-dioxid-kibocsátású gazdaságba történő bevonásának ösztönzése.
<P>
Nem vagyok telhetetlen, de azt szeretném mondani: kérem, legyenek mindig tudatában annak, hogy ezek nem egymást kölcsönösen kizáró célkitűzések. Európa-szerte számos fiatal választópolgárunk pontosan ezt mondja elnökségeinknek.
<SPEAKER ID="424" NAME="Silvia-Adriana Ţicău" AFFILIATION="PSE">
(RO) Az éghajlatváltozás hatásait, például a hosszú ideig tartó aszályokat, az ivóvíz-források csökkenését és európai terület nagy kiterjedésű térségeinek elsivatagosodását szem előtt tartva szeretném megkérdezni a Tanácstól, hogy mérlegeli-e az európai öntözési rendszer fejlesztését.
<P>
Úgy gondolom, hogy a mezőgazdasági fejlesztésnek e gazdasági válság alatt prioritást kell kapnia. Ezenkívül az Európai Unió kereskedelmi mérlege szempontjából a mezőgazdaság rendkívül fontos terület, és biztosítanunk kell, hogy Európa polgárai számára elegendő, elérhető, egészséges élelmiszer álljon rendelkezésre.
<SPEAKER ID="425" NAME="Avril Doyle" AFFILIATION="PPE-DE">
Szeretném emlékeztetni a soros elnökséget arra, hogy a múlt decemberi csúcstalálkozón valamennyi állam- és kormányfő egyetértett azzal a nyilatkozattal, amely többek között kijelentette, hogy az éghajlatváltozásról szóló 2009-es koppenhágai nemzetközi megállapodással összefüggésben azok esetében, akik úgy kívánták, a megállapodást ratifikáló fejlődő országokban, különösen a legkevésbé fejlett országokban az árverések bevételének egy részét az éghajlatváltozás enyhítését és az ahhoz való alkalmazkodást célzó intézkedések lehetővé tételéhez és finanszírozásához használnák fel.
<P>
A kérdésem nagyon egyszerű. Mivel a csúcstalálkozók nyilatkozatai nem jelennek meg a Hivatalos Lapban vagy jegyzőkönyvben, elnöksége lejárta előtt, miniszter úr, hivatalosan feljegyeztetné a múlt decemberi csúcstalálkozó nyilatkozatának teljes tartalmát itt e Házban? Nagyon fontos, hogy az ilyen jelentős nyilatkozatokról legyen jegyzőkönyvünk.
<SPEAKER ID="426" NAME="Alexandr Vondra">
a Tanács soros elnöke. - Úgy gondolom, hogy ez szerepel a Környezetvédelmi Tanács március elejei következtetéseiben. Nincsenek nálam a papírok, de pontosan utána fogok nézni. Azt hiszem, hogy ezt olvastam. Előttünk van a tavaszi európai tanácsi ülés és remélem, hogy mindezek az ambiciózus célok megerősítést kapnak.
<P>
Nem tudom - és ez néhány más kérdést is felvet -, hogy előhozakodunk-e a fejlődő országok számára az enyhítéshez és az alkalmazkodáshoz nyújtott segítség finanszírozására szánt pénzösszeggel, mert az Egyesült Államokkal és más partnerekkel még csak a tárgyalások elején járunk, és nem lenne értelme annak, hogy már most megmutassuk a kártyáinkat.
<P>
Az amerikaiakkal a vita folyamatban van. A környezetvédelmi miniszterhelyettes e hónap elején találkozott Carol Brownerrel, és Martin Bursík, a cseh környezetvédelmi miniszter Washingtonban fog találkozni tárgyalópartnereivel - úgy gondolom, hogy e hét végén vagy a következő hónap elején - tehát már folyik a párbeszéd.
<P>
Igen, természetesen, közös alapot kell találnunk. Gazdasági válság van; vannak ambiciózus környezeti célok. Igaza van, hogy sok szinergiát találhatunk, és nem kell harcolni. Ha elolvassa az európai gazdasági fellendülési terveket, sok olyan program van, amelynek zöld borítója vagy zöld színe van. Ugyanakkor sok nyilvános magyarázatra van még szükség. Az EU tagállamaiban a feltételek nem feltétlenül egyformák mindig, tehát úgy gondolom, hogy ezen a területen nyilvános munka és nyilvános diplomácia vár ránk.
<P>
Tárgy: Közúti közlekedésbiztonság
<P>
A cseh elnökség prioritásai szerint az európai közutakon életüket vesztett személyek magas száma Európa-szerte megkívánja a közúti közlekedésbiztonság javítása érdekében tett erőfeszítések fokozását.
<P>
Milyen tervei vannak az elnökségnek ennek a kérdésnek a megoldására?
<SPEAKER ID="428" NAME="Alexandr Vondra">
a Tanács soros elnöke. - Amint azt a tisztelt képviselő kiemelte, a közlekedési ágazat területén a közúti közlekedésbiztonság javítása és a halálos kimenetelű balesetek csökkentése a közösségi utakon a cseh elnökség prioritásai közé tartozik. Ez nem meglepő, mivel országunk épp a kontinens közepén fekszik. A forgalom intenzitása és az azzal összefüggő veszélyek kiemelt prioritást jelentenek számunkra.
<P>
Az elnökség, amely osztja az Ön által említett aggodalmakat, és rövid távon javítani szeretne a jelenlegi helyzeten, a 2009 tavaszi tanácsi ülésen a közúti közlekedésbiztonságra vonatkozó új cselekvési terv előkészítésével összefüggésben miniszteri vitát kíván rendezni a közúti közlekedésbiztonság területének jövőbeni fejlesztéséről. Tekintetbe véve azonban a tényt, hogy a Bizottság jelezte az elnökségnek, hogy szándékában áll elhalasztani az új cselekvési terv elfogadásának időpontját, a cseh elnökség ezt a vitát túl korainak tartja.
<P>
A közúti közlekedésbiztonság területén elnökségünk alatti konkrét fellépés egy példája a gépjárművek általános biztonságára vonatkozó típusjóváhagyási előírásokról szóló rendeletre vonatkozó javaslatról szóló, a Tanács és a Parlament közötti zárótárgyalás. Amint tudják, e javaslatról az elnökség és a Parlament képviselőinek sikerült megállapodniuk és az Európai Parlament tegnap elfogadta a rendeletet. Az általános biztonságról szóló rendelet előírja valamennyi járművön az elektronikus stabilitásszabályozó rendszerek kötelező beszerelését, valamint fejlett vészfékező rendszert és a sávelhagyásra figyelmeztető rendszert a nehéz haszongépjárműveken. Ezek az új technológiák jelentősen javíthatják a járműbiztonságot és nyilvánvaló, hogy a közúti közlekedésbiztonság javát akkor szolgálják, ha az új járművekbe szabvány rendszerként bevezetésre kerülnek.
<P>
Az első olvasatban elért megállapodás az elektronikus stabilitásszabályozó rendszerek új járművekbe történő beszerelésének kötelező bevezetését 2011-től teszi lehetővé, az eredeti bizottsági javaslatban tervezettnél egy évvel korábban. Ezenkívül a Tanács most kezdte az intelligens közlekedési rendszerek (ITS) európai bevezetésére vonatkozó bizottsági cselekvési terv, és az intelligens közlekedési rendszereknek a közúti közlekedés területén történő kiépítésére, valamint a más közlekedési módokhoz való kapcsolódására vonatkozó keret megállapításáról szóló irányelvre vonatkozó, kapcsolódó javaslat vizsgálatát. Mindkét tétel egyik célja a közúti közlekedésbiztonság javítása az információs és kommunikációs technológiák közúti szállítási ágazatra történő alkalmazásával.
<P>
Az elnökség fel kívánja szólítani a minisztereket, hogy a 2009. márciusi tanácsi ülésen fogadják el a cselekvési tervre vonatkozó tanácsi következtetéseket és a 2009. júniusi tanácsi ülésen a fent említett javaslatra vonatkozó általános megközelítést vagy politikai megállapodást. A hazámban, Litoměřice-ben április végén megtartandó, közlekedési miniszteri nem hivatalos találkozón szintén megvitatják az intelligens közlekedési rendszerek közúti közlekedésbiztonság területén játszott szerepét.
<P>
Az intelligens közlekedési rendszerek és alkalmazások, például a segélyhívó és a vezetői éberségi hiperrendszerek, sebesség-túllépés jelzése, alkoholzárak, jelentősen hozzájárulhatnak közúti közlekedésbiztonságunk fokozásához. Az elektronikus stabilitásszabályozó rendszerek és az e-segélyhívó önmagában évente akár 6 500 életet is megmenthet Európában, ha teljes körűen bevezetik. Tekintettel arra, hogy az elnökség a közúti közlekedésbiztonságnak nagy jelentőséget tulajdonít, valamennyi, a Bizottság esetlegesen ezekre a kérdésekre vonatkozóan hamarosan benyújtott javaslatát meg fogja vizsgálni, feltéve, hogy a június végéig rendelkezésre álló korlátozott idő ezt lehetővé teszi.
<SPEAKER ID="429" NAME="Seán Ó Neachtain" AFFILIATION="UEN">
(GA) Van egy másik Írországból érkező kérdés is, bár ezúttal a saját nyelvünkön. Véleménye szerint mik az utakon bekövetkező, nagyszámú halálozások fő okai? A cseh elnökségnek szándékában áll-e a különböző európai országokban az autók megfelelő állapotára vonatkozó különböző előírások közötti bármilyen új koordináció kialakítása? Továbbá úgy gondolja, hogy az utakon a halálozások számának csökkentése érdekében a technológiánál több bevezetésére van szükség?
<SPEAKER ID="430" NAME="Silvia-Adriana Ţicău" AFFILIATION="PSE">
(RO) Az EU nem tett eleget a közúti balesetek csökkentéséért. A közúti közlekedésbiztonság infrastrukturális fejlesztésekkel, a közlekedésben részt vevők magatartásának javításával és a közutakra vonatkozó jogszabályok betartásával javítható.
<P>
Az Európai Bizottság a közlekedési szabályok megsértéséből eredő pénzbírságok esetében a határokon átnyúló végrehajtásról szóló irányelvre vonatkozó javaslatot nyújtott be. Az Európai Parlament ezt megszavazta. Mi a helyzet és mik ennek az ügynek a kilátásai, amelyet az Európai Unió Tanácsa jóváhagyott?
<SPEAKER ID="431" NAME="Jim Higgins" AFFILIATION="PPE-DE">
Először is, szeretném megkérdezni a Tanácsot, hogy elfogadja-e, hogy útjainkon a halálesetek és halálos kimenetelű balesetek számának csökkentésével kapcsolatban minden egyes tagállamra vonatkozóan konkrét célokat kell meghatározni.
<P>
Másodszor, a Tanács elfogadja-e, hogy egy olyan rendszer alkalmazására van szükségünk, amellyel, ha valamely joghatóság alá tartozó területen jogszabálysértést követnek el, a jogsértő az adott joghatóság bíróságai elé állítható, még akkor is, ha a jogsértő visszatért saját hazájába?
<P>
Végül, de nem utolsó sorban üdvözlöm a Tanács e-segélyhívó rendszerrel kapcsolatos tájékoztatását, de ez mikor lesz kötelező valamennyi tagállamban? Ez a balesetek, és különösen az egyetlen járművet érintő balesetek szempontjából alapvető fontosságú.
<SPEAKER ID="432" NAME="Alexandr Vondra">
a Tanács soros elnöke. - Mindenekelőtt megértem, hogy ezek a kérdések fontosak a választási kampány során, mivel mindenki figyel a közúti közlekedésbiztonsági problémára. Úgy gondolom, hogy egy dolgot tudnunk kell, azt, hogy a kormányok és az Európai Tanács különösen nem felelhet minden egyes életért az útjainkon. Ez a kormány mögött ülő gépjárművezetők felelőssége is, és elsősorban az övék.
<P>
Azonban természetesen figyelnünk kell erre a kérdésre, és még egyszer, számunkra ez a kérdés a prioritások közé tartozik, tehát előre kell mozdítanunk ezt a vitát. Ezért is választottuk ezt az április végi nem hivatalos közlekedési miniszteri találkozó egyik kulcsfontosságú napirendi pontjának, és természetesen közölni fogom kormányomban kollégámmal, közlekedési miniszterünkkel is, hogy ez a kérdés milyen fontos Önöknek.
<P>
A nem hivatalos találkozó fő témája az intelligens közlekedési rendszer (ITS) az EU-ban. A közúti közlekedésbiztonság és a biztonság természetesen a Bizottság által ebben az ITS cselekvési tervben megállapított hat prioritást élvező cselekvési terület egyike. Elő akarjuk mozdítani a vitát.
<SPEAKER ID="433" NAME="Elnök">
Az Az idő hiányában megválaszolatlanul maradt kérdések írásban kerülnek megválaszolásra (lásd a mellékletet).
