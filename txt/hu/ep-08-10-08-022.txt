<CHAPTER ID="022">
HUA WTO dohai fordulójának felfüggesztése (vita) 
<SPEAKER ID="191" NAME="Elnök">
A következő napirendi pont: a Bizottság nyilatkozata a WTO dohai fordulójának felfüggesztéséről.
<SPEAKER ID="192" NAME="Mariann Fischer Boel">
a Bizottság tagja. - Elnök asszony, feltételezem, Mandelson biztost idevárták a ma este folyamán. Amint azonban Önök bizonyára tudják, a biztos távozott a Bizottságból, és engem ért az a szerencse, hogy ma estére átvehettem helyét. Miután azonban, az agrárszektor felelőseként, közvetlenül is részt vettem a genfi WTO-tárgyalásokban, végül is örömmel tölt el, hogy itt lehetek Önökkel.
<P>
Miközben júliusban a genfi tárgyalások nem vezettek eredményekhez, a dohai tárgyalások nem kerültek felfüggesztésre. Ellenkezőleg, kifejezetten mozgalmas időszakunk volt, még a legutóbbi hetekben is. Továbbra is arra törekszünk, hogy építő szellemben hozzájáruljunk ehhez a munkához, s így előmozdítsuk, hogy a megfelelő időben, amikor a kulcsfontosságú országok a nyitott, problémát jelentő kérdésekkel összefüggésben kivitelezni szükséges technikai elemzéseket lezárják, a tárgyalások teljes körűen miniszteri szinten felújulhassanak.
<P>
A júliusi tárgyalások érdemi eredményeket is hoztak. A kibontakozó csomag körvonalai olyan kiegyensúlyozott eredményt valószínűsítenek, amely megfelel az Európai Unió mezőgazdasági kulcskövetelményeinek, miközben hasznos előnyökkel jár ipari vállalkozóink számára is.
<P>
Néhány kulcskérdésben körvonalazódtak a megállapodás tágabb keretei. Így olyan témákban is, mint a mezőgazdaságban alkalmazott, kereskedelem-torzító hazai támogatásoknak általános csökkentése; azon termékkör, amelyen belül a fejlett és a fejlődő országok a vámcsökkentés tekintetében védelemben részesíthetnek korlátozott számú érzékeny és különleges terméket; ipari termékek esetében a svájci formula kerül alkalmazásra a vámtétel meghatározásakor; a fejlődő országok esetében rugalmasság érvényesül abban a tekintetben, hogy bizonyos számú ipari terméket kivonhatnának a vámcsökkentési eljárás alól. A Bizottság értékelése szerint, ez a csomag valós értékkel bír az európai gazdálkodók és fogyasztók számára, és olyan nemzetközi jogi keretet biztosítana a mezőgazdaság számára, amely teljes mértékben összhangban van a 2003-as reformunkkal. Véleményünk szerint, a kialakulóban lévő csomag ugyancsak komoly fejlesztési értékeket hordoz magában a világ legszegényebb országai számára is.
<P>
Ha a forduló ilyen alapokra építve kerülne lezárásra, akkor a globális vámtételek megfeleződnének, és miközben a fejlődő országokból érkezne a megtakarítások egyharmada, ezek az országok kétharmados arányban élveznék a megkönnyített piacrajutás előnyeit. A megállapodás biztosítaná, hogy az OECD tagjai csatlakoznak a legkevésbé fejlett országok számára vámmentes és kvótamentes piacrajutást biztosító európai kezdeményezéshez, amelyet magunk a "mindent, csak fegyvert nem” kezdeményezésként aposztrofálunk.
<P>
Ugyancsak sikerülne tényleges mezőgazdasági reformra késztetni az Egyesült Államokat. Ilyetén megállapodással az Egyesült Államoknak 14,5 milliárd dollárra kellene csökkentenie a kereskedelem-torzító hazai támogatások összegét. E nélkül az agrárgazdaságokra vonatkozó új törvény értelmében a támogatások 48 milliárd dollárig emelkedhetnének. Ugyancsak érdekünket szolgálná az, ha megreformált közös agrárpolitikánk állandó nemzetközi jogi védelemben részesülne.
<P>
Az ilyen alapokon megkötendő megállapodás a feltörekvő országokat a nemcsak megőrzendő, de tovább is fejlesztendő nemzetközi kereskedelmi rendszer őrzőivé is tenné. A korábbiaknál erőteljesebben illesztenénk be őket a jogszabályokon alapuló globális kereskedelmi rendszerbe, ami alapvető a jövő tekintetében.
<P>
Az eredmények láttán csalódást okozott, hogy képtelennek bizonyultunk a dohai lehetőségekről júliusban folytatott egyeztetéseket amiatt lezárni, hogy a mezőgazdasági terület egy speciális kérdésében állandó ellentétek feszültek. A nehézségek a fejlődő országoknak nyújtott különleges mezőgazdasági védzáradékok - az ún. SSM - kérdésében keletkeztek, alapvetően a G7-csoportosuláson belül. India és Kína képtelen volt egyetérteni az Egyesült Államokkal a kiváltó okoknak és a jogorvoslatnak ezen védzáradék esetén történő tisztázásában akkor, amikor a védzáradékot a Dohát megelőzően alkalmazott vámtételekkel ellentétes módon alkalmazzák.
<P>
Szeptember eleje óta a vezető tisztviselők szintjén egyeztetések folynak a még nyitott nézeteltérések feloldása céljából, de megoldás eddig nem született. Noha az Európai Unió határozottan elkötelezett és érintett e témában, azt nem látni tisztán, hogy az elkövetkező hetekben a megbeszélések hová is vezetnek.
<P>
Mint ez már gyakorlatunk, folyamatos párbeszédet folytatunk a Parlamenttel, és természetesen e kérdést illetően bízunk további támogatásukban is!
<SPEAKER ID="193" NAME="Georgios Papastamkos" LANGUAGE="EL">
Elnök asszony, a dohai forduló tárgyalásainak összeomlása költségeit nem lehet pusztán az elszalasztott lehetőségek, az elvesztett nyereség, és a gazdasági bizonytalanság teremtette légkör további romlásának fényében kiszámítani. Hasonlóan súlyosnak tekinthetők a rendszer-költségek, az intézményi költségek, és itt a WTO-ba vetett bizalom megingására is gondolok.
<P>
Természetesen mindannyian megállapodásra törekszünk, de nem úgy akarjuk ezt elérni, hogy közben figyelmen kívül hagyjuk az EU-ra háruló terheket. A jelenlegi tárgyalási forduló sikeres lezárása átfogó, ambiciózus és kiegyensúlyozott megállapodást követel. Ennek érdekében jelentős engedményeket várunk mind a fejlett kereskedelmi partnerektől, mind a dinamikusan fejlődő országoktól!
<P>
Felszólítjuk tehát a Bizottságot, hogy képviseljen a jövőben keményebb tárgyalási álláspontot. Mi megvalósítottuk a KAP reformját. Felteszem a kérdést: támaszkodtunk-e erre tárgyalási eszközként? Messze nem: a Bizottság egyoldalúan tett egy sor kiegészítő, terméketlen mezőgazdasági felajánlást.
<P>
Számos kérdést feltehetnék az agrárügyekért felelős biztos asszonynak. Azonban mindössze egyre korlátozom magam: a földrajzi jelölési formák kérdése lényegi elemét jelenti-e a mezőgazdasági tárgyalásoknak?
<P>
Elkötelezettségünk a multilaterális kereskedelmi rendszer mellett adottnak vehető. Olyan kereskedelem-irányítást szeretnénk, amely a globalizáció hatékony kezelésére törekszik, és igazságosabban osztja el annak előnyeit.
<P>
Végül, hadd mondjam el, megítélésem szerint a negatív lezárás - tehát az akadályok WTO-kereteken belüli lebontása - nem kellően párosult a szabályozó rendszerek egymásra hangolódása formáját öltő, elengedhetetlen pozitív integrációval.
<SPEAKER ID="194" NAME="Erika Mann" LANGUAGE="DE">
Elnök asszony, amint azt tapasztalatból tudjuk, a világkereskedelmi fordulók rendkívül bonyolultak. Szeretném köszönetemet kifejezni a Bizottságnak azért, hogy - amint mi, az Európai Parlament tagjai ezt már a genfi utolsó forduló tárgyalásai során többször megtapasztaltuk - igen kiegyensúlyozott teljesítményt mutatott mindvégig. Köszönjük, hogy a Biztos - a hatáskörébe tartozó területen - nemcsak kellő rugalmasságot tanúsított, de nagy megértést is mutatott a fejlődő országok iránt, amint erre folyamatosan utalás is történt a tárgyalásokon. Ennek is következtében, most nem az Európai Unióval, hanem más, valóban sokkal nehezebb tárgyalófélnek bizonyuló országokkal szemben jelentkezett a közvélemény bírálata.
<P>
Sajnálom, hogy a jelenlegi pénzügyi válság okán azt kell tapasztalnunk, hogy még több nemzetközi és sokoldalú szabályra van szükségünk, mivel ezek a szabályok teremtik meg azokat a kereteket, amelyeken belül, egyrészt, a fejlődő országok maguk az integrálódás esélyéhez jutnak, másrészt, a gazdagabb országok is biztosíthatják azt, hogy saját népeik is jól járjanak, továbbá, új normák is szülessenek. Amit valóban sajnálunk, az kétségtelenül az az ok, amiért ezt a kereskedelmi fordulót nem lehetett lezárni az év végére. Fel kell oldanunk a félreértéseket!
<P>
Talán jobb is úgy, hogy e kérdés kezelése már az új Parlamentre és az új Bizottságra, valamint a választásokat követően az új amerikai kormányzatra vár, ahelyett, hogy mindenáron megpróbálnák megállapodást elérni. Képviselőcsoportom óvatosságra int azzal szemben, hogy ha a fene fenét eszi, akkor is lezárjuk a fordulót!
<P>
Biztos asszony, lenne egy kérésem: bármiként is tárgyaljon, bármi is történjék, kérem, a megfelelő időben tájékoztassa a Parlamentet, és gondoskodjék arról is, hogy - függetlenül attól, hogy hatályba lép-e a Lisszaboni Szerződés vagy sem - újból gondoljuk át, hogy lehetséges-e valamiféle előzetes "kvázi Lisszaboni Szerződést” kialakítani a kereskedelmi területet érintően.
<SPEAKER ID="195" NAME="Ignasi Guardans Cambó" LANGUAGE="ES">
Elnök asszony, némelyikünk személyesen is megtapasztalta azokat az erőfeszítéseket, amelyeket a dohai forduló júliusi miniszteri tanácskozásán a résztvevők mindegyike, és különösen a Mandelson biztos által kiválóan képviselt Európai Bizottság kifejtett. A ma körünkben lévő biztos asszony genfi jelenlétét is nagyra értékeltük. A látottak miatt is alakult ki bennünk a zavarodottság érzése, hogy végül is annyi erőfeszítés és befektetett energia ellenére nem született semmiféle kézzel fogható eredmény. Úgy látszott pedig, hogy a felek nagyon közel kerültek egymáshoz, és valamiféle eredmény elérhetővé válik.
<P>
A Parlament minőségében, a ma beterjesztett, parlamenti szavazás elé kerülő állásfoglalásban kifejezzük támogatásunkat az elért eredmények mellett. Azt kérjük, hogy a már megszületett eredmények, noha ténylegesen végső megállapodásra nem került sor, mégis szolgáljanak alapul a most kezdődő munkánál, tehát az erőfeszítések ne vesszenek kárba! A naivitás szellemében, némi ártatlansággal, azt kérjük, a dohai forduló mielőbb kerüljön lezárásra.
<P>
Lehetséges, sőt, valószínű, egyesek úgy gondolják, ez a megnyilatkozás naiv. Különösen annak fényében, hogy maga az európai főtárgyaló sem igazán hitt ebben, hiszen visszatért hazájába és minden, Európa nevében kitárgyalt kérdést valaki olyanra hagyott hátra, akinek - függetlenül azoktól a képességektől, amelyekkel egyébként rendelkezhet - fogalma sincs arról, miről is van szó.
<P>
Ennél fogva igaz, hogy nagyfokú naivitás is jellemzi állásfoglalásunkat. Nekünk azonban egyértelműnek és határozottnak kell lennünk! Amennyiben a dohai forduló nem zárul le, a fejlődő országok veszítenek. Amennyiben a dohai forduló nem zárul le - különös tekintettel a most megtapasztalt, globális bizonytalanság teremtette helyzet súlyosságára is - kockázatok jelentkeznek a multilaterális megközelítés érvényesülését illetően. És amíg a dohai forduló nem zárul le, más globális kérdések, így az éghajlatváltozás, vagy az emelkedő élelmiszerárak sem rendeződhetnek.
<P>
Vannak tehát egyéb megoldandó ügyek is, de egyik sem rendeződhet, hacsak nem teszünk erőfeszítéseket a tárgyalások e fordulójának lezárására. A Parlament továbbra is elkötelezett emellett!
<SPEAKER ID="196" NAME="Caroline Lucas">
a Verts/ALE képviselőcsoport nevében. - Elnök asszony, nagy örömmel tölt el, hogy e Ház az elmúlt években a korábbiaknál kritikusabbá vált a dohai fordulóval összefüggésben. Lényegében az előttünk fekvő közös állásfoglalás igen hűen adja vissza a Globális Parlamenti Közgyűlés szeptemberi nyilatkozatában foglaltakat. A nyilatkozatban nagyon komoly aggodalmak fogalmazódnak meg a dohai tárgyalásokon megőrzött igen mérsékelt tartalmi haladással kapcsolatban, és a dokumentum igen kritikus hangot üt meg a tárgyalások minden korábbinál szűkebb körű alku-folyamatai miatt.
<P>
Hadd tegyem mindehhez a Globális Parlamenti Közgyűlés nyilatkozatának szellemében, hogy remélem, a PPE-DE és az UEN képviselőcsoportok által beterjesztett, a kétoldalú WTO-plusz típusú szabadkereskedelmi megállapodásokat (FTA) szorgalmazó módosítási javaslatról holnap nem lesz szavazás. A kétoldalú FTA-k kifejezetten ellentmondanak az érvényesülő multilateralizmusnak, és a Zöldek nem támogathatják az állásfoglalást, amennyiben ez a módosítás annak részét alkotja.
<P>
Ami mai vitánk során, de önmagában az állásfoglalásban is megütközést keltett az az, hogy félünk kimondani egy egyszerű igazságot, nevezetesen, hogy a dohai fordulóként ismert tárgyalásoknak vége. A tárgyalások felfüggesztése sokáig, akár 2010 tavaszáig eltarthat. Majdnem biztos, hogy az USA, a Bizottság, India új tárgyalói nem térnek vissza ugyanazon, 2008. júliusi, tűzoltás jellegű megoldásokhoz, amelyek akkor sem bizonyultak életképesnek. Tulajdonképpen most egy esélyt kaptunk. Igen, most van itt az ideje annak, hogy a dohai tárgyalások utóbbi hét évének kudarcait elemezzük, hogy nyíltabb és demokratikusabb eljárások révén egy közös és igazságosabb, a WTO valamennyi tagja, de különösen a legkevésbé fejlett államok által is támogatható napirendet kialakítsunk.
<SPEAKER ID="197" NAME="Seán Ó Neachtain">
az UEN képviselőcsoport nevében. - (GA) Elnök asszony, itt az ideje, hogy módosítsunk hozzáállásunkon a világkereskedelmi tárgyalásokat illetően. Mára világossá vált, hogy a rendszer, és abban való részvételünk már nem működik. Kudarcot vallottunk Cancunban, Hong Kongban, majd Genfben újra.
<P>
Mindez a következőkön alapszik: olyan csomagot próbálunk összeállítani Európában, amely kiterjed élelmiszerforrásaink feladására - pontosan az általunk előállított élelmiszerre. A megelőző biztos, Mandelson úr, a globális kereskedelmi rendszer erősítése érdekében mindent megtett az agrárpolitika módosítására. A választ azonban nem ez jelenti. Honnan is jön majd az élelmiszer, amikor behozatalra szorulunk? Európának óvatosan kell eljárnia, védelmeznünk kell jelenlegi élelmiszerforrásainkat.
<P>
Megváltoztattuk agrárpolitikánkat, de ha a mezőgazdaságot nem vesszük le a globális kereskedelmi megbeszélések napirendjéről, nem számíthatunk előrehaladásra, vagy még inkább, sikerre. Amint arról más sokszor szó esett, valamit tennünk kellene!
<SPEAKER ID="198" NAME="Helmuth Markov" LANGUAGE="DE">
Elnök asszony, Biztos asszony, hölgyeim és uraim, amikor valaki hét évig tárgyal és nem ér el az út végére, akkor némi önkritikával fel kell tennie a kérdést, milyen hibát is követett el, függetlenül attól, hogy a tárgyalásokon résztvevő más országok vagy partnerek milyen hibát vétettek.
<P>
Úgy vélem, lehetséges egy lista összeállítása, még ha az nem is feltétlenül érvényes mindenkire: talán a vámok felszámolása és a piacok megnyitása nem jelent megfelelő eszközt a fejlődő országok számára, hiszen elesnének attól a jövedelmüktől, amelyre költségvetésüknek szüksége van, és amelyet más forrásokból nem képesek pótolni. Emiatt ezekben az országokban ellehetetlenülne az egészségügy, az oktatásügy, vagy az infrastruktúra fejlesztése.
<P>
Ezen országok némelyikének a szabadkereskedelmi megállapodások egyetlen változata sem jelent követhető modellt, és olyan kereskedelmi megállapodásokban érdekeltek, amelyek a GSP+ alapra épülnek. Talán még az is igaz, hogy fejlettségük adott szintjén némely országnak elsőként saját, önálló gazdaságát kellene létrehoznia. Hiszen az Európai Unió és néhány európai ország is önnön gazdaságát elsőként zárt piacokon építette ki.
<P>
Ahol nincs eredmény, az embernek fel kell tennie a kérdést, hogy miért nincsen! A dohai forduló eredetileg kapcsolódott a millenniumi fejlesztési célkitűzésekhez. Nem osztom Ó Neachtain úr nézetét: magam értem, hogy számos ország miért érzi úgy, hogy a jelenlegi tárgyalások kizárólag azt a célt szolgálják, hogy a globális keretekben tevékenykedő vállalkozások még inkább globális jelleget öltsenek. Amint erről szól a Globális Európa Stratégia is. Ez kedvezőtlen hatással jár a kisebb, regionális termelőkre. Megjegyzem, ez negatív hatást gyakorol az európai kisebb, helyi termelőkre is.
<P>
Az Európai Unió létéből fakad, parancsoló szükségszerűség, hogy előrelépjünk. Talán új tárgyalási taktikát kellene kialakítanunk! Remélem, az új biztos élni fog az alkalommal. E biztos kívülről érkezik, de tárgyalási tapasztalatokkal rendelkezik. Talán nem bír a kereskedelmi területre vonatkozóan kellő ismeretekkel, de jól tájékozott csapata van, és talán a megelőző biztosétól eltérő módon használja fel a megbízatásával járó jogkörökből adódó lehetőségeket. Mert, igenis, adottak a lehetőségek!
<SPEAKER ID="199" NAME="Derek Roland Clark">
az IND/DEM képviselőcsoport nevében. - Az EU szereti erejét fitogtatni, amikor kereskedelmi kérdésekről esik szó. Emlékezünk az USA-val vívott hatéves banán-háborúra? Ez azt követte, hogy az USA különleges piacrajutási kedvezményeket adott korábbi karibi gyarmatainak. A WTO főigazgatója, korábbi kereskedelmi biztosunk, Pascal Lamy. Nincs itt esetleg érdekütközés? Végül is uniós nyugdíja függhet attól, hogy ne támadja az uniós politikát. Járhatott-e ez az eszében akkor, amikor megpróbált tárgyalni a kereskedelmi csoportosulások között?
<P>
Peter Mandelson az amerikai mezőgazdasági támogatásokat tette felelőssé a dohai forduló összeomlásáért. Nem véletlenül bagoly mondja verébnek, hogy nagyfejű? Évtizedeken keresztül a közös agrárpolitika révén hatalmas támogatásokkal tömtük ki az uniós gazdák zsebeit. Ezt legalább annyira lehetne kárhoztatni a kereskedelmi tárgyalások kudarcáért, mint bármi mást. Mindenesetre, az utolsó dolog legyen az, amit az Unió megtesz, hogy a globális élelmezési- és pénzügyi válság közepette pontokat gyűjt más térségekkel szemben a kereskedelmi háborúban.
<SPEAKER ID="200" NAME="Jean-Claude Martinez" AFFILIATION="NI">
(FR) Elnök asszony, a jelenlegi pénzügyi válság igazolja, hogy amikor egy probléma globális méreteket ölt, akkor globális fellépésre van szükségünk. Ez különösen igaz az élelmezés és a mezőgazdaság kérdéskörében. Főként ez adja a magyarázatot a Világkereskedelmi Szervezet létrejöttére is, és ebben mindannyian egyetértünk. A WTO megkísérel globalizált szabályokkal operálni.
<P>
Úgy látszik azonban, hogy mindez nem úgy működik, ahogy mi szeretnénk. A következő gond adódik: két dolgot kell összhangba hoznunk, a szabadkereskedelmet, amelyben magunk mind egyetértünk, és a védelmet, amelyre ugyancsak szükség van. A gazdaság vagy a nemzeti agrárium védelme korántsem egy protekcionista szitokszó!
<P>
A fentiek eléréséig az elmúlt 60 évben, tehát a GATT születése óta megtett utunk igen rögösnek bizonyult, miközben vámcsökkentéseket hajtottunk végre, és megcéloztuk a vámok teljes lebontását is. A vámtételek lebontása azonban technikailag nehéznek mutatkozik. Ennek bizonyítékaként, nézzék csak hány matematikai formula létezik is ezen a területen: a dél-koreai formula, az európai formula, és természetesen a svájci formula. Mindez azonban, valójában nem is működik, mert egy termék sohasem egységes. Különböző elemekből tevődik össze, nagyon különböző eredet-szabályozással. Tehát technikailag a vámok lebontása korántsem olyan egyszerű, mint gondolnánk. Ennek következménye, hogy azt látjuk, ráálltunk egy technikai ösvényre, és a tárgyalások révén próbálunk meg - politikailag - annak kerékvágásából kimozdulni.
<P>
Úgy tűnik azonban, hogy a közelmúltban tudósok egy új vámolási technológiát dolgoztak ki: olyan vámilletéket, amelyet az exportőr visszatarthat az importőr állam gazdaságával szemben. Konkrét formában: ez a visszatartható vámilleték megfeleltethető egy vámhitelnek, amelynek összege megegyezik azon illeték mértékével, amelyet az exportőrnek az importőr országában fizetni kell.
<P>
Ennek a vámhitelnek három eleme van: visszatéríthető, forgalomképes, és átutalható. Mindenekelőtt, visszatéríthető: amennyiben az exportőr vásárol valamit az importőrtől, akkor levonhatja a befizetett illeték értékét. Másodszor, forgalomképes, azaz, ha az exportőr cég, amely az illetéket kifizette nem tud semmit sem venni az importőrtől, akkor vámhitelét a tőzsdén vagy egy bankon keresztül értékesítheti. Végül is, átruházható: a vámilleték feletti részt az importőr, a fejlődő országok megsegítésének jegyében, a fölösleges vámhitelt adományként felajánlhatja.
<P>
Ezzel a módszerrel egy kereskedelmi pénznemet képezünk, amelynél a forgalomban lévő pénz mennyisége megfelel a jelentkező vámilletékek összegének. Például így számolva, az Európai Unió 13 milliárd eurót tudna szolgáltatni kereskedelmi valutában.
<SPEAKER ID="201" NAME="Mairead McGuinness" AFFILIATION="PPE-DE">
Elnök asszony, másokhoz hasonlóan, magam is jártam már Genfben, és néha meglepődtem, néha mosolyogtam azon, miként is működik a WTO. Ezúttal nem találtam, szórakoztatónak.
<P>
Végre, nem a közös agrárpolitika került a célkeresztbe. Ezt én üdvözlendőnek tartom. Maga a mezőgazdaság azonban, globális összefüggésekben, igen határozottan a legfontosabb napirendi pontok között szerepelt. A tárgyalások azért omlottak össze, mert India és Kína megpróbálták gazdáikat megvédeni az azokra zúduló mezőgazdasági behozatal következményeitől. Úgy gondolom, az indiai kereskedelmi miniszter szavait érdemes visszaidézni. Kamal Nath kifejtette, hogy "ezt az utolsó mérföldet a létbiztonság kérdése miatt egyszerűen nem tudjuk lefutni”. India létfontosságúnak tekintette hatalmas és meglehetősen szegény vidéki és agrárnépességének védelmét, és úgy gondolta, hogy a WTO-megállapodás nem szolgálja legjobb érdekeiket.
<P>
Hét éve tart e folyamat. Peter Mandelson négyévnyi irányítást követően lépett le a színpadról. Úgy vélem, ő nem igazán figyelt oda a gazdák, és különösen az európai uniós gazdák, valamint az élelmiszeripar gondjaira, és arra hivatkozva, hogy most a témakör fejlesztési elemei kerültek inkább előtérbe, az érintettek szavait elengedte füle mellett. Javaslatai következtében megtizedelődött volna az uniós állatállomány, de korántsem a fejlődő világ hasznára. Sokkalta inkább az alacsony költségekkel operáló, felemelkedő gazdaságok, azok nagybani állattartói és farmtulajdonosai jártak volna jól. Igen, lelépett a színről, és kíváncsi vagyok, hogy meglátta-e az írást a falon? Amennyiben valóban érdekelték a fejlesztés kérdései, miért nem maradt, és fejezte be munkáját?
<P>
Az élelmiszerbiztonság napjaink egyik komoly politikai kérdése. Hatalmas hullámzásokat tapasztalunk a termékek áraiban. Úgy hallom, a gabonapiac ma összeomlott. Tegyük fel a kérdést önmagunknak, valóban a követett út vezet el legegyenesebben oda, hogy ésszerű árakon, valamennyi fogyasztó számára biztosítsuk az élelmiszerellátást? Még fontosabb azonban fejlesztés-politikánk átgondolása, mert azt nem használtuk fel eléggé a fejlődő világ mezőgazdaságába való befektetésekre. Keressük a megállapodást, de azt, amelyik tisztességes és kiegyensúlyozott!
<SPEAKER ID="202" NAME="Kader Arif" AFFILIATION="PSE">
(FR) Elnök asszony, hölgyeim és uraim, 2001 óta a fejlődő országok a WTO-keretében a fejlesztési fordulónak elnevezett tárgyalásokat folytatják. Most - küzdve a világot a hosszú távú globális és kiegyensúlyozott megoldás kidolgozásának sürgősségére ráébresztő, hirtelen és pusztító élelmiszerválsággal - ezek az országok egyértelmű választ várnak tőlünk élelmiszerbiztonságuk garantálását illetően.
<P>
Szeretném megerősíteni, hogy amennyiben a forduló továbbra is a "mindenáron piacrajutás” kérdéséről szólna, céljainkat nem érhetnénk el. Azt is tudjuk, hogy minél inkább elhúzzuk a fejlesztési megállapodás aláírását, annál távolabb kerülünk a millenniumi fejlesztési célok megvalósításától. Sajnos, már így is nagy késésben vagyunk.
<P>
E válsághelyzetben azt kérjük, hogy a szegény országok kistermelői számára hatékony védelmi eszközt biztosítandó, a lehető leggyorsabban szülessen politikai megoldás a különleges védzáradék-mechanizmus kérdésében. Ez alapvető lépés ahhoz, hogy a tárgyalások más kérdésekről is folytatódhassanak, és remélem, hogy a tárgyalásoknak a mezőgazdasági és nem-mezőgazdasági piacrajutás témájában (NAMA) történt közelmúltbeli felújítása elősegíti a haladást!
<P>
Mielőtt befejezném, szeretném érinteni a közös állásfoglaláshoz csatolt módosításokat. Az Európai Parlament szocialista képviselőcsoportja természetesen azt kéri tőlünk, hogy támogassuk a 2. számú módosítást, amely abszolút elengedhetetlen a Parlament nemzetközi kereskedelemhez kötődő jogainak kiterjesztéséhez.
<P>
Támogatjuk a Zöldek/Európai Szabad Szövetség által beterjesztett módosításokat is, de nem tudjuk elfogadni az Európai Néppárt (Kereszténydemokraták) és Európai Demokraták módosításait, mert úgy hisszük, hogy - ebben, a multilaterális tárgyalásokról szóló állásfoglalásban - nem szólíthatunk fel új regionális kétoldalú megállapodások aláírására, hiszen tudjuk, hogy azokat rendszerint a leggyengébbek rovására kötik meg.
<SPEAKER ID="203" NAME="Jorgo Chatzimarkakis" AFFILIATION="ALDE">
(DE) Elnök asszony, Biztos asszony, a dohai forduló újra - ismét -kudarcot vallott. A WTO csak szórakozik a világgal? Természetesen nem! Valóban, szinte a megállapodás határán álltunk. Nem sok teendő maradt, de az utolsó pillanatban India és Kína - az összes ország közül - a tárgyalások összeomlását idézték elő. Ez rendkívül egyértelműen mutatja, hogy a tárgyalások nem technikai okok miatt futottak zátonyra, a történéseknek politikai töltetük volt. Mindez azt is jelzi, hogy a világkereskedelem új hatalmi központja már nem Európában, hanem Ázsiában van.
<P>
Kína szerepének alakulása érdekes, ugyanis eddig Kína a szabadkereskedelem mellett volt, és most hirtelen - úgy tűnik - új politikát követ.
<P>
Mindent egybevetve, szeretném őszinte elismerésemet kifejezni Önnek, Biztos asszony, és Mandelson biztosnak is azért a pozitív szerepért, amelyet az EU a tárgyalások során játszott. Hong Kongtól eltérően, most bekapcsolódtunk a tárgyalásokba, cselekvően léptünk fel, és készen álltunk kompromisszumok kötésére. Ugyanakkor szégyen, hogy Mandelson úr most feláll. Ez azt jelenti, hogy verseny közben kell lovat váltanunk. Számos kemény parlamenti vita részese volt, és bizony kemény diót hagy örökül Lady Ashtonra. Sebaj!
<SPEAKER ID="204" NAME="Nils Lundgren" AFFILIATION="IND/DEM">
(SV) Elnök asszony, rendíthetetlen euroszkeptikus vagyok, de látok két területet, ahol az Unióra kiemelkedő nemzetközi szerep hárul: a kereskedelem- és a környezetvédelmi politikában. Most a kereskedelempolitikáról van szó.
<P>
A szabad globális kereskedelem a világ összes országa, és különösen a legszegényebbek számára, a gazdasági felemelkedés kulcskérdése. A dohai forduló nyári megtorpanása tehát igen súlyos helyzetet idézett elő, és most az Unióra, a világ legnagyobb kereskedelmi szervezetére nehezedik egy új kezdeményezés megtételének terhe. Ezért különösen szerencsétlen időpontban jött Peter Mandelsonnak, a Bizottság legfelkészültebb tagjának távozása az EU kereskedelempolitikájáért felelős biztos posztjáról. Ráadásul a világgazdaságot is pusztító pénzügyi válság fenyegeti.
<P>
Ilyen háttér mellett a brit kormány olyan utódra tesz javaslatot, aki nyilvánvalóan alkalmatlan a feladatok ellátására. Most az az Európai Parlamentnek a felelőssége, hogy biztosítsa, a történelem e veszélyes szakaszában erős, felkészült kereskedelmi biztosunk legyen. Vállaljuk fel felelősségünket!
<SPEAKER ID="205" NAME="Robert Sturdy" AFFILIATION="PPE-DE">
Elnök asszony, elsőként is hadd vessem fel Biztos asszonynak a Peter Mandelson örökségeként ránk maradt helyzet kérdését. Úgy gondolom, Mandelson úr tisztességtelenül járt el az EU-val szemben, amikor elhagyta posztját. Súlyos helyzetben vagyunk. Ön is éppen az imént mondta, hogy számolhatunk a dohai forduló tárgyalásainak újrakezdésével. Noha számtalan alkalommal bíráltam Mandelson urat, de ő legalább egykori kereskedelmi miniszterként rendelkezett azzal az intellektussal és tudással, amellyel megvívhatta harcunkat. Most nélküle, úgy vélem, viharos tengerekre érkezünk.
<P>
Ön, Biztos asszony, például, a jövő héten lezárja-e majd az EPA-kkal kapcsolatos megállapodásokat? A legnagyobb tisztelettel is kérdem, milyen ismeretekkel rendelkezik Ön az EPA-król? Nem vett részt sem a tárgyalásokon, sem az EPA-k kidolgozásában. Az biztos, sohasem beszéltünk egymással, miközben az azokról készült jelentésem fogalmaztam.
<P>
És garantálja-e ma a Bizottság e Parlamentnek, hogy mikor Ashton bárónő megjelenik a Nemzetközi Kereskedelmi Bizottság előtt, akkor érdemi meghallgatásra is sor kerülhet? Mert, ha megpróbálják e kérdést akkor lerendezni, amikor senki sem lesz jelen, ha például erre a jövő héten tesznek kísérletet, mondjuk, hétfőn, amely igen zűrös nap a képviselők számára, akkor számoljanak a Ház dühével! Emlékezzenek arra, mi is történt a Santer-kabinettel! Úgy hiszem, Lady Ashton is tisztességes és tárgyszerű meghallgatást érdemel, és mint azt sokan kifejtették, létfontosságú, hogy megfelelő biztost tudjunk az irányítói székben!
<P>
Ehhez kapcsolódva, azon gondolkodom Biztos asszony, hogy Ön és én ugyanazt halljuk-e ki a vitákból? Ön azt mondta, az amerikai farm-törvényt átalakítását tervezték. Úgy gondolom, Ön viccel! Obama éppen tegnap mondta, hogy ő jóval erőteljesebben protekcionista lesz, mint valaha is volt, és így nyilatkozott a republikánus elnökjelölt is. Ön rendkívüli protekcionizmussal számolhat Amerika részéről! Egy gondolattal köszönnék el Öntől: valaki azt mondta, hogy élelmiszerválság van. Hadd tegyem teljesen egyértelművé e Ház számára: nincs élelmiszerválság! A gabona ára 40 euró per tonna, azaz elmarad a termelési költségektől!
<P>
Elnök asszony, nagyon gyorsan, ügyrendi indítványként. E kamarán kívül cirkusznak adunk helyt? Ennek semmi köze mai vitatémánkhoz. Cirkusz van nálunk? Egy éttermet tartunk fenn? Vagy klubot? Át kell verekednie magát egy tömegen, hogy bejusson ide! Úgy vélem, az Elnökök Konferenciája elé kellene az ügyet utalnia, és véget kellene vetni annak a cirkusznak, amely kívül vircsaftol!
<SPEAKER ID="206" NAME="Elnök">
Sturdy úr, megjegyzését jegyeztem.
<SPEAKER ID="207" NAME="Harlem Désir" AFFILIATION="PSE">
(FR) Elnök asszony, Biztos asszony, hölgyeim és uraim, mi is a tét most a WTO-tárgyalásokon? Nem hiszem, hogy bármilyen nemes személyiségek is, Mandelson úr vagy Ashton bárónő sorsa forogna kockán. Abban sem vagyok bizonyos, hogy a legfontosabb kérdést az ipari vámtételek, a mezőgazdasági vámok, és a piacrajutás ügye jelenti. Nyilvánvaló, mindannyian azt akarjuk, hogy Európa tekintetében szilárd alapokon nyugvó és tisztességes megállapodás szülessen. Úgy vélem azonban, két kérdés kiemelkedő jelentőségű.
<P>
Az első, a kereskedelem multilaterális rendszerének megőrzése. Azt látjuk, hogy a globalizáció más területein, így a pénzpiacokon, az ilyen rendszer hiánya milyen költségekkel is jár a gazdaságot, a polgárokat, és a társadalmunkat érintő kockázatok okán. Igen, itt van a lényeg, hiszen tudjuk, hogy amennyiben a hatéves tárgyalások kudarccal zárulnak, akkor fokozatosan a nemzetköziket felváltó, sajátos kétoldalú megállapodások válnak meghatározóvá a WTO-n belül. Alapjaink meginognak. Korszerűsíteni akarjuk a WTO-t, mondtuk ki állásfoglalás-tervezetünkben. Azt szeretnénk, ha az egyéb, kereskedelemmel összefüggő kérdéskörök felé is figyelem fordulna. S gondolunk itt különösen a környezetvédelmi megfontolásokra, az éghajlatváltozásra, és a szociális szabályozás kérdéseire. Mindez alapvető fontosságú. Ugyanakkor mindez nem járhat a multilaterális rendszer károsodásával, hanem csakis annak megerősítésével. Így sikerülhet a globalizáció ezen területét jobban megszerveznünk!
<P>
A második téma - amelyet részleteiben nem érintek, hiszen képviselőtársam, Arif úr már szólt erről - az Uruguay-forduló idején, a WTO-kialakítása idején létrehozott szabályok újra kiegyensúlyozása volna a fejlődés során keletkezett különbségeknek, a legkevésbé fejlett országok, és a fejlődő országok helyzetének tükrében. Ön is említette ezt, Biztos asszony, kérve egy "mindent csak nem fegyvert” típusú kezdeményezés megtételét, az érzékeny termékekre vonatkozó védzáradék elfogadását. Ebben a tekintetben, olyan -nem feltétlenül szabadkereskedelmi jellegű - szabályokat kell elfogadnunk, amelyek figyelembe veszik a helyzet változásait. Szabadkereskedelmet akarunk, feltéve, hogy az nem a dzsungel törvényeként jelenik meg.
<P>
Úgy gondolom, ez az a két kiemelkedő kérdés, amelyre az európai tárgyalóknak koncentrálniuk kell. Természetesen egyéb területekre is jól oda kell figyelniük, így a mezőgazdaságra, majd - korántsem megkérdőjelezve a fejlődő országok jogát saját közszolgáltatásaik szabályozására - a szolgáltatásokra, és az ipari vámokra. Mindez azonban nem veszélyeztetheti a fejlesztési forduló sikeres végkimenetelét!
<SPEAKER ID="208" NAME="Daniel Varela Suanzes-Carpegna" AFFILIATION="PPE-DE">
(ES) Elnök asszony, lelépése helyett, örömmel láttuk volna még Mandelson urat a posztján. Mindez az Európai Unió kegyelemdöfésének tűnik a dohai fordulót illetően.
<P>
A globális pénzügyi válság nem feltétlenül jósol biztató jövőt Dohának. Viszont a tárgyalások összeomlása tovább rontja a globális gazdasági helyzetet, és ennek levét leginkább a legkevésbé fejlett országok isszák meg. A WTO-ra szükség van. A nemzetközi kereskedelem szabályozása elengedhetetlen. A szabályozás ma a globalizáció egyik legfőbb értéke, amint azt megtapasztaljuk. Ez is szükségszerűvé teszi, hogy a dohai fordulóban megállapodásra jussunk!
<P>
Foglalkozzunk olyan kérdésekkel, mint a WTO működésének, törvényességének javítása, a "feltörekvő” országok szerepe a WTO-ban, miután utóbbiak aszerint fejlődők vagy éppen fejlettek, ahogy érdekeik ezt megkívánják. Amint azt az állásfoglalás is megfogalmazza, a párbeszéd nem lehet pusztán Észak-Dél jellegű, de érintenie kell a Dél-Dél kapcsolatokat is.
<P>
Az Európai Unió nagyon jelentős engedményeket tett e tárgyalások során. Másoknál talán többet is. Olyan kezdeményezést is tettünk, mint amilyen a "mindent csak nem fegyvert”-javaslat. A többieknek is ebben az irányban kellene elmozdulniuk. Eközben pedig zárjuk le a függőben lévő társulási megállapodásokat, így a Mercosurrel is, amelyek nagy jelentőséggel bírnak az új összefüggések rendszerében.
<SPEAKER ID="209" NAME="Carlos Carnero González" AFFILIATION="PSE">
(ES) Elnök asszony, mai vitánk határozottan jelzi, hogy néhány fontos kérdésben egyetértés érvényesül. Ezek egyike - mintegy a mostani válságra is hangolódva - az, hogy több szabályra, erősebb multilaterális szabályozásra van szükségünk!
<P>
A pénzügyekre figyelve, egyszerűen nem kívánatos, sőt, még a legnagyobb ellenségünknek se kívánjuk, hogy a Nemzetközi Valutaalap és a Világbank vezető szerephez jusson. Előrejelzéseik eleve katasztrofálisak, és azt igazolják, hogy mind csekélyebb ráhatásuk van a történésekre. Emellett hatásuk és céljuk - gyakorlatilag - kiszámíthatatlan.
<P>
Miután ez a helyzet, és rendelkezésünkre áll egy olyan eszköz, mint a Világkereskedelmi Szervezet, élnünk kell annak felhasználásával. Ma, minden korábbinál nagyobb szükségünk van szabályozásra, amint minden korábbinál markánsabban szükségünk van a spekulatív pénzgazdasággal szemben a reálgazdaságra is. Az áru- és szolgáltatáskereskedelem jelenti a reálgazdaságot, és a munkahelyteremtő gazdasági növekedés erre a reálgazdaságra alapozódik.
<P>
Ennek folytán nem értek egyet azzal, hogy a válság miatt nehezebb lesz lezárni a dohai fordulót. Ellenkezőleg, bármely felelős kormányzatnak, legyen bár északi vagy déli, elmaradott, vagy éppen fejlett országbeli, érdemi erőfeszítéseket kell tennie a forduló lezárására.
<P>
Úgy vélem, globális piaccal rendelkezünk, és egyértelmű támaszra van szükségünk. Ebben az esetben ezt a támaszt a Világkereskedelmi Szervezet jelentheti. Javítanunk kell annak működésén, szükségünk lesz egy markánsabb fejlődési, és kevésbé szabadkereskedelmi modellre, amint nyilvánvaló, hogy szükségünk lesz politikai akaratra is. Feltételezem, hogy az Unió, az új biztossal együtt, továbbra is erre törekszik.
<SPEAKER ID="210" NAME="Béla Glattfelder" AFFILIATION="PPE-DE">
(HU) Peter Mendelson elhagyja a süllyedő hajót, és átadja a kormányrudat egy matróznak. Elhagyja azt a hajót, amelyet ő vezetett a jéghegynek. Hiba volt olyan túlzó engedményeket tenni - különösképpen a mezőgazdasági területen - a tárgyalások legelején, ami ellenérdekeltté tette a kereskedelmi partnereinket abban, hogy ők maguk is engedményeket tegyenek. Nevetségessé váltunk, hogy miközben mi leépítjük a közös agrárpolitikát, aközben a többi kereskedelmi tárgyalópartner megvédi a saját agrárpolitikáját, megerősíti a farmjait Amerikában.
<P>
A WTO tárgyalásokat nem lehet ott folytatni, ahol abbahagyták. Csak akkor lehet folytatni a tárgyalásokat, ha kiterjesztik a környezetvédelem kérdéseire is. Enélkül a világkereskedelem további liberalizálása a környezet még visszataszítóbb pusztításához fog vezetni és a éghajlatváltozás felgyorsulásához. Gondoljuk el, helyes-e pont most - amikor egyszerre van élelmezési válság és pénzügyi válság is - föláldozni az európai élelmiszerbiztonságot, a mezőgazdaságot csak azért, hogy a csődbejutott bankjaink még jobban, liberálisabban tudják exportálni a sehova nem vezető szolgáltatásaikat?
<SPEAKER ID="211" NAME="Czesław Adam Siekierski" AFFILIATION="PPE-DE">
(PL) Elnök asszony, az Európai Unió jelentős változtatásokat eszközölt már a közös agrárpolitikában. E reform a termelés korlátozását eredményezte. Ez különösen egyértelmű a cukorpiacon, de nem csak ott. Korlátoztuk a gazdáinknak nyújtott támogatás szintjét. Milyen mértékben is hatott ez ki a hozzáadott érték növelésére, milyen országokban, és milyen társadalmi vagy foglalkoztatási csoportok tekintetében?
<P>
Kérdezném a Biztos asszonyt, hogy az Európai Unió mit kapott cserébe? Egy másik kérdés: mi a jele annak, hogy a globális élelmiszerválság hatott a WTO-tárgyalásokra? A jelenlegi pénzügyi válság, amely óhatatlanul kihat gazdaságaink állapotára, befolyásolja-e a WTO-szintű tárgyalásokat?
<SPEAKER ID="212" NAME="Mariann Fischer Boel">
a Bizottság tagja. - Elnök asszony, beszélhetnék-e elsőként is arról a mérhetetlen csalódottságról, amely tíznapi kemény tárgyalást követően Genfben ért bennünket? Úgy éreztük, hogy rendkívül közel vagyunk a mezőgazdaságról és a NAMA-ról szóló megállapodás eléréséhez. Amint azt is nagyon jól tudtuk, hogy ez az az egyetlen elem, amely eldöntheti, hogy az Európai Unió elfogadhatónak tartja-e a csomagot vagy sem.
<P>
Mint az agrárterületért felelős személy, elmondhatom, rendkívül bátorító volt megtapasztalni, hogy első alkalommal nem az Európai Uniót tették felelőssé a megbeszélések kudarcba fulladásáért. Ennek oka az volt, hogy mi lényegében, kezdetben a 2003-as nagy átalakítással, majd a rákövetkező időszak reformjaival, azaz lényegében a KAP-reformjával, a mezőgazdasági szektorban elvégeztük házifeladatunkat. Képesek voltunk kimutatni, hogy 80%-kal mérsékeltük a kereskedelem-torzító hazai támogatásokat, s tettük ezt anélkül, hogy károsítottuk volna saját agrárszektorunkat. Lehetőségünk nyílt arra is, hogy a reformokat bevezessük a multilaterális kereskedelmi rendszerbe. Amit elértünk, az korántsem egy bármi áron való, hanem - az érintett két területet illetően - kiegyensúlyozott megállapodás volt. Igazoltuk a tagállamok felé, hogy a Tanács által a tárgyalóknak adott megbízások keretein belül maradtunk. A mezőgazdaságot illetően ez azt jelentette, hogy kizártuk annak esélyét, hogy újabb mezőgazdasági reformokra kényszerítsenek bennünket.
<P>
Egyetértek Önök közül azokkal, akik azt mondták, hogy a multilaterális rendszer azért fontos és szükséges, mert kizárólag a multilaterális rendszeren belül tudjuk, például, a kereskedelem-torzító hazai támogatásokat és a többi nem-kereskedelmi kihágást büntetni. Ez a kétoldalú tárgyalásoknál megvalósíthatatlan, tehát ragaszkodnunk kell a multilaterális rendszer értékeihez.
<P>
Azt is el kell mondanom, hogy ezeken a tárgyalásokon sohasem vettük célba a fejlődő országok piacait. Mint azt első felszólalásomban kiemeltem, éppen ennek az ellenkezője történt, és ez magyarázza, miért is volt az SSM olyannyira fontos a fejlődő országok különleges termékeinek védelmében. Szeretném hozzátenni, hogy már 2002 óta alkalmazzuk a "mindent, csak fegyvert nem” típusú megállapodást, és ez azt is jelenti, hogy az Európai Unió messze a legnagyobb agrártermék importőr a világon. Behozatalunk nagyobb, mint Kanadáé, az Egyesült Államoké, Ausztráliáé, és Japáné, együttesen. Vagyis mi lényegében felnyitottuk agrárpiacainkat a fejlődő országok számára.
<P>
Ma este az élelmiszerbiztonságról is esett szó. Észre kell vennünk, hogy az élelmiszerbiztonság két elemből áll: a hazai termelésből és az importból. Az Unió agrárszektorát tekintve mondhatom, sohasem lennénk ennyire erősek, mint amilyenek ma vagyunk, ha zárt élelmiszerpiacot építettünk volna ki. Ma, ha az elnökséget adó országot alapul vehetem, az agrártermékek kereskedelmében 7 milliárd eurós többletünk van. Zárt piacban gondolkodva, sohasem tudnánk a belső piacon minőségi termékeinket értékesíteni, mert védekezésünkért a piac megbüntetne. Mások is hasonlóan cselekednének, és így lehetetlenné válna, hogy kihasználjuk magas minőségű termékeinknek a feltörekvő és mind nyitottabb piacokon adódó lehetőségeit. Igen, valóban kiegyensúlyozott megközelítést kell alkalmazni!
<P>
A földrajzi jelzések (GI) kérdése is említést nyert, de - az idő szorításában, és az Elnök időkorlátokhoz való ragaszkodása miatt - erre nem tértem ki első felszólalásomban. A GI kritikus kérdés az Európai Unió részére, és valamennyi tárgyaló partnerünk számára teljesen egyértelművé tettük, hogy sohasem írhatunk alá olyan megállapodást, amelyben nem nyer kedvező megoldást a földrajzi jelzések igen fontos kérdése, különös tekintettel a magas minőségű mediterrán termékekre is.
<P>
Röviden válaszolok McGuinness asszonynak is. Egyetértek Önnel, évtizedeken keresztül a mezőgazdasági szektorban háttérbe szorítottuk segélyezéseinket. Most, hogy látjuk az árak fellegekbe emelkedését - és nem igazán a terményekét, hiszen azoké ma estek is, hanem a vetőmagokét és a műtrágyáét - olyan támogatási konstrukciót javasoltunk, amelynek révén a legkevésbé fejlett országokat, a világ legszegényebb országait olyan helyzetbe hozhatjuk, hogy képesek legyenek vetőmagot és műtrágyát vásárolni. Erről az 1 milliárd eurós alapról most folyik a vita a parlamentben. Remélem, pozitívan viszonyulnak a fejlődő országok ehhez a támogatási eszközhöz, amelynek révén saját lakosságuk élelmezése javulhat és megelőzhető a vidéki területekről a városokba áramlás! Kérem, gondoljanak az elmondottakra! Ez nagyon fontos!
<SPEAKER ID="213" NAME="Elnök">
Hat állásfoglalásra irányuló indítványtkaptam az eljárási szabályzat 103. cikkének (2) bekezdésével összhangban.
<P>
A vitát berekesztem.
<P>
A szavazásra holnap kerül sor.
<P>
Írásbeli nyilatkozatok (142. cikk)
<SPEAKER ID="214" NAME="Daniel Dăianu  " AFFILIATION="ALDE">
írásban. - A dohai kereskedelmi forduló kudarca nehéz idők hírnöke lehet olyan időszakban, amikor a mélyülő pénzügyi válság eleve hatalmas teherként akadályozza a kormányokat a játékszabályok betartásában. Még a szabadkereskedelem előnyeiről beszélünk, de már a folyamatosan globalizálódó piacok díszletei között. Viszont a szabadkereskedelem legyen tisztességes, és egészüljön ki a szegény országok fejlődését elősegítő nemzetközi rendszerrel! A tehetős gazdaságokban megmutatkozó fokozódó jövedelmi különbségek és az egyes felemelkedő gazdaságok növekvő hatalmától való félelem protekcionista összeütközésekhez vezethet. Hasonló módon, a nem megújítható erőforrásokért, valamint a termékek elfogadható áron történő beszerzéséért folyó küzdelem sok országban a kereskedelem korlátozásának hajlandóságát erősíti.
<P>
Utalni kell itt a geopolitikai elemek fokozottan bonyolult természetére is. Az Uniónak - megakadályozandó a multilaterális kereskedelmi és pénzügyi rendszer de facto összeomlását - vezető szerepet kell vállalnia a jelenlegi válság következményeinek enyhítésében. Ez a vezető szerep érintse - egyebek mellett - az IFI-k reformját, és e munkába - a globális gazdasági kérdések és a pénzforrások áramlását szabályozó nemzetközi intézmény reformja kapcsán - az EU vonja be a felemelkedő globális hatalmakat (BRICS) is. A 19. század végén egy, az áruk és a tőke szabad áramlását szorgalmazó rendszer összeomlott, majd ezt egy pusztító háború követte Európában. Emlékezzünk erre!
