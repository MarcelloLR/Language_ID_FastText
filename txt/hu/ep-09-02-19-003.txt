<CHAPTER ID="003">
Kedvezményes mértékű hozzáadottérték-adó (vita)
<SPEAKER ID="007" NAME="Elnök">
A következő napirendi pont van den Burg asszony jelentése a Gazdasági és Monetáris Bizottság nevében a 2006/112/EK irányelvnek a hozzáadottérték-adó kedvezményes mértéke tekintetében történő módosításáról szóló tanácsi irányelvre irányuló javaslatról - C6-0299/2008 -.
<SPEAKER ID="008" NAME="Ieke van den Burg">
előadó. - (NL) A kedvezményes mértékű hozzáadottérték-adóról szóló jelentés története meglehetősen érdekesen alakult. Gyakorlatilag nem is jött létre a jelentés, mivel a két másik nagy képviselőcsoport - az Európai Néppárt (Kereszténydemokraták) és az Európai Demokraták Képviselőcsoportja, valamint a Liberálisok és Demokraták Szövetsége Európáért Képviselőcsoport - nem jelent meg a Gazdasági és Monetáris Bizottságban a jelentés szavazásán, és minden figyelmeztetés nélkül már előre a jelentés ellen szavaztak, mivel egyik vagy másik módosítás elutasítása vagy elfogadása nem tetszett nekik.
<P>
Ezáltal komoly veszélybe sodorták ennek a fontos bizottsági javaslatnak a támogatását. Nagyon sajnálom, hogy ez így történt, mivel ez teljesen helytelen benyomást kelt az Európai Parlament álláspontjáról. Az említett két képviselőcsoport aztán szerencsére visszatáncolt, most pedig azt jelezték, hogy a bizottsági javaslat teljes támogatásukra számíthat. Megállapodtunk, hogy a plenáris ülésen nem vitatkozunk tovább ezekről a módosításokról, hanem ehelyett komoly támogatás mellett elfogadjuk Kovács biztos úr javaslatát.
<P>
Azonban Lulling asszony sajnos abban a tévedésben volt, hogy ismét elő kell terjesztenie elutasított módosításait, igaz, hogy ez nem igazán összeegyeztethető a jogalkotási állásfoglalás szövegével vagy az általunk követett eljárással. Úgy tűnik, hogy Parlamentünkben is érvényes a Quod licet Iovi, non licet bovi latin mondás átalakított verziója: Amit szabad Lulling asszonynak, nem szabad a Parlament többi tagjának. Anélkül, hogy Lulling asszony isteni státuszából bármit is el akarnék venni, arra szólítom fel Önöket, hogy ne hagyják magukat megzavarni ettől az esettől, és szavazzanak egyértelműen a jogalkotási állásfoglalás mellett a név szerinti szavazáson. Hiszen végül is az egész ügy erről szól. A biztos úrral együtt számítok támogatásukra, és véleményem szerint Lulling asszony rá fog jönni, hogy amennyiben megvonja támogatását ettől az állásfoglalástól csak azért, mert nem az ő akarata szerint történtek a dolgok, akkor sokkal rosszabb helyzetbe fog kerülni, és azt a hamis benyomást fogja kelteni, hogy a kedvezményes mértékű hozzáadottérték-adó ellen van.
<P>
Büszke vagyok rá, hogy a Parlamentben nagy hagyománya van a munkaerő-igényes szolgáltatások kedvezményes mértékű hozzáadottérték-adóját támogató javaslatoknak. Ráadásul a Parlament egyik elődöm, van Velzen úr kezdeményezésére az 1997-es, luxembourgi foglalkoztatási csúcstalálkozón útjára bocsátott a kedvezményes mértékű hozzáadottérték-adóra vonatkozó javaslat alapján egy programot, amelynek célja ezen szolgáltatások olcsóbbá tételével és méreteinek növelésével ösztönözni a foglalkoztatást, valamint áthidalni az illegális és legális foglalkoztatás közötti szakadékot. Véleményem szerint ez a foglalkoztatással kapcsolatos cél jelen pillanatban ismét nagyon fontos. Szilárdan meggyőződésem, hogy a kísérlet minden kétséget kizáróan hatékonynak bizonyult.
<P>
Az előző biztos, Bolkestein úr, kevésbé volt erről meggyőződve, bizonyos tagállamokkal együtt szkeptikus volt. Nem akarta a foglalkoztatást adópolitikai céllá tenni.
<P>
Azt az álláspontot képviselte, hogy az adópolitikának nem ezt a célt kell szolgálnia. Szerencsére a jelenlegi biztos felismerte, hogy ezt tágabb kontextusban kell vizsgálni, és örömmel fogadom, hogy most strukturális dimenziót ad ennek a kísérletnek.
<P>
Szeretném röviden kommentálni a jelenlegi helyzetet. Őszintén szólva nem tudom elképzelni, hogy a jelenlegi helyzetben a Tanács ne támogatná egyhangúlag ezt a javaslatot. Hiszen végül is tenni kell valamint a jelenlegi tragikus foglalkoztatottsági helyzet ellen és az európai gazdaság fellendüléséért. Az adóügyi intézkedések, közöttük a kedvezményes mértékű hozzáadottérték-adó (például az építőiparban és az otthonokat, illetve a kulturális örökségeket energiahatékonyabbá tevő felújítások területén) ösztönzőleg hathatnak a lakáspiacra, amely most holtponton van.
<P>
Nem akarom a nyilvánvalót bizonygatni, de muszáj megjegyeznem, hogy a Belső Piaci és Fogyasztóvédelmi Bizottságon belül nem a PPE-DE Képviselőcsoportja által előterjesztett módosítás az, amely felhívja a figyelmet az energiahatékonyságra. Az már benne volt a bizottsági javaslatban. A 6. módosításban törlésre került, a 7. módosításba pedig ismételten bekerült. Egyedül ez okozhatja a félreértést. Mindazonáltal világos, hogy a Parlament teljes mértékben támogatja az energiahatékonyságot. Ezért reméljük, hogy a Tanács támogatni fogja Kovács biztos úr javaslatát, és hogy a mai fontos szavazás nem fog belviszállyá fajulni.
<SPEAKER ID="009" NAME="Kovács László">
a Bizottság tagja. - Elnök asszony, szeretnék köszönetet mondani az Európai Parlamentnek azért, hogy a javaslattal kapcsolatos ügymenet ilyen gyors volt - tekintettel az Európai Tanács tavaly decemberi, az európai gazdasági fellendülés tervével összefüggő kérésére, hogy 2009 márciusáig rendezni kell a bizonyos szektorokra vonatkozó, kedvezményes mértékű hozzáadottérték-adó ügyét.
<P>
Örülök, hogy a Gazdasági és Monetáris Bizottság (ECON) elfogadta a Bizottság kezdeményezését jóváhagyó állásfoglalás-tervezetet, és remélem, hogy a plenáris ülés hasonlóan támogató lesz.
<P>
Szeretnék köszönetet mondani a Gazdasági és Monetáris Bizottságnak és az előadónak, van den Burg asszonynak, a támogatásukért. Valóban szükség van a javaslat gyors elfogadására annak biztosítása érdekében, hogy bizonyos, helyben nyújtott, munkaerő-igényes szolgáltatások esetén alkalmazásra kerüljön a kedvezményes mértékű hozzáadottérték-adó, amely nélkül ezek a szolgáltatók 2010 végére megszűnnének. Ezenkívül fontos az is, hogy minden tagállamnak egyenlő lehetőségeket biztosítsunk az olyan szektorokban, mint a lakáságazat és az éttermek, mivel a tagállamok ezekben a szektorokban jelenleg nincsenek egyenlő helyzetben.
<P>
A jelenlegi gazdasági és pénzügyi válság még sürgetőbbé teszi a javaslat elfogadását és végrehajtását. Ez nem a megfelelő pillanat arra, hogy munkahelyeket szüntessünk meg, pedig ez történne, ha nem fogadnánk el a munkaerő-igényes szolgáltatásokra vonatkozó, jelenleg már 18 tagállamban alkalmazott kedvezményes mértékű hozzáadottérték-adót. Ezenkívül fontos, hogy ezeket a kedvezményes mértékű adókat gyorsan elérhetővé tegyük minden tagállam számára. Így a fogyasztók többet fognak költeni olyan szektorokban, mint pl. a lakáságazat, tehát a kedvezményes mértékű adó pozitív hatással lehet a foglalkoztatásra, különösen az alacsony képzettségű dogozók esetén, akiket a leginkább fenyeget az a veszély, hogy elsőként bocsátják el őket. Éppen ezért már javasoltam is a Tanácsnak, hogy módosítsa az irányelv hatálybalépésének tervezett időpontját annak érdekében, hogy a Tanács pozitív döntését követően minél hamarabb alkalmazhatóvá váljon.
<P>
A Tanácsban a cseh elnökség jelenleg teljes erővel azon dolgozik, hogy egy, korlátozott számú szektorra - munkaerő-igényes, helyben nyújtott szolgáltatások - összpontosító kompromisszumot sikerüljön kötni, amely szektorokban az Európai Tanács előírása alapján elérhetővé kell tenni a kedvezményes mértékű adót.
<P>
Szeretnék néhány megjegyzést fűzni az ehhez a speciális és megszabott keretek közé szorított javaslathoz előterjesztett módosításokhoz.
<P>
A 3. módosításhoz: a Bizottság a közösségi politikák koherenciája, különösen a hozzáadottérték-adó és a jövedéki adó közötti koherencia szükségessége miatt döntött az alkoholtartalmú italoknak az éttermi szolgáltatásokból való kizárása mellett, de döntésében az EU globális egészségpolitikájának figyelembevétele is szerepet játszott. Én az aggodalmaskodókkal szemben úgy gondolom, hogy az ételek és alkoholmentes italok, valamint az alkoholtartalmú italok közötti különbségtétel nem jelent komoly adminisztratív terheket a szolgáltatók számára. Hiszen már jelenleg is 11 tagállamban alkalmazzák a kedvezményes mértékű hozzáadottérték-adót az éttermi szolgáltatások esetén az alkoholtartalmú italok kizárásával - és ez semmiféle nehézséget nem okoz.
<P>
A 2. módosításhoz: feleslegesnek tartom a kedvezményes mértékű hozzáadottérték-adó kiterjesztését a gazdálkodók által használt munkagépekre. Mégpedig azért, mert a mezőgazdasági szektorban a ráfordításként, inputként szolgáló eszközökre felszámított hozzáadottérték-adó nem a gazdálkodókat terheli, hiszen ezt a hozzáadottérték-adót minden más adóköteles személyhez hasonlóan ők is levonhatják.
<P>
Az 1. és 4: módosításokról: a gyermekruhák és gyermekcipők ide sorolását célzó módosítással kapcsolatban szeretném figyelmeztetni Önöket, hogy a jelenleg tárgyalt javaslat olyan korlátozott javaslat, amely elsősorban csak a helyben nyújtott, munkaerő-igényes szolgáltatásokra vonatkozik. Ezért nem is kell a javaslat hatókörének további kiterjesztéseit mérlegelni. Ráadásul bizonyos tagállamok álláspontjára és szilárd véleményére gondolva biztosak lehetünk abban, hogy ez a kiterjesztés megingatná a Tanács egyhangú támogatását, amelyre pedig igen nagy szükségünk van.
<P>
Az 5. módosításhoz: nem szükséges a síremlékek és sírkövek ide sorolását célzó módosítás, mivel a jelenlegi rendelkezések már engedélyezik a kedvezményes mértékű adót ezekre a szolgáltatásokra, amennyiben azokat temetkezési vállalkozók nyújtják. Ezenkívül a kulturális örökségek és történelmi emlékművek felújítását, javítási munkáit és karbantartását szintén fedi a jelenlegi, megvitatás alatt lévő bizottsági javaslat.
<P>
A 7. módosításhoz: biztosíthatom Önöket, hogy a Bizottság különleges figyelemmel kezeli a kedvezményes mértékű hozzáadottérték-adónak az energiahatékonyság érdekében történő alkalmazása kérdését. Ez a "zöld adócsomag” keretében fog megtörténni, amely jelenleg még előkészítés alatt áll, és majd áprilisban fog a Tanács és a Parlament elé kerülni.
<P>
Összefoglalásképpen szeretném kijelenteni, hogy a javaslat előmozdítaná a lakáságazatot, támogatná a kis- és középvállalkozásokat, munkahelyeket mentene meg, ami teljes összhangban van az európai gazdasági fellendülés tervével. Ez nem kötelesség, hanem lehetőség: a tagállamok eldönthetik, hogy kívánják-e alkalmazni vagy sem, tehát még növelné is adópolitikájuk szuverenitását.
<SPEAKER ID="010" NAME="Olle Schmidt">
a Belső Piaci és Fogyasztóvédelmi Bizottság véleményének előadója. - (SV) Ez a jelentés azt mutatja, hogy az adózás kényes téma, és ezt tiszteletben is tartom. Ugyanakkor azt gondolom, hogy az ügyet jobban tudtuk volna kezelni a Gazdasági és Monetáris Bizottságban, amely a jelentés felelőse volt. Most állásfoglalásra terjesztjük elő a szöveget, és ez jó dolog.
<P>
Természetesen igen fontos, hogy a belső piacot ne darabolja fel a túlzott és tisztességtelen verseny. Megvannak a maga okai annak, hogy miért kell ezt újra és újra hangsúlyozni azokban az időkben, amikor úgy tűnik, hogy bőségesen van állami támogatás.
<P>
Azonban az EU-ban alaposabban át kell gondolni azt, hogy hogyan támogathatja a kedvezményes mértékű hozzáadottérték-adó a munkahelyeket és a növekedést, különösen a helyi piacon és a munkaerő-igényes szolgáltatások esetén. Erről szól a bizottsági javaslat. Más szóval a munkahelyteremtésről szól, de ugyanakkor a feketegazdaság visszaszorításáról is. Tehát kedvezményes mértékű hozzáadottérték-adóra van szükség az éttermi szolgáltatás és ahhoz hasonló szolgáltatások esetén, a gyermekek, betegek, fogyatékkal élők és idősek gondozását biztosító szolgáltatások esetén, a fodrászati szolgáltatások esetén, és olyan új árucikkek esetén, mint pl. a hangoskönyvek, - amelyek az én hazámban nagyon fontosak -, a CD-k, a gyerekülések és a pelenkák, valamint az olyan háztartási szolgáltatások esetén, mint amilyenek pl. a felújítási és javítási munkák vagy a takarítás.
<P>
A Belső Piaci és Fogyasztóvédelmi Bizottságban teljes mértékben támogattuk a Bizottság irányvonalát, valamint hozzáfűztük a 6. és 7. módosítást Harbour úr neve alatt. Szeretném mellékesen megjegyezni, hogy nem könnyen értelmezhető, hogy a Parlament miképpen kezeli ezeket a szövegeket és a szavazási eljárást. Az első módosításunkban a "feketegazdaság” vagy "szürke gazdaság” visszaszorításának fontosságát hangsúlyozzuk. A másik módosításunk célja, hogy lehetővé tegye a kedvezményes mértékű hozzáadottérték-adót az energiahatékonyságot célzó felújítási és javítási munkák terén. Ezekben a gazdaságilag nehéz időkben különböző eszközöket kell bevetni a gazdaság fellendítésére, az egyik ilyen fontos eszköz lehet a kedvezményes mértékű adó.
<P>
És végül még egyszer Lulling asszonynak az alkoholok kedvezményes adójára vonatkozó javaslatáról. Udvariasan, de határozottan ismét elutasítom ezt a javaslatot.
<SPEAKER ID="011" NAME="Astrid Lulling">
a PPE-DE képviselőcsoport nevében. - (FR) Elnök asszony, a mai vita nagyon szokatlan körülmények között zajlik - és ezt az előző hozzászólók is megerősítették-, mivel a plenáris ülésnek nem áll rendelkezésére a jelentés, mint ahogy általában szokott. Szeretnék világosan fogalmazni: különös többség szavazott a Gazdasági és Monetáris Bizottságban a jelentés ellen.
<P>
Képviselőcsoportom a jelentés ellen szavazott, holott teljes mértékben egyetértünk a kedvezményes mértékű hozzáadottérték-adó alkalmazása kiterjesztésének elvével - még az Európai Bizottság javaslatán túlmenően is. Ezért a szocialisták és a liberálisok az összes módosításunkat elutasították.
<P>
Nagy erőfeszítéseket tettünk, hogy sikerüljön megállapodásra jutni. Elfogadtuk a szocialista előadó összes javaslatát. Ő viszont a legcsekélyebb erőfeszítést sem tette meg annak érdekében, hogy bármely javaslatunkat elfogadják. Ezért a szavazás sajnálatos, de ugyanakkor elkerülhetetlen eredménye valószínűleg nem lepte meg van den Burg asszonyt.
<P>
Szeretném a jövőre nézve jóindulatúan azt tanácsolni, hogy változtassa meg a hozzáállását, mert ahogy a latin mondja: errare humanum est, perseverare diabolicum ['tévedni emberi dolog, de kitartani a tévedésünk mellett ördögi'].
<P>
De térjünk vissza a tárgyra! Képviselőcsoportom a plenáris ülésre elhatározta, hogy ismételten előterjeszt néhány módosítást, amelyek a tárgyban járatos Bizottság tagjaitól jöttek. Ezek a módosítások nagyon fontosak, és világos, van den Burg asszony, hogy senki sem akadályozhatja meg a Parlament egyik tagját sem abban, hogy módosításokat javasoljon egy dokumentumhoz vagy állásfoglaláshoz.
<P>
A legfontosabb módosításunk a kedvezményes mértékű adó kiterjesztése az éttermekben árusított alkoholtartalmú italokra. Schmidt úr, ez nem az alkoholizmus ösztönzésének egyik módja. Ez nevetséges. Ha a Bizottság javaslata elfogadásra kerülne, akkor az étteremtulajdonosoknak két különböző mértékű hozzáadottérték-adót kellene alkalmazniuk. Ez bonyolult és nem is indokolt. De hát éljen a bürokrácia! Ha nem szavazzák meg a 3. módosítást, tudni fogom a módját, hogy hogyan tájékoztassam az egész európai vendéglátó-ipari szektort - és az bizony elég nagy - arról, hogy megakadályozták a kedvezményes mértékű hozzáadottérték-adó alkalmazásának az összes vendéglátó-ipari szolgáltatásra történő kiterjesztését.
<P>
Ha alkalmazásra kerül a kedvezményes mértékű adó, akkor javaslatom szerint minden ételre és minden italra azonos mértékű kedvezménynek kell vonatkoznia. Csak józan paraszti ész kell hozzá, hogy belássuk ezt, és szerintem mindannyian képesek lennének támogatni ezt a javaslatot. Miért bonyolítsuk a dolgokat? Miért keverjük ide a közegészségügyi témákat, amikor azok nem tartoznak ide?
<P>
Elnök asszony, képviselőcsoportom támogatja a kedvezményes mértékű hozzáadottérték-adó hatókörének kiterjesztését, és szorgalmazni fogjuk kormányainknál, hogy mozdítsák előre az ügyet. Polgártársaim a jelenlegi gazdasági válságban és a mindennapivá váló rossz hírek áradata közepette máris nagy elvárásokat támasztanak ez ügyben. Elnök asszony, ez az élelmiszeripart támogató intézkedés egyre elkerülhetetlenebbé válik. Azt akarjuk, hogy Európa a flexibilitásáról legyen híres, hiszen ez egy pozitív jel lenne.
<SPEAKER ID="012" NAME="Pervenche Berès">
a PSE képviselőcsoport nevében. - (FR) Elnök asszony, biztos úr, mint tudják, az Európai Parlament elismeri, hogy az Önök dolga bonyolult. Itt sem könnyű, de a Tanácsban még nehezebb, mivel ott az egyhangúság betartásával kell dolgozni. Ezért remélem, hogy itt mindenki felelősségteljesen fog viselkedni, és következetesen fog szavazni. Ha jónak tartjuk a Bizottság javaslatát, akkor támogatnunk kell.
<P>
A sok csűrés-csavarás a Gazdasági és Monetáris Bizottságban ahhoz vezetett, hogy bizonyos módosítások kiválasztásra kerültek. A szocialisták ismét felelősségteljesen viselkednek, hiszen úgy döntöttek, hogy egyetlen módosítást sem terjesztenek elő a plenáris ülésen, mivel ha ebben az ügyben előrelépést akarunk, akkor az Európai Parlamentben valamennyiünknek az a dolga, hogy lehetőség szerint teljes mértékben támogassuk a Bizottság javaslatát, amennyiben jónak tartjuk azt, ami jelen esetben így van.
<P>
Sokat vitáztunk a hozzáadottérték-adóról, a szubszidiaritásról és az adóharmonizáció szükségességéről. A hozzáadottérték-adó a klasszikus példa arra, hogy mindannyian közös alapokon állunk. Éljünk az ebből származó hasznokkal! Ennek a csökkentett hozzáadottérték-adóval folytatott kísérletnek az ideiglenes megújítása, ha a munkaerő-igényes szolgáltatások erősítését célozza meg - nem feltétlenül az éttermekben felszolgált alkoholos italokról beszélünk -, megmutatta, hogy a rendszer működik, és építhetünk rá. Számoljuk fel a jogbizonytalanságot, és harmonizáljuk azokat az alapokat, amelyek alapján a tagállamok beavatkozhatnak. Akkor konzisztens céljaink lesznek: adóharmonizáció, ahol lehetséges, és a munkaerő-igényes szolgáltatások ösztönzése. Ki mondhat ma nemet erre? Ki mondhat nemet arra, hogy az adócsökkentést a lakásszektor energiahatékonyságának következetes növelésének ösztönzésére használjuk?
<P>
Figyelembe véve a Gazdasági és Monetáris Bizottságban történteket és a Tanácsban zajló vitát, hiszem, hogy ma határozottan támogatnunk kell a Bizottság javaslatát - remélem, hogy a lehető legnagyobb többséggel. A vitának ezen a pontján a javító szándékú kísérleteknek rossz végük lehet, és azt hiszem, hogy polgártársaink nem értenék meg, miért akarunk a jogbizonytalanság állapotában maradni.
<P>
Állandósítanunk kell ezt a rendszert, amelyről már bebizonyosodott, hogy működik. Ezt javasolja az előadó, van den Burg asszony, és remélem, hogy a későbbiek során a Parlament is nagy többséggel erre fog szavazni. Így a biztos úr továbbítani tudja ezt ez erőteljes üzenetet a Tanács felé, és létrejöhet a végső határozat, amely lehetővé teszi a rendszer bevezetését.
<SPEAKER ID="013" NAME="Alain Lipietz">
a Verts/ALE képviselőcsoport nevében. - (FR) Elnök asszony, biztos úr, hölgyeim és uraim, mivel ez az egyik utolsó alkalom erre, mindenekelőtt szeretnék köszönetet mondani Kovács úrnak sokéves erőfeszítéseiért, amelyekkel gyakran talán nem érte el a kívánt célt, és amelyeket egy olyan helyzetben fejtett ki, amelyben az adózás az egyhangúság szabálya alá esik, és így a tagállamok vétójogának tárgyát képezi. Nagyon nehéz volt a feladata, és talán úgy érzi, hogy nem sikerült sokat elérnie. Teljes szívemből remélem, hogy ez az eddigi munkáját megkoronázó irányelv át fog menni a Parlament szilárd támogatásával.
<P>
Munkája kiválóságát mutatja, hogy amikor a Gazdasági és Monetáris Bizottságban javítani akartunk rajta, nem tudtunk. Némelyek az egyik irányba próbáltak változtatni, mások a másik irányba. Minden oldal meg volt győződve róla, hogy javíthatunk még rajta. Úgy hittük, hogy sikerült átvinni néhányat a jobb módosítások közül, de amikor aztán az egész szöveg ügyében szavaztunk, rájöttünk, hogy mégsem működnek a módosítások.
<P>
Végül a képviselőcsoportok koordinátorai arra a konszenzusra jutottak, hogy Kovács úrnak talán sikerült megtalálnia a helyes egyensúlyt. Ezért a Zöldek/az Európai Szabad Szövetség Képviselőcsoportja nem kíván módosítást előterjeszteni, akárcsak a másik két képviselőcsoport, amelyek nemrég szólaltak fel. Kovács úr megtalálta a helyes és értelmes egyensúlyt.
<P>
Ma a válsággal szembesülve bizonyos országok minden területen csökkentik a hozzáadottérték-adót. Meggyőződésem szerint ez hiba. A tagállamoknak szükségük van pénzügyi forrásokra, tehát ez nem a megfelelő idő arra, hogy tovább növeljék a költségvetés hiányát, még akkor sem, ha ezzel a fogyasztást akarják ösztönözni, és így a gazdaságot serkenteni. Ezenkívül a hozzáadottérték-adó változtatgatásával csökkenteni az árakat - ez nagyon magas reál kamatlábakhoz vezet, miközben a Központi Bank csökkenteni próbálja azokat.
<P>
Ön más stratégiát javasol, és igaza is van: arra kell használni a hozzáadottérték-adót, hogy a relatív árakat célzottan csökkentsük vagy célzottan változtassuk. Ez a jó választás, amely megfelel két fontos kritériumnak.
<P>
Először is, a szubszidiaritásnak. Más szóval, az Ön javaslata szerint a helyhez kötött termékeket vesszük célba: a helyben nyújtott szolgáltatásokat és az épületeket. Az Ön második kritériuma pedig az, hogy a munkaerő-igényes szolgáltatásokat vegyük célba. Mint környezetvédők, örültünk volna, ha külön kiemeli a zöld forradalmat: ha azokat a szektorokat célozza meg, amelyekre szükségünk van ahhoz, hogy kijussunk a jelenlegi válságból, amely annak az ipari, liberális és termelésközpontú modellnek az eredménye, amely több mint 30 évig uralta a világot.
<P>
Szerettük volna, ha kiterjeszti a kedvezményes mértékű hozzáadottérték-adót mindazon árukra, amelyekre a Kiotói Jegyzőkönyv vonatkozik. De gyakorlati szempontból nézve: ha kombináljuk a helyhez kötött szolgáltatásokat és a munkaerő-igényes szolgáltatásokat, akkor láthatjuk, hogy az irányelv tulajdonképpen fedheti az összes építési és szigetelési munkát és az energiahatékony épületek mindenféle fejlesztését - és ez nekünk éppen elég jó.
<P>
Nyíltan megmondom, hogy semmiképpen nem fogunk Lulling asszony érvelése mellett szavazni. Természetesen ördögi dolog kitartani a tévedésünk mellett, de azt hiszem, hogy Lulling asszony ezt a mondást talán magára is érthetné. Ilyen alapon beszélhetnénk akár Mandeville-ről is, meg arról, hogyan lesz az önző magánérdekből közérdek. Nem fogjuk a közérdek ellenében bátorítani a magánérdeket, és kiállunk azon országok mellett, amelyek korlátozni próbálják az alkoholfogyasztást.
<SPEAKER ID="014" NAME="Helmuth Markov">
a GUE/NGL képviselőcsoport nevében. - (DE) Elnök asszony, Kovács biztos úr, hölgyeim és uraim és van den Burg asszony, sajnálatos, hogy itt a Parlamentben csak a Bizottság javaslatáról dönthetünk, de van den Burg asszony jelentéséről nem. Szívesen támogattuk volna a jelentést eredeti formájában, és gratulálunk az előadónak. Azonban ezt a Gazdasági és Monetáris Bizottságban a többség elutasította. A döntő tényező az Európai Néppárt (Kereszténydemokraták) és az Európai Demokraták Képviselőcsoportja, valamint a Liberálisok és Demokraták Szövetsége Európáért Képviselőcsoport "nem” szavazata volt. Az egyéni szavazás meghiúsulása után a Bizottság nem állt készen arra, hogy bármiféle jelentést elfogadjon, amit nagyon sajnálunk.
<P>
Ha sor kerül rá, sokat nyerhetünk a Bizottság irányelvre vonatkozó javaslatából. Különösen üdvözöljük azt a tényt, hogy a Bizottság pozitívan értékeli az általa megrendelt koppenhágai tanulmány eredményeit. A tanulmány a kedvezményes mértékű hozzáadottérték-adó megtartását, sőt kiterjesztését javasolja szolgáltatások és egyéb tevékenységek esetén. Ez biztosítani fogja a munkahelyek megtartását, különösen a kis- és mikrovállalkozásokban, egész szektorokat fog kihozni az árnyékgazdaságból, és szabályozott gazdasági tevékenységgé fogja ezeket változtatni. A jelenlegi válságban nagyon fontos ez a stabilizáció. Ennek segítségével munkahelyeket lehet megtartani, és remélhetőleg teremteni is.
<P>
Mint baloldaliak, természetesen üdvözöljük a hozzáadottérték-adó mértékének csökkentését. Köztudott, hogy a hozzáadottérték-adó közvetett adó lévén mindenekelőtt a bérből és fizetésből élőket és az alacsony keresettel rendelkezőket terheli. A nagyobb adóterheket azonban a magas vagy nagyon magas keresettel rendelkezőknek kell viselniük. Az utóbbi években az ő adóterheiket felelőtlen módon minden európai országban csökkentették.
<P>
A Bizottság javaslata szerint az új szabályozás meghatározatlan időtartamra vonatkozna. Ezt is üdvözöljük. Ez segít elkerülni azt az előnytelen helyzetet, hogy néhány évente újra elő kelljen vennünk a kedvezményes mértékű adók ügyét. Ezenkívül jogbiztonságot fog teremteni a szolgáltatók számára. Mint német képviselő, különösen örülök annak, hogy a német kormány végre úgy döntött, hogy nem akadályozza tovább az állandó szabályozás létrejöttét. A változatosság kedvéért végre valami pozitív a Németországi Szövetségi Köztársaság nagykoalíciójától.
<P>
Az előterjesztett módosítások közül támogatjuk azokat, amelyek a kedvezményes mértékű hozzáadottérték-adó kiterjesztését célozzák. Azonban ami az alkoholtartalmú italokat illeti, érvényben kell maradnia a jelenlegi szabályozásnak. Hiszen mint tudjuk, ezen terület magasabb hozzáadottérték-adója elsősorban a közegészség védelmét szolgálja. A tagállamoknak ebben a tekintetben is szabad kezet kell kapniuk. Köszönöm szépen.
<SPEAKER ID="015" NAME="John Whittaker">
az IND/DEM képviselőcsoport nevében. - Elnök asszony, nem tudom elhinni, hogy itt ülünk, és a hozzáadottérték-adó szabályozásával kapcsolatos apró változtatásokat vitatjuk meg, miközben az európai országok olyan nagy pénzügyi és gazdasági válsággal néznek szembe, amilyen a nagy gazdasági világválság óta nem volt. Továbbra is úgy teszünk, mintha az európai gazdaságokat nem is érintenék olyan nagy mértékben a kinnlévőségek és a keresletcsökkenés, mint más gazdaságokat, pedig Németország kibocsátása is a megdöbbentő évi 8%-kal esik, és az államháztartás mindenhol a végső határokig kimerült, mivel csökken az adóbevétel, és nőnek a szociális kiadások, mivel a kormányzatok átvállalnak magánadósságokat, és eredménytelenül próbálják ösztönözni a növekedést.
<P>
A legrosszabb helyzetben talán Görögország van a visszaminősített államadósságával, amely a GDP-hez viszonyítva még mindig 94%-os, illetve a - ma 3%-ra visszakúszó - kamatkockázat alsó küszöbével. Görögországnak segítségre lesz szüksége - de kitől kapja meg? A németek azt mondják, tőlük nem. Most még a nagy EU-projekt szenvedélyes támogatóinak is el kell ismerniük, hogy amennyiben nem vállal valaki jótállást Görögország adósságáért, akkor lehetséges, hogy Görögországot ki kell zárni az euróövezetből. Talán még nagyobb aggodalomra ad okot számos euróövezethez tartozó ország függése Kelet-Európa adósságteljesítési elmaradásaitól.
<P>
Szinte sajnálatot érzek a Bizottság iránt. Éveken keresztül megpróbálta védelmezni az állami támogatásra, versenypályázatokra és közbeszerzésekre vonatkozó szabályozásokat: ezek a projekt elengedhetetlen komponensei, de most mindenhol figyelmen kívül hagyják őket. A legszomorúbb pedig Almunia biztos úr azon e heti bejelentése volt, hogy túlzottdeficit-eljárást szándékozik indítani Spanyolország, Franciaország és Írország ellen, mivel megszegték a Stabilitási Paktum állami költségvetésre vonatkozó szabályait. Almunia úr, kérem, a Stabilitási Paktum összeomlott. Soha nem is volt ereje. Nem számít, hogy az előrelátó államháztartások nélkülözhetetlenek az euró fennmaradásához, ezek az országok semmi mást nem tudnak tenni a költségvetésükkel.
<P>
Nem kétséges, hogy megmarad az Európai Unió felé tett gesztus, de a demokratikusan megválasztott kormányoknak elsődleges érdeke az, hogy az őket megválasztókkal törődjenek. Franciaország és Németország világosan kijelentette, hogy gazdaságpolitikájával saját iparát és dolgozóit kívánja támogatni. Nyilvánvaló, hogy az együttműködés csak a jó időkben működik.
<P>
A gazdaságok világszerte a csőd szélén állnak. Néhány közülük ki fog lábalni a válságból. Ha az Európai Unió bizonyos gazdaságai ismét fellendülnek, az nem az Európai Uniónak vagy a hozzáadottérték-adó uniós szabályozásának lesz köszönhető.
<SPEAKER ID="016" NAME="Jim Allister" AFFILIATION="NI">
- Elnök asszony, nem értek egyet azzal, hogy a gazdaság megváltásának titka a hozzáadottérték-adó kismértékű csökkentése lenne, amelynek őszintén szólva csak elhanyagolható pozitív hatása volt nálunk, Nagy-Britanniában. Azonban elismerem, hogy az adóterhek csökkentése a gazdaság ösztönzésének egyik eszköze. Ezért - igaz, hogy csak korlátozott területekre vonatkozik - üdvözöljük ezt a javaslatot, amely által néhány szektorban lehetővé válna a kedvezményes mértékű hozzáadottérték-adó.
<P>
Jobban örültem volna, ha a javaslat messzebbre megy, ha túlmegy a tessék-lássék engedmények tartományán. A javaslat legnagyobb előnye az lenne, ha kiterjesztenék az épületek felújítási és javítási munkáira, mivel igen nagy szükség van a kétségbeejtő helyzetben lévő építőipari szektor ösztönzésére, és az optimális hatás elérése érdekében nem lenne szabad pusztán az energiahatékonyságot célzó intézkedésekre korlátozni ezt az engedményt. Az építőipart általánosan kell segíteni, nem csak szelektív alapon.
<P>
A tagállamok számára lehetővé tenni, hogy ezeket a csekély mértékű hozzáadottértékadó-csökkentéseket bevezessék - ez még csak az ütközet első fele, mivel sok esetben (köztük az én hazámban is) a nehéz helyzetben lévő, egyre kevesebb állami forrással rendelkező pénzügyminiszterek talán vonakodnak majd megtenni ezt a lépést, így még őket is meg kell győzni. Bár így a jelentés által lefedett hozzáadottérték-adók ügyében legalább nem háríthatják majd a felelősséget Brüsszelre, ha esetleg elmulasztják a javaslat szerint engedélyezett csökkentések bevezetését.
<SPEAKER ID="017" NAME="John Purvis" AFFILIATION="PPE-DE">
- Elnök asszony, szeretnék csatlakozni a Bizottsághoz, és én is szeretném együttérzésemet kifejezni Kovács biztos úrnak, aki nehéz helyzetben van, amikor megpróbálja ezt az adókérdést az EU gépezetén átvinni. Maximális politikai ügyességre van szüksége ahhoz, hogy elérje az egyhangúságot.
<P>
Bár teljes mértékben támogatom a szubszidiaritás elvét és a tagállamok szuverén jogát a saját adókulcsaik megállapítására, mégis azt javasolnám azoknak a tagállamoknak, amelyek még éltek a munkaerő-igényes, helyben nyújtott szolgáltatások alacsonyabb adókulcsai nyújtotta előnnyel, hogy vegyék komolyan fontolóra a dolgot.
<P>
Hazámban általánosan 2,5%-kal csökkentettük a hozzáadottérték-adó mértékét - ahogy Allister úr is mondta, ennek kevés, elhanyagolható gazdasági hatása volt. Úgy vélem, sokkal hatékonyabb lett volna, ha a munkaerő-igényes, helyben nyújtott szolgáltatásokra koncentrálunk, és ezekben lényeges mértékben csökkentjük az adókulcsot, 17,5%-ról 5%-ra, vagy még alacsonyabbra. Ez sokkal hatásosabb lett volna a munkahelyteremtés és a gazdasági tevékenységek beindulása terén.
<P>
Az épületek felújítási és bővítési munkálatai, az energiahatékonyságot célzó beruházások és talán a kertészeti, illetve tájépítési munkák, valamint - ahogy Olle Schmidt is mondta - az idősek és gyermekek gondozása: ezek azok a területek, amelyek munkahelyeket teremtenek az emberek számára, és talán az adóbevételeket is növelik, mivel ezek az emberek a jövedelmük után adózni fognak.
<P>
Mindkét fél számára csak hasznos lehet ezekre a területekre összpontosítani, ezért arra szorgalmaznám azokat a tagállamokat, akik még nem éltek ezzel a lehetőséggel - különösen hazámat -, hogy tegyék meg ezt a lépést.
<SPEAKER ID="018" NAME="Joel Hasse Ferreira" AFFILIATION="PSE">
(PT) Ezen javaslat elfogadása, irányelv formájában, főleg azért nagyon fontos, mivel segítheti a lokális gazdaságok megerősödését, és támogathatja a társadalmi megmozdulást. A kedvezményes mértékű hozzáadottérték-adó alkalmazása nagyon fontos lesz a lakáságazatban, mind az építésben, mind a felújításban, mivel lehetővé teszi az adócsökkentést bevezető tagállamok számára a végfelhasználó költségeinek csökkentését.
<P>
A hozzáadottérték-adó csökkentése elősegítheti a helyi szolgáltatók, főleg a kisvállalkozók fedezetnövekedését, így azok meg tudják őrizni a munkahelyeket, illetve több és jobb munkahelyet tudnak teremteni az áruk és szolgáltatások fogyasztására való ösztönzés segítéségével, ezáltal pedig ösztönzik a gazdaság egészét.
<P>
Az éttermi szolgáltatások, amelyek alapvető fontosságúak a helyi gazdaságok és a megnövekedett turizmus zavartalan működésében, lokális szinten sokat nyerhetnek a kedvezményes mértékű hozzáadottérték-adóból. Hölgyeim és uraim, ezeket a szolgáltatásokat nem az európai belső piacon kellene forgalomba hozni - ez segíteni fog bizonyos tagállamok által a Tanácsban már kifejezett fenntartások csökkentésében. Nem értek egyet a kedvezményes mértékű hozzáadottérték-adónak a mezőgazdasági gépekre való kiterjesztésével, mindegy mivel is magyarázzák ennek szükségességét.
<P>
Az Európai Parlamentnek olyan körültekintő módon kell eljárnia ezzel a javaslattal, hogy az Európai Bizottság javaslatával szemben különbözőképpen indokolt fenntartásokkal viseltető kormányok gyakorlatilag ne tudjanak élni az európai jogszabályok által számukra az adóügyekben biztosított vétójogukkal. Azaz a Parlamentnek bölcsen el kell utasítani minden, valódi cél nélküli módosítást, amelyek csak hátráltatják a szöveg elfogadását. Mint az a Tisztelt Házban már elhangzott, a jó ellensége nemcsak a legeslegjobb, hanem azok is, aki sokat markolnak, de keveset fognak.
<P>
Ez az irányelvre vonatkozó javaslat nemcsak a helyi gazdaságok megerősítése miatt fontos, hanem olyan igények kielégítése miatt is, amelyeknek számos tagállam számtalanszor hangot adott. Ezért támogassuk a Bizottság javaslatát jelenlegi formájában. Hiszen ez volt a Belső Piaci és Fogyasztóvédelmi Bizottság szavazásának eredménye is.
<P>
Üdvözlöm az előadó munkáját, és felszólítok a javaslat pontos határidőre történő elfogadására, mint ahogy az a Bizottságtól is pontosan határidőre megérkezett, és mint ahogy azt a Belső Piaci és Fogyasztóvédelmi Bizottság is határidőre elfogadta.
<SPEAKER ID="019" NAME="DanutBudreikait" AFFILIATION="ALDE">
- (LT) A hozzáadottérték-adó csökkentésének szabályozása olyan terület, amely szisztematikus megközelítést kíván. Ha a hozzáaadottérték-adó csökkentése engedélyezésre kerül, akkor minden országnak joga kell majd, hogy legyen annak előnyeit élvezni, nem pedig csak azoknak, amelyek megnyerik ezt a jogot - de ez még a jövő zenéje. Jelenleg sürgős döntéseket kell hoznunk a gazdasági válság leküzdése érdekében. A Bizottság javaslata munkaerő-igényes és magán végfogyasztók számára, helyben nyújtott szolgáltatásokra vonatkozik - ide tartoznak az éttermi szolgáltatások is -, amelyek nem fogják hátráltatni a belső piac normális működését. Azonban vita tárgyát képezi, hogy az említett éttermi szolgáltatások csak helyi jelentőséggel bírnak-e, vagy a határterületeken esetleg megváltoztatják-e majd a versenyhelyzetet, és így befolyást gyakorolnak a turizmusra is. Az én hazámban, a gazdasági válsággal küzdő Litvániában, eltörölték a kedvezményes mértékű hozzáadottérték-adót. A kormány ezt a döntést a Nemzeti Számvevőszék azon értékelésével indokolta, amely szerint a hozzáadottérték-adó csökkentéséből a leginkább a gyáriparosok húznak hasznot - de vajon ki húz hasznot a hozzáadottérték-adó emeléséből? A hozzáadottérték-adó növekedéséhez képest aránytalan árnövekedés nyilvánvalóan mutatja, hogy ki. Ugyanez a gondolat akkor is felmerült már az Európai Parlamentben, amikor az üzemanyag jövedéki adójának csökkentéséről vitáztunk. Az Európai Bizottság képviselői azt az álláspontot képviselték, hogy ez nem fogja csökkenteni az olajárakat. Örülök, hogy a Bizottság jelenleg tárgyalt javaslata a koppenhágai tanulmány másféle megközelítését használja. A Bizottság talán el tudná magyarázni mindenkinek a hozzáadottérték-adó koncepcióját, az üzletre és a fogyasztókra gyakorolt hatását, és rá tudna mutatni, hogy milyen intézkedések léteznek - ha léteznek egyáltalán - a fogyasztóvédelemre, mivel ez a probléma sok országban jelen van. Egyetértek azzal, hogy a hozzáadottérték-adó csökkentését azon gazdasági és társadalmi szempontok figyelembevételével kell végrehajtani, hogy minden állampolgár képes legyen megvásárolni azokat az árukat és szolgáltatásokat, amelyekre a leginkább szüksége van, és hogy erősödjön a helyben nyújtott szolgáltatások szektora és annak támogatása.
<SPEAKER ID="020" NAME="Dariusz Maciej Grabowski" AFFILIATION="UEN">
(PL) Elnök asszony, az EU most a legkomolyabb gazdasági kihívásokkal néz szembe eddigi történelme során. Először is a válság miatt szükséges az eddigi gazdasági stratégiában rejlő hibák alapos elemzése. Másodszor pedig szükségünk van hatékony megoldási javaslatokra a jövőre nézve. Ezért elemezni kellene az adórendszer és a hozzáadottértékadó-rendszer használhatóságát és hatékonyságát. Azonban nem kétséges az sem, hogy az adórendszer és a hozzáadottérték-adó mértéke összhangban kell, hogy legyen a tagállamok szabadságának, függetlenségének és szuverenitásának elvével. Válaszunk az egységesített adórendszerre egyértelmű "nem'.
<P>
Az új és gyakran kevésbé fejlett, a nagyszámú fiatal állampolgár miatt speciális demográfiai struktúrájú tagállamoknak teljesen más adópolitikára van szükségük, mint a régi tagállamoknak. Ezért ahol csak lehetséges, az újonnan felvett tagállamokban a hozzáadottérték-adó mértékének minél alacsonyabbnak kell lennie. Ugyanakkor, ahogy indítványoztam is, az egész EU-ban törekednünk kell a kulturális árucikkek, pl. CD-k hozzáadottérték-adójának csökkentésére. Másrészt indítványoznunk kell a pénzügyi tevékenységek és spekulációk megadóztatását. Ma ugyanis az újonnan felvett tagállamokból áthozott tőkét lehetetlen ellenőrizni, ami ellentmond az EU alapelveinek.
<SPEAKER ID="021" NAME="Luca Romagnoli" AFFILIATION="NI">
(IT) Elnök asszony, hölgyeim és uraim, támogatom az előadót, van den Burg asszonyt, és az egész Parlament is támogatja, ha elfogadja a hozzáadottérték-adóról szóló irányelv rendelkezéseinek módosítására irányuló javaslatot.
<P>
Végre egy javaslat, amely egyenlő lehetőségeket garantál az összes tagállam számára, és a kedvezményes mértékű hozzáadottérték-adó tekintetében javítaná a belső piac működését. A javaslat bölcs módon figyelembe veszi a szubszidiaritást, lehetővé teszi a tagállamoknak, hogy a munkaerő-igényes és helyben nyújtott, valamint a szociális szempontból fontos szolgáltatások, pl. lakásépítés, gondozói tevékenységek stb., továbbá általában a kis- és középvállalkozások esetén alkalmazzák a kedvezményes mértékű hozzáadottérték-adót.
<P>
Ezért osztom az előadó azon reményét, hogy ez a javaslat olyan adórendszert fog teremteni, amely támogatja a vállalkozásokat, növeli a termelékenységet és csökkenti az árnyékgazdaság mértékét.
<SPEAKER ID="022" NAME="Paolo Bartolozzi" AFFILIATION="PPE-DE">
(IT) Elnök asszony, hölgyeim és uraim, az Európai Parlament mindig is foglalkozott a hozzáadottérték-adó változtatásaival - hol a tagállamok közötti harmonizáció, hol a hozzáadottérték-adónak a gazdasági környezethez való hozzáigazítása, hol az új tagállamok átmeneti mentesítése céljából. Habár mindig az összképre koncentráltunk, eddigi megközelítésünket a kedvezményes mértékű adók terén szükségszerűen a flexibilitás igénye jellemezte - a különböző szektorok speciális sajátosságainak figyelembevétele céljából, illetve gazdasági és szociális célokból.
<P>
A szóban forgó javaslat ki akarja terjeszteni a kedvezményes mértékű hozzáadottérték-adó alkalmazását számos szolgáltatásra, köztük a munkaerő-igényes szolgáltatásokra, éttermi szolgáltatásokra, helyben nyújtott szolgáltatásokra, lakásépítésre, lakásátalakításra, valamint a fogyatékkal élőknek nyújtott szolgáltatásokra.
<P>
A szóban forgó irányelv a szubszidiaritás elvével összhangban távolról sem kívánja harmonizálni a tagállamokban a hozzáadottérték-adót, hanem egyenlő lehetőségeket kíván teremteni az összes tagállam számára, miközben megengedi, hogy maguk döntsenek a kedvezményes mértékű adókról. Ez arra fogja ösztönözni a fogyasztókat, hogy bizonyos tevékenységeket átvigyenek az árnyékgazdaságból a legális gazdaságba, ez pedig a belső piac működésének megzavarása nélkül serkenteni fogja a gazdasági növekedést. Azonban ne felejtsük el, hogy a szóban forgó szolgáltatások többsége már jelenleg is élvezi a kedvezményes mértékű hozzáadottérték-adó előnyeit - igaz, hogy csak bizonyos tagállamokban és csak korlátozott időtartamra.
<P>
Nyitva marad a vita a kedvezményes mértékű hozzáadottérték-adó környezetvédelmi és energiahatékonysági célokra való alkalmazása terén, ahol a Bizottságnak speciális kedvezményeket kell adnia elismerve ezen szektorok fontosságát az EU gazdasága szempontjából.
<SPEAKER ID="023" NAME="Dariusz Rosati" AFFILIATION="PSE">
(PL) Elnök asszony, a Bizottság kedvezményes mértékű hozzáadottérték-adóról szóló javaslatának vitájához hozzászólva arra szeretném felhívni a figyelmet, hogy milyen hatásai lehetnek a javaslatnak a jelenlegi válság leküzdése terén. A tagállamoknak jelenleg hatékony eszközökre van szükségük a munkahelyek megőrzésére és a recesszió megelőzésére. A munkaerő-igényes szolgáltatások hozzáadottérték-adójának csökkentése megfelel ezeknek a célkitűzéseknek. Hiszen csökkenti a kis- és középvállalkozások terheit, megkönnyíti az alapvető szolgáltatásokhoz való hozzájutást, valamint munkahelyeket ment meg. Ugyanakkor sem a belső piaci versenyt nem zavarja, hiszen a szolgáltatásaikat helyben nyújtó üzleteket támogatja, sem az államháztartás számára nem jelent fenyegetést, mivel a kedvezményes mértékű adókulcsok bevezetése önkéntes alapon történik. A Parlamentnek támogatnia kell a Bizottság javaslatát. Sok sikert kívánok Kovács biztos úrnak ahhoz, hogy a Tanáccsal is sikerüljön elfogadtatnia a javaslatot.
<SPEAKER ID="024" NAME="Mariela Velichkova Baeva" AFFILIATION="ALDE">
- (BG) Az Európai Bizottságnak a helyben nyújtott szolgáltatások, köztük a munkaerő-igényes szolgáltatások hozzáadottérték-adójának hosszú távú csökkentésére vonatkozó javaslata időszerű, és szükségszerű változtatások segítségével elősegíti az ésszerűsítést és egyszerűsítést, növeli a munkahelyteremtés lehetőségét az alacsony képzettségű munkaerőt foglalkoztató ágazatokban, mindeközben pedig csökkenti a szürke gazdaság méretét, segíti a munkahelyek megőrzését, valamint egyenlő lehetőségeket kínál az összes tagállam és gazdasági szereplőik számára.
<P>
A hozzáadottérték-adó csökkentése melletti egyik fő érv az, hogy segítségével kedvezőbben fog eloszlani a fogyasztás utáni bevétel, mivel csökkenni fognak az alacsony bevétellel rendelkező háztartások kiadásai, viszont nőni fognak a magas bevétellel rendelkezőké. A fogyasztói struktúra változásai a GDP és a legális gazdaság termelékenységének változását is magukkal hozzák, valamint a szürke gazdaság méretének csökkenését is, pl. a lakáságazatban és egyéb helyben nyújtott szolgáltatások esetén, amelyek az Európai Bizottság szóban forgó javaslatának tárgyát képezik. Természetesen a hozzáadottérték-adó csökkentéséből származó potenciális nettó gazdasági haszon nemcsak az adott szektor jellemzőitől függ, hanem az adott tagállam gazdasági környezetének sajátosságaitól is. Például a kedvezményes mértékű hozzáadottérték-adó hatókörének a szakképzetlen munkaerőt foglalkoztató szektorokra való kiterjesztése rugalmatlan munkaerőpiacot, míg az élelmiszerekre való kiterjesztése a magas és alacsony bevétellel rendelkező háztartások fogyasztása közötti jelentős különbségeket feltételez.
<P>
Nem szabad elfelejtenünk azt sem, hogy a kedvezményes mértékű hozzáadottérték-adó bevezetése csökkenteni fogja az államháztartás bevételeit. Ez a különböző tagállamokban a GDP 0,5-1,5%-át jelentheti. A gazdasági felemelkedés jelenlegi időszakában a stabil államháztartás lehetővé fogja tenni a kormányok számára, hogy kezeljék a jelenlegi időszak strukturális hiányosságait. Még a nagyobb mozgástérrel rendelkező kormányok számára is hasznos lesz pl. a munkaerő-igényes szolgáltatások hozzáadottérték-adójának csökkentése gazdaságpolitikájuk egyéb célkitűzéseinek elérése érdekében. A Liberálisok és Demokraták Szövetsége Európáért Képviselőcsoport a fenti tényekre és érvekre tekintettel támogatni fogja a Bizottság javaslatát, így biztosítandó a szükséges szavazatokat az Európai Parlamentben a döntéshozatali folyamat ezen fontos szakaszában.
<SPEAKER ID="025" NAME="Roberta Angelilli" AFFILIATION="UEN">
(IT) Elnök asszony, hölgyeim és uraim, a kedvezményes mértékű hozzáadottérték-adónak bizonyos munkaerő-igényes szolgáltatásokra, éttermi szolgáltatásokra, valamint építkezésekre és felújításokra történő kiterjesztésére irányuló javaslat olyan lehetőségeket nyit meg, amelyeknek a jelenlegi komoly gazdasági válságban pozitív gazdasági hatása lehet a piacra és a foglalkoztatásra. A versenyt nem fogja befolyásolni, inkább lehetőséget nyújt arra, hogy egy kissé fellendüljön a termelés és a fogyasztás, új munkahelyek jöjjenek létre, valamint az üzleti vállalkozások és a családok helyzete is javuljon.
<P>
Véleményem szerint hasznos lenne még jobban kiterjeszteni a kedvezményes mértékű hozzáadottérték-adó hatókörét, például a "zöld szolgáltatásokra” a környezetpolitika támogatása érdekében. Ami a szavazásra kerülő szöveget illeti, különösképpen üdvözlöm a babapelenkák és a gyermekekkel kapcsolatos szolgáltatások hozzáadottérték-adójának csökkentésére irányuló javaslatot. A Parlament számos alkalommal felszólította a Bizottságot és a tagállamokat, hogy a szegénység új formáinak terjedését ellensúlyozandó hangolják össze a makrogazdaságot és a szociálpolitikát. Nem szabad elfelejtenünk, hogy az európai családok hozzávetőleg 17%-a létminimum alatt él, és öt gyermekből egy szegénynek tekinthető.
<P>
Tehát várjuk a Tanács reakcióját - remélem, hogy minél hamarabb elfogadja ezt a javaslatot, és szélesebb körű vitát nyit a családok és üzleti vállalkozások érdekeit szolgáló adópolitikák előmozdításáért, és talán sor kerül a gyermekek számára szükséges valamennyi áru hozzáadottérték-adójának csökkentésére.
<SPEAKER ID="026" NAME="Valdis Dombrovskis" AFFILIATION="PPE-DE">
- (LV) Elnök asszony, biztos úr, hölgyeim és uraim, az európai gazdasági fellendülés terve tartalmazza azt a javaslatot, hogy a tagállamoknak átmenetileg csökkenteniük kellene a hozzáadottérték-adót a fogyasztásra való ösztönzés érdekében. Ezenkívül az Európai Bizottság elkészített egy javaslatot, amely bővíti a tagállamok lehetőségeit a kedvezményes mértékű hozzáadottérték-adó alkalmazása terén. A kedvezményes mértékű hozzáadottérték-adó szélesebb körű alkalmazása nemcsak a gazdasági fellendülést fogja előmozdítani, de a munkahelyteremtéshez és a feketegazdaság visszaszorításához is hozzá fog járulni. Az irányelv módosításai a kedvezményes mértékű hozzáadottérték-adó alkalmazásának jelentős kiterjesztésére kínálnak lehetőséget. Ez érinteni fogja a vendéglátó-ipari szolgáltatásokat, a lakások és templomok felújítási és javítási munkálatait, a munkaerő-igényes és helyben nyújtott szolgáltatásokat, a gyermeküléseket, babapelenkákat stb. Gazdasági és környezetpolitikai szempontból fontos a kedvezményes mértékű hozzáadottérték-adó alkalmazása az energiatakarékos termékek és az energiatakarékosságot, illetve energiahatékonyságot célzó szolgáltatások terén. Azzal a kéréssel fordulok az Európai Bizottsághoz, hogy gyorsítsa fel a döntéshozatali folyamatot, és minél hamarabb hozzon létre javaslatokat ezen pontokat illetően. Ezek pozitív változtatások, amelyek jelzik, hogy az Európai Unió képes gyorsan és legjobb képességei szerint reagálni a gazdasági válságra. Remélem, hogy a Tanács is támogatni fogja ezeket a változtatásokat. És akkor már csak az lesz hátra, hogy sürgessük a tagállamokat, hogy éljenek a kedvezményes mértékű hozzáadottérték-adó alkalmazásának új lehetőségével. Köszönöm a figyelmet!
<SPEAKER ID="027" NAME="Antolín Sánchez Presedo" AFFILIATION="PSE">
(ES) Elnök asszony, támogatom azt az elképzelést, hogy a tagállamok hosszú távon harmonizált, kedvezményes mértékű hozzáadottérték-adót alkalmazhassanak bizonyos szociális, valamint munkaerő-igényes, helyben nyújtott szolgáltatások esetén.
<P>
Az ilyen jellegű intézkedésekre jellemző, hogy növelik az állampolgárok vásárlóerejét, kedvezőbb környezetet teremtenek a kis- és középvállalkozások számára, növelik azok termelékenységét, valamint erősítik a legális gazdaságot. A jelenlegi recesszió közepette ez ösztönözheti a fellendülést, a növekedést és a foglalkoztatást.
<P>
Hasznos lenne a kedvezményes mértékű hozzáadottérték-adót kiterjeszteni a babapelenkákra, a fogyatékkal élők számára szükséges eszközökre, az elektronikus könyvekre, a környezetbarát csatornázási és újrahasznosítási munkákra, a lakásszektorra, a templomokra, a kulturális és művészeti örökségre, az éttermekre, a kertészeti és gondozói szolgáltatásokra. Ezért - miközben várakozással tekintek a következő energiahatékonysági csomag elé - támogatom van den Burg asszony jelentését, és remélem, hogy a jövő hónapban olyan politikai megegyezés jön létre, amely lehetővé teszi a jelentés mielőbbi megvalósítását.
<SPEAKER ID="028" NAME="Margaritis Schinas" AFFILIATION="PPE-DE">
- (EL) Elnök asszony, engedje meg, hogy mielőtt a vita tárgyára rátérnék, hadd kommentáljam az euroszkeptikusok leírhatatlan és kínos kirohanását az euróövezet és a görög gazdaság ellen; csak Almunia és Trichet urakra szeretnék utalni, akik azt állították a Háznak, hogy az euróövezetben nincs meg a kohézió kockázata, és hogy közös védelmünk nem működik. Ami a görög gazdaságot illeti, szeretném tájékoztatni Whittaker urat, hogy hozzá kell szoknia a gondolathoz, hogy még mindig, ezekben a nehéz időkben is a kevés, pozitív növekedéssel és alacsony munkanélküliséggel rendelkező ország közé tartozunk. Az euroszkeptikusok Brüsszel-ellenesek, Frankfurt-ellenesek, és lassan már mindennel és mindenkivel csak ellenkezni tudnak.
<P>
Most térjünk vissza a szóban forgó jelentéshez. Szeretném elmondani, hogy ezt az ügyet két perspektívából is meg kell vizsgálnunk: abból a perspektívából, ahol az egész történet kezdődött, azaz a válság előtti nézőpontból, illetve a jelenlegi helyzet perspektívájából, amikor az európai gazdaságot mélyen érintő óriási válsággal nézünk szembe.
<P>
Az első szakaszban, a válság előtt, az volt az alapgondolat, hogy a néhány munkaerő-igényes szektorra kell koncentrálni, pl. a vendéglátásra, mivel itt hatni tudtunk a magas árakra és a megélhetési költségekre. Azonban most, amikor a válság sok - ha nem minden - országot sújt, az a gondolat is felmerült, hogy a Parlamentnek mint a társadalom politikai nézetei szócsövének meg kell kísérelnie olyan területeket is megvizsgálnia, amelyek korábban nem kerültek be, pl. a mezőgazdasági munkagépeket, amelyek bevonását képviselőcsoportom a 2. módosításban javasolja.
<P>
A Parlament balszárnyán ellentmondásokat látunk, bizonyos ötleteket, pl. az épületek energiahatékonyságának aspektusát, jónak tartanak, másokat, pl. a mezőgazdaság vagy az alkohol bevonását, rossznak - véleményem szerint ezt nem a politikusok, hanem a polgárok tudják a legjobban megítélni.
<SPEAKER ID="029" NAME="Proinsias De Rossa" AFFILIATION="PSE">
- Elnök asszony, az Európai Parlament mai legfontosabb ügye, hogy a lehető legnagyobb többséggel megszavazza a Bizottságnak a munkaerő-igényes szolgáltatások kedvezményes mértékű hozzáadottérték-adójának kiterjesztésére és állandóvá tételére vonatkozó javaslatát. Ez az ügy nem arra való, hogy politikai feltűnősködésre használjuk fel, mint pl. az állatvédő projekteket. Alacsony képzettségű munkaerőt foglalkoztató munkahelyek ezrei szűnnek meg naponta minden tagállamban. Az alacsonyabb hozzáadottérték-adókról már bebizonyosodott, hogy ösztönzik a vállalkozásokat a szolgáltatási ágazatban, segítik a kis- és középvállalkozásokat, valamint kevésbé vonzóvá teszik az illegális gazdaságot.
<P>
A mi felelősségünk ma abban áll, hogy azt az erőteljes üzenetet közvetítsük a tagállamok kormányai felé, hogy éljenek majd ezzel a lehetőséggel. Az építőiparnak égető szüksége van a fellendülésre - a felújítási, javítási és szerelési munkák előmozdítják majd az energiahatékonyságot és növelik a foglalkoztatottságot. Előnyösebb helyzetbe kerülhetnek az éttermek, valamint a gyermekek és idősek gondozását végző szolgáltatók.
<P>
Támogatom az előadó álláspontját, és remélem, hogy hazám, Írország kormánya a javaslat mellett fog dönteni, ami eddig sajnos nem történt meg.
<SPEAKER ID="030" NAME="Silvia-Adriana Ţicău" AFFILIATION="PSE">
(RO) Tavaly a Bizottság elkészítette a gazdasági fellendülés tervének javaslatát, amelynek a megvalósítása azonban túl bonyolultnak bizonyult. A tagállamoknak és kormányaiknak maguknak kell megragadniuk a kezdeményezést, különösen a jelenlegi válságban.
<P>
A tagállamok kedvezményes mértékű hozzáadottérték-adót alkalmazhatnak a földgázra és a villamos energiára, a fűtési és hűtési rendszerekre, a gyermekruhákra és gyermekcipőkre, a könyvekre, újságokra és folyóiratokra, a fogyatékkal élőknek szükséges gyógyszerekre és gyógyászati segédeszközökre, valamint az éttermi szolgáltatásokra. Csak előrelátás és politikai akarat kérdése, hogy élnek-e a lehetőséggel.
<P>
Az építőipari szektorban a legnagyobb a munkahelyek száma. Ezért határozottan támogatom, hogy a tagállamok alkalmazhassák a kedvezményes mértékű hozzáadottérték-adót az energiatakarékosságot és energiahatékonyságot célzó felújítási és javítási munkákra.
<P>
Az épületek energiateljesítményéről szóló irányelv előadójaként még az energiahatékonyság és megújuló energiaforrások szektor termékeinek kedvezményes mértékű hozzáadottérték-adóját is javasoltam. Támogatom az előadó javaslatát, mivel hiszem, hogy ez az intézkedés nagyon fontos, különösen a jelenlegi válság idején.
<SPEAKER ID="031" NAME="David Martin" AFFILIATION="PSE">
- Elnök asszony, én is támogatom a Bizottság javaslatát, és hiszem, hogy ez egy intelligens válasz a jelenlegi válságra. Más hozzászólókhoz, köztük az előző felszólalóhoz hasonlóan én is szilárdan hiszem, hogy a javaslatot ki kell terjeszteni az energiatakarékosságra is, és hogy a tagállamok nagy jelentőséget kell, hogy tulajdonítsanak az energiatakarékossági intézkedéseknek.
<P>
Ha csökkennek a háztartások energiaellátási költségei, azzal három fontos célkitűzésünk is megvalósul. Egyrészt a széndioxid-kibocsátás csökkenésének következtében mérséklődik a környezetszennyezés, másrészt az energiahatékonysági intézkedések nagyon munkaerő-igényesek, azaz munkahelyeket teremtenek, harmadszor pedig hosszú távon természetesen csökkenni fog az idősek és más, leginkább sebezhető emberek energiaszámlája.
<P>
Remélem, hogy a Bizottság elfogadja ezt a javaslatot, és meggyőzi a még szkeptikus tagállamokat, valamint hangsúlyozni fogja, hogy az energiatakarékossági intézkedések is a javaslat részeként értelmezhetők.
<SPEAKER ID="032" NAME="Czesław Adam Siekierski" AFFILIATION="PPE-DE">
(PL) Elnök asszony, az árnyékgazdaságnak nevezett jelenség nagyon komoly probléma, amely nagyobb vagy kisebb mértékben minden gazdaságra hatással van. Elsődleges okai az állam által kivetett rendkívül magas adóterhek, amelyek arra indítják a vállalkozókat, hogy az adózást kikerülve, be nem jelentett üzleti tevékenységekben vegyenek részt. Ennek eredménye hatalmas költségvetési veszteség és a be nem jelentett foglalkoztatás növekedése.
<P>
Ezért a munkaerő-igényes és helyben nyújtott szolgáltatások hozzáadottérték-adójának hosszú távú csökkentésének bevezetésére irányuló kezdeményezés megérdemli határozott támogatásunkat, hiszen arra ösztönzi a vállalkozásokat, hogy a legális gazdaság keretein belül működjenek. Ezenkívül a termelékenység és a foglalkoztatás terén is növekedést fog hozni. Ugyanakkor figyelembe kell venni a lehetséges mellékhatásokat is, pl. azt, hogy az alacsonyabb adókulcsok bevezetése támogatja a belső piacon belüli szabad versenyt, vagy hogy csökkenni fognak az költségvetési bevételek. Ezért elengedhetetlen, hogy az intézkedések kiegyensúlyozottak és átláthatóak legyenek, mivel a vállalkozók bizalmának megnyerése a projekt sikerének egyik előfeltétele.
<SPEAKER ID="033" NAME="Margarita Starkevičiūt" AFFILIATION="ALDE">
- (LT) Két szempontból szeretnék a hozzáadottérték-adóról beszélni - a társadalmi igazságosság és a versenyképesség szempontjából. A társadalmi igazságosság szempontjából a hozzáadottérték-adó visszafelé hat, azaz az alacsonyabb jövedelmű emberekre nagyobb terhek hárulnak, és ezért aztán növelnünk kell a szociális segélyeket. Talán fordítva kellene tennünk. A versenyképesség szempontjából Európa gazdasága a szolgáltatási szektoron alapul. Globálisan versenyképesek tudunk lenni a szolgáltatásainkkal, amelyek vonzzák a turistákat, és kétségkívül fontos, hogy olcsók legyenek. Az USA-val összehasonlítva a forgalmi adó vagy a hozzáadottérték-adó nálunk sokkal magasabb. Talán figyelembe kellene vennünk ezt a perspektívát, amikor egy koordináltabb adópolitikáról beszélünk, bár természetesen világos, hogy ebben az ügyben a tagállamoknak kell dönteniük.
<SPEAKER ID="034" NAME="Ewa Tomaszewska" AFFILIATION="UEN">
(PL) Elnök asszony, a válság hatásai már világosan láthatók a lengyel lakásépítési ágazatban, annak ellenére, hogy az országnak sürgető szüksége lenne lakásokra. Lengyelország még mindig nem állította teljesen helyre a második világháborúban megsemmisített lakásállományt. Támogatom a hozzáadottérték-adó jelentős csökkentését, különösen a lakásépítési ágazatban, valamint a hőszigetelési és felújítási projektek terén, de nemcsak ezeken a területeken - az adócsökkentés elősegítené a munkahelyek megmaradását és biztosítaná a társadalmi összetartozást. Az európai társadalom elöregedő társadalom, és ez azt jelenti, hogy különleges figyelmet kell szentelnünk a gondozási tevékenységekkel kapcsolatos rendelkezéseknek, ezért szeretném felhívni a figyelmüket arra, hogy ebben a szektorban is csökkenteni kell a hozzáadottérték-adót.
<SPEAKER ID="035" NAME="Kovács László">
a Bizottság tagja. - Elnök asszony, teljes mértékben tisztában vagyok a Bizottság javaslatainak gyenge pontjaival: Tudom, hogy a javaslatok hatóköre mérsékelt és korlátozott. Azonban azt is tudom, hogy bizonyos tagállamok ellenzik a kedvezményes mértékű hozzáadottérték-adót általánosságban is, de különösen annak kiterjesztését. Ez az ellenállás korlátokat szab törekvéseinknek, hiszen a Tanácsban egyhangúságot kell elérnünk.
<P>
A Bizottságnak két lehetősége volt. Az első, hogy egy nagyratörő és teljesen indokolt javaslatot terjesszen elő, de ez azzal a kockázattal járt volna, hogy a Tanács nem fogja jóváhagyni. Ebben az esetben annak a 18 tagállamnak, amelyek már jelenleg is kedvezményes mértékű hozzáadottérték-adót alkalmaznak a helyben nyújtott, munkaerő-igényes szolgáltatásokra, vissza kellene térnie a normál adókulcshoz. A hozzáadottérték-adó 5-6%-ról 20-25%-ra történő növekedése kis- és középvállalkozások ezreinek biztos csődjét jelentené, és így több tízezer munkahely megszűnését is egy komoly gazdasági válság közepette.
<P>
Ezért a Bizottság a másik lehetőséget választotta, amelyet a Tanács remélhetőleg egyhangúlag támogatni fog: a munkahelyek megmentését, a kis- és középvállalkozások támogatását és az építőipar fellendítését.
<P>
Mivel sok hozzászóló említette az energiahatékonyság kérdését, szeretném megismételni, amit bevezető hozzászólásomban már elmondtam: áprilisban előterjesztünk egy javaslatot, amely az éghajlatváltozásra és az energiahatékonyságra fog koncentrálni, ezenkívül az energiaadóztatásról szóló irányelv felülvizsgálatát, valamint a zöld adócsomagot, amely az energiahatékonyság növelését célzó zöld szolgáltatások kedvezményes mértékű hozzáadottérték-adójára irányul.
<P>
Nagyon ösztönző volt számomra a plenáris ülésen megnyilvánuló megértés és támogatás. Köszönöm a Parlamentnek a támogatást és megértést, és külön köszönöm a Gazdasági és Monetáris Bizottság, valamint van den Burg asszony munkáját.
<SPEAKER ID="036" NAME="Ieke van den Burg">
előadó. - Elnök asszony, elégedett vagyok a vitával. Már majdnem egyhangú támogatást szereztünk a Bizottság javaslatának, és remélem, ez erőt fog adni a biztos úrnak ahhoz, hogy következetesen végigvigye a vitát a Tanácsban.
<P>
Az is feltűnő volt, hogy sok képviselőtársam utalt rá, hogy szeretné, ha országa kormánya élne ezzel az eszközzel a jelenlegi válságban. Szeretném még egyszer hangsúlyozni, hogy ez az eszköz nagyon hatékony, főleg az energiahatékonyság és a felújítási munkák terén. Remélem, hogy a Tanács is eszerint próbálja majd koordinálni a tevékenységeket, és úgy fog dönteni, hogy együtt megteszik ezeket az intézkedéseket, mivel ez extra lökést, extra impulzust jelentene a gazdaságnak.
<P>
Nemzeti szinten az a feladatunk, hogy meggyőzzük képviselőtársainkat és kormányunkat arról, hogy a jelenlegi helyzetben ezeket a célzottabb és hatékonyabb eszközöket kell alkalmazni a foglalkoztatás növelése - nemcsak a munkahelyek megmaradása, de új munkahelyek teremtése - céljából, az árnyékgazdaságnak a legális gazdaságba való áthozása céljából, valamint annak érdekében, hogy a válság hatásait előbb-utóbb a saját bőrükön tapasztaló fogyasztók és polgárok számára elérhetővé tegyük ezeket a helyben nyújtott szolgáltatásokat.
<P>
Véleményem szerint ez kiváló eszköz ezen célok elérésére, és nagyon remélem, hogy a Tanács is el fogja fogadni, vagy talán koordinálja és alkalmazza is.
<SPEAKER ID="037" NAME="Elnök">
A vitát ezzel lezárjuk.
<P>
A szavazásra 2009. február 19-én, csütörtökön kerül sor.
<P>
(Az ülést 10.10-kor félbeszakították, függőben lévő szavazások órája következett, majd 10.35-kor folytatták.)
<P>
Írásbeli nyilatkozatok (az eljárási szabályzat 142. cikke)
<SPEAKER ID="038" NAME="Christine De Veyrac  " AFFILIATION="PPE-DE">
írásban. - (FR) Hölgyeim és uraim, örülök, hogy végre megvitatjuk a Tisztelt Házban a tagállamok kedvezményes mértékű hozzáadottérték-adójának egy egész sor árura és szolgáltatásra történő kiterjesztését.
<P>
Az Európai Bizottság által 2009. január 28-án előterjesztett szöveg javaslatot tesz a kedvezményes mértékű hozzáadottérték-adó alkalmazására számos tevékenység esetén, különösképpen a vendéglátó-ipari szolgáltatások terén.
<P>
Évek óta várok erre az intézkedésre, évek óta szorgalmazom azt. Remélem, hogy a tétlenség évei után a tagállamok most végre meg tudnak egyezni erről az intézkedésről.
<P>
Az Európai Bizottság javaslata a január 20-ai német nyilatkozatot követi, amely kijelenti, hogy már nem ellenzik a kedvezményes adó bevezetését ebben a szektorban. Ez az egybeesés okot ad reménykednünk abban, hogy jelentős változások előtt állunk.
<P>
Véleményem szerint, ha a jelenlegi válságban egy ilyen jogszabály hatályba lép, lehetővé teheti a szektorban dolgozók fizetésének emelkedését, valamint azt, hogy az étteremtulajdonosok nagyobb létszámú személyzetet alkalmazzanak.
<P>
A szövegnek, amelyre ma szavazunk, erőteljes üzenetet kell közvetítenie erről.
<P>
Köszönöm a figyelmet!
<SPEAKER ID="039" NAME="Nathalie Griesbeck  " AFFILIATION="ALDE">
írásban. - (FR) Polgártársaink számára az adóharmonizáció alapvető védelmet jelent a gazdasági egyenlőtlenségek és a társadalom egyensúlyának felborulása ellen folytatott harcban. Felhívom a Tanácsot, hogy vegye ezt figyelembe.
<P>
Ugyanakkor világos, hogy a hozzáadottérték-adó mértékének csökkentésére irányuló intézkedések bizonyos esetekben - a tagállamok sajátos gazdasági és társadalmi körülményeinek figyelembe vételével - fellendíthetik a helyben nyújtott szolgáltatásokat, beleértve a munkaerő-igényes szolgáltatásokat is. Nagyon örülök, hogy az irányelvre vonatkozó javaslat lehetővé teszi a kedvezményes mértékű hozzáadottérték-adó alkalmazását néhány építőipari szolgáltatásra, illetve vendéglátó-ipari szolgáltatásra.
<P>
Szeretnék köszönetet mondani a Bizottságnak azon alkalmazások kihangsúlyozásával, amelyeket mi és a Családügyi és Gyermekvédelmi Frakcióközi Bizottság tagjai mindig is támogattuk, gondolok itt a kedvezményes mértékű hozzáadottérték-adó alkalmazására a gyermekek számára alapvető fontosságú termékek, különösen a babapelenkák esetén, ami a kisgyermekes családok költségvetésének jelentős tétele. Ugyanez vonatkozik a fogyatékkal élők számára szükséges termékekre is, ezek a rendelkezések a helyes irányba mutatnak.
<SPEAKER ID="040" NAME="Mieczysław Edmund Janowski  " LANGUAGE="PL">
Az adózás ügye a tagállamok hatáskörébe tartozik. Azonban olyan közös kereteket kell alkalmazni, amelyek biztosítják a törvények átláthatóságát és egyértelműségét, illetve a piac összehangolt és zavartalan működését. Hazám polgárai képtelenek megérteni, hogyan lehet az, hogy Írországban és Nagy-Britanniában nincs hozzáadottérték-adó a gyermekcikkeken, Luxemburgban 3% adó van rajtuk, míg Lengyelországban 7%-ról 22%-ra tervezik növelni a gyermekcikkeken lévő hozzáadottérték-adót.
<P>
Most, amikor egy nehéz gazdasági válságon megyünk keresztül, elengedhetetlen, hogy olyan megoldásokat keressünk, amelyek elősegítik a termelékenység és a foglalkoztatás emelkedését. Ezért nagyon ajánlatos a hozzáadottérték-adó alóli mentesítés harmonizációja az adóteljesítésből esetlegesen adódó megkülönböztetések elkerülése érekében. A helyben nyújtott, munkaerő-igényes szolgáltatások hozzáadottérték-adójának csökkentése nagyon pozitív lépés lenne a kis- és középvállalkozások és mesteremberek számára. Az alacsonyabb költségekből természetesen a fogyasztók is profitálni fognak. Ezenkívül ez a kezdeményezés visszaszoríthatja a feketegazdaságot és a nem bejelentett foglalkoztatást. Ezért támogatom a hozzáadottérték-adóról szóló, 2006/112/EK irányelv egyszerűsített és egyértelművé tett rendelkezéseit, mivel azok célkitűzése az egyenlő helyzet biztosítása a tagállamok számára. A jelenlegi helyzet azt mutatja, hogy megérné vitát tartani arról, hogy ésszerű-e az áruk és szolgáltatások eddig alkalmazott adóját megtartani. Vannak olyan országok, pl. az USA, amelyekben a közvetett adóztatás más formáit alkalmazzák, amelyek nagy általánosságban dinamikusabb, rugalmasabb és termelékenyebb gazdasághoz vezetnek. Erről már régebben is beszéltem.
<SPEAKER ID="041" NAME="Véronique Mathieu  " AFFILIATION="PPE-DE">
írásban. - (FR) Most, amikor Európa komoly gazdasági válsággal néz szembe, ennek a jelentésnek az elfogadása lehetővé fogja tenni a szolgáltatási szektor újbóli fellendülését, hiszen lehetővé teszi a tagállamok számára, hogy 5%-ra csökkentsék a munkaerő-igényes és helyben nyújtott szolgáltatások hozzáadottérték-adóját. Ennek hatása lesz a vendéglátóiparra, az otthoni gondozást nyújtó szolgáltatókra és a fodrászüzletekre.
<P>
A hozzáadottérték-adó alóli mentesítést harmonizálni kell, mivel jelenleg 11 tagállam jogosult csökkentésekre, és alkalmaz kedvezményes adókulcsokat pl. a vendéglátóiparban.
<P>
A kedvezményes mértékű hozzáadottérték-adó emelni fogja a foglalkoztatottság arányát, elő fogja segíteni a feketegazdaság elleni küzdelmet, valamint a helyi kereslet növekedését.
<P>
Véleményem szerint még tovább is kell mennünk, és fontolóra kell vennünk a kulturális árucikkek, pl. CD-k vagy videók, valamint a környezetbarát termékek, pl. zöld autók vagy energiahatékony épületek hozzáadottérték-adójának csökkentését. Bizonyos szektorok kedvezményes mértékű hozzáadottérték-adója elő fogja mozdítani a kis- és középvállalkozások tevékenységét, ezenkívül ösztönözni fogja egy környezetbarátabb gazdaság megteremtését.
<SPEAKER ID="042" NAME="Rovana Plumb  " LANGUAGE="RO">
2008 júliusában az Európai Bizottság elfogadta a kedvezményes mértékű hozzáadottérték-adók 2010 utáni alkalmazásáról szóló javaslatot.
<P>
Az intézkedés különösen a munkaerő-igényes és helyben, a helyi fogyasztóknak nyújtott szolgáltatásokra vonatkozik, pl. a lakáságazattal kapcsolatos szolgáltatásokra, lakóépületek fűtési rendszerének felújítására, ezenkívül a személyi gondozással kapcsolatos szolgáltatásokra és a vendéglátóiparra.
<P>
A javaslat a Kisvállalkozói Törvény elnevezésű kezdeményezés részét képezi, amelynek célkitűzése az EU-ban lévő több mint 23 millió kis-és középvállalkozás tevékenységének ösztönzése a gazdaság fellendítése és új munkahelyek teremtése céljából.
<P>
Támogatom ezt a jelentést, mivel a megfelelő területeken történő hozzádottértékadó-csökkentés speciális előnyökkel jár, különösen a jelenlegi válság idején: olyan adórendszert lehet így létrehozni, amely előmozdítja a foglalkoztatást, növeli a termelékenységet és visszaszorítja a feketegazdaságot.
<P>
Felszólítom a Bizottságot, hogy a belső piac zavartalan működésének biztosítása érdekében ellenőrizze a kedvezményes mértékű hozzádottérték-adó alkalmazását a tagállamokban. Szeretnék gratulálni az előadónak.
<SPEAKER ID="043" NAME="José Ribeiro e Castro  " LANGUAGE="PT">
A kedvezményes mértékű hozzáadottérték-adó mai vitája és szavazása erőteljes üzenetet fog küldeni a Tanács számára azon irányvonalak mentén, amelyeket a Családügyi és Gyermekvédelmi Frakcióközi Bizottság már évek óta hangsúlyoz. Az általam támogatott számos módosítás közül szeretném kiemelni azokat, amelyek közvetlen hatással vannak a gyermekcikkekre. Ezek a fontos intézkedések támogatják a gyermekes családokat, és csökkentik az őket sújtó, igazságtalan adóterheket. Üdvözlöm a Bizottság javaslatát, amely egyszer és mindenkorra megoldja a teljesen képtelen pelenkavitát és a gyerekülések ügyét is. Azonban ahogy emellett az Európai Néppárt (Kereszténydemokraták) és az Európai Demokraták Képviselőcsoportja is érvelt, fontos lenne a kedvezményes mértékű hozzáadottérték-adót alkalmazni a gyermekcipőkre és gyermekruhákra is az egész EU-ban, nem pedig csak azokban a tagállamokban, ahol már 1991-ben ez volt a rendszer. Felhívjuk a Tanácsot, hogy támogassa a Parlamentet, és a családok jogos igényeinek figyelembevétele terén menjen olyan messzire, amennyire szükséges. Remélem, hogy most végre egy hosszú küzdelem sikeres végkifejletnél tartunk, és teljesíthetjük a civil társadalomnak és a Parlament tagjainak azon követelését, hogy védjük meg a családok adózással kapcsolatos jogait, hiszen nem szabad azért büntetni őket, mert gyermekeket nevelnek, támogatnak és taníttatnak.
<SPEAKER ID="044" NAME="Bogusław Rogalski  " AFFILIATION="UEN">
írásban. - (PL) Azonos feltételek megteremtése minden tagállam számára és az EU határain belül az átláthatóság és összehangolás erősítése - ezek döntő fontosságú ügyek, és ide tartozik a kedvezményes mértékű hozzáadottérték-adó is, amely lehetővé teszi a belső piac zavartalan működését.
<P>
Minden tagállam számára lehetővé kell tenni, hogy kedvezményes mértékű hozzáadottérték-adót alkalmazzon pl. a helyben nyújtott szolgáltatásokra. A kedvezményes mértékű hozzáadottérték-adó alkalmazásának bizonyosan a tagállamok hatáskörében kell maradnia, míg az adórendszernek elő kell segítenie a foglalkoztatást, a termelékenység növekedését és az illegális gazdaság visszaszorítását. Ugyanilyen alapvető fontosságú a hozzáadottérték-adó alóli mentesítés harmonizálása, mivel ez kiegyensúlyozott és egységes alapokat teremt a tagállamok számára, és segít megelőzni a kedvezményes mértékű hozzáadottérték-adó alkalmazásának mellékhatásait.
<P>
A helyben nyújtott és munkaerő-igényes szolgáltatások hozzáadottérték-adója csökkentésének pozitív hatása lehet, hiszen vissza fogja szorítani a nem bejelentett foglalkoztatást, illetve a nem bejelentett foglalkoztatásra való növekvő keresletet a legális gazdaságon belül. Azonban elővigyázatosan kell alkalmazni a kedvezményes mértékű adókulcsokat, amennyiben azok veszélyeztetik a belső piac zavartalan működését.
<P>
A hozzáadottérték-adó csökkentésének politikai célja a nem bejelentett foglalkoztatás visszaszorítása és a lehetséges adminisztratív terhek csökkentése.
<SPEAKER ID="045" NAME="Eoin Ryan  " AFFILIATION="UEN">
írásban. - Globális válságot élünk át, de ez a globális válság lokálisan hat. A válság az Atlanti-óceán túlsó partján kezdődött, de elérte a mi városainkat és falvainkat is. A válság leküzdését és a gazdaság újbóli fellendítését célzó intézkedésekre nemcsak nemzeti és nemzetközi szinten, hanem regionális és lokális szinten is szükség van.
<P>
Pozitív lépést jelent ebbe az irányba a helyben nyújtott és munkaerő-igényes szolgáltatások kedvezményes mértékű hozzáadottérték-adójának kiterjesztése. Ez egy olyan pragmatikus döntés, amely képes lehet fellendíteni a helyi gazdaságot, a helyi vállalkozásokat és ipart anélkül, hogy megzavarná a belső piac zavartalan működését.
<P>
Reményeim szerint ez az intézkedés annak, az EU és a nemzeti kormányok által elfogadásra kerülő, tágabb megközelítésnek a része lehet majd, amely helyi fogyasztásra és helyi vállalkozások létrehozására ösztönöz, és erősíti a fogyasztóknak a helyi gazdaságba vetett bizalmát.
<P>
Ez a megközelítés pozitívan hatna a kis- és középvállalkozásokra. Ez döntő fontosságú, mivel az összes európai vállalkozás 99%-át a kis- és középvállalkozások teszik ki, és ezen szektor számára nagyon hátrányos a jelenlegi gazdasági környezet. Hiszem, hogy a kis- és középvállalkozások megerősítése és támogatása gazdaságunk helyreállításának, egy fenntartható gazdaság létrehozásának és a társadalom jövőjének kulcsa.
<SPEAKER ID="046" NAME="Marianne Thyssen  " AFFILIATION="PPE-DE">
írásban. - (NL) Elnök asszony, hölgyeim és uraim, az Európai Parlament évek óta érvel azon árucikkek és szolgáltatások jegyzékének bővítéséért, amelyekre opcionálisan kedvezményes mértékű hozzáadottérték-adót lehet alkalmazni. Egyre határozottabbá válik a tagállamok azon igénye is, hogy kedvezményes mértékű hozzáadottérték-adót alkalmazhassanak pl. a vendéglátó-ipari szolgáltatásokra, az épületek felújítási és javítási munkáira vagy a cipőjavításra.
<P>
Ennek három oka van. A hozzáadottérték-adóra vonatkozó jogszabályok európai harmonizációja elősegíti az átláthatóságot és a belső piac zavartalan működését, és támogatja az illegális foglalkoztatás elleni harcot. Ezenkívül végre befejeződnek az egymást követő kísérleti időszakok, és jogbiztonság lesz egy olyan kérdésben, amely hosszú ideje napirenden volt. Ezek az intézkedések a válság idején számos ágazat fellendülését serkenthetik.
<P>
Ezért támogatom van den Burg jelentését, és nagy várakozással tekintek az Ecofin, az EU gazdasági és pénzügyminisztereinek tanácsa, március 10-ei politikai megállapodása elé.
