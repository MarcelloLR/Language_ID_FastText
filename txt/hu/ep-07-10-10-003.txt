<CHAPTER ID="003">
Az elnök nyilatkozatai
<SPEAKER ID="008" NAME="Elnök">
Hölgyeim és uraim, nagykövet hölgyek és urak! Ma nem csupán a halálbüntetés elleni világnap van. Az Európa Tanács 47 tagállamával, az Európai Parlament és az Európai Bizottság támogatásával, október 10-ét a halálbüntetés elleni európai nappá is nyilvánította.
<P>
Nagy öröm számunkra, hogy a bolgár ápolónők és az orvosok, akik nemrég menekültek meg a halálbüntetéstől Líbiában, velünk lehetnek ezen a napon.
<P>
(Hosszan tartó taps)
<P>
Szeretném megragadni az alkalmat, hogy az egész parlament nevében nagy örömmel üdvözöljem az ápolónőket, Nasya Nenovát, Kristiyana Valchevát, Snezhana Dimitrovát, Valya Chervenyashkát, Valya Siropulót, és az orvosokat, Ashraf Ahmed Gomma El Hagoust és Zdravko Gueorguievet.
<P>
1999 februárja óta nyolc évet kényszerültek előzetes letartóztatásban tölteni, miközben a bírósági tárgyalásra vártak Líbiában, ahol alaptalanul azzal vádolták őket, hogy több száz líbiai gyermeket HIV-vírussal megfertőztek.
<P>
Ellenezzük a halálbüntetést. A múltban ezért többször is felszólítottuk a líbiai hatóságokat, hogy bocsássák szabadon a bolgár ápolónőket és a palesztin orvosokat.
<P>
A halálbüntetés az emberi jogok, vagyis először és legfőképp az élethez való jog súlyos megsértése. Ezért az Európai Parlament nevében szeretném hangsúlyozni, hogy továbbra is rendíthetetlen elkötelezettséggel fogunk felszólalni a halálbüntetés ellen. Kiemelt jelentőséget tulajdonítunk a kérdésnek a szomszédainkkal és partnereinkkel folytatott kapcsolatainkban világszerte.
<P>
Köszönetet mondunk azon országoknak, különösen Ruandának, ahol nemrég törölték el a halálbüntetést. Ruanda példája mutatja, hogy még olyan államok is, ahol a polgárok a legsúlyosabb bűncselekményeket szenvedték el, kiiktathatják a halálbüntetést az igazságszolgáltatás eszközei közül. A jövőre Pekingben megrendezendő olimpiai játékok szintén alkalmat nyújthatnak a halálbüntetés világszerte történő eltörlésének elősegítésére. Lehetőséget teremt arra, hogy áttörje Kínában a halálbüntetés gyakorlását övező hallgatás falát.
<P>
Az Európai Unió a halálbüntetéssel kapcsolatban határozattervezetet nyújtott be az ENSZ-közgyűlésnek. Ez a kezdeményezés, melyet az Európai Parlament számos alkalommal dicsérő szavakkal illetett, fontos lépés a halálbüntetés eltörlésének elősegítésére, és ezzel kapcsolatban arra kérjük a Tanács portugál elnökségét, hogy aktívan képviselje a kérdést az Egyesült Nemzeteknél New Yorkban.
<P>
Az Európai Parlament számos vitát rendezett a kérdésben, és csupán idén három határozatot fogadott el a halálbüntetéssel kapcsolatban. Nincs még egy téma, amellyel kapcsolatban ilyen intenzív egyeztetések folytak volna az Európai Parlamentben. Határozottan elutasítjuk a halálbüntetést, bármilyen formában és bármilyen okból is történik.
<P>
Az Európai Unió tagállamai, közös értékeink alapján, olyan közösséggé váltak, melyben nem létezik halálbüntetés. Ezt a kötelezettségvállalást az EU Alapjogi Chartája is rögzíti. Amint a Charta a Reformszerződés hatálya alatt jogilag kötelező érvényűvé válik, azt is kimondhatjuk majd, hogy a halálbüntetést az Európai Unió minden szintjén eltöröltük. Nagy örömömre szolgál, és hálás vagyok érte, hogy az Európai Unió egy tagállama sem kérdőjelezte meg a halálbüntetés eltörlésének az EU Alapjogi Chartájában való rögzítését, és egy tagállam sem fontolgatta komolyan annak visszaállítását. Az Európai Unió mint globális szereplő ezért rámutathat az emberi jogok kérdésében elért eme rendkívüli eredményre, és védelmezheti azt.
<P>
Arra kérem önöket, hogy egyperces csendben emlékezzünk meg az áldozatokról.
<P>
Ma, a halálbüntetés elleni európai és világnapon az Európai Parlament arra kéri azokat az államokat, melyekben továbbra is születnek halálos ítéletek, hogy kövessék példánkat és töröljék el a halálbüntetést. Az Európai Unió kész ebben segítséget nyújtani.
<P>
(Taps)
<SPEAKER ID="009" NAME="Daniel Cohn-Bendit" AFFILIATION="Verts/ALE">
(DE) Elnök úr! Bejelentést szeretnék tenni, és a támogatását kérem. Mint tudják, képviselőcsoportunk úgy döntött, kibővített munkaértekezletet tart Moszkvában az Oroszország és az Európai Unió közötti kapcsolatot érintő különböző problémák megvitatására orosz résztvevők bevonásával - mind a kormány, mind pedig az ellenzék részéről. Sajnálattal értesültünk róla, hogy az orosz kormány nem adta meg a vízumot kollégáink részére, és így a találkozó nem jöhetett létre. Ez egy héttel azok után történt, hogy az Emberi Jogi Albizottság is egy hasonló jellegű megbeszélést akart tartani Moszkvában, és hasonlóképpen nem kapta meg a vízumokat, ezért az a találkozó sem jöhetett létre.
<P>
Elfogadhatatlannak tartjuk, hogy egy kormány, melyet egyes államfők makulátlanul demokratikusnak írnak le, ne engedélyezze egy makulátlanul demokratikus esemény megrendezését Moszkvában. Arra kérjük a Parlamentet, hogy vizsgálja meg, és önt, elnök úr, hogy a helyi nagyköveteknek és az orosz kormánynak küldött írásos nyilatkozattal támogassa ezt az ügyet.
<P>
(Taps)
<SPEAKER ID="010" NAME="Elnök">
Nagyon köszönöm, Cohn-Bendit úr. Meggyőződésből és kötelességemből fakadóan reagálni fogok kérésére.
