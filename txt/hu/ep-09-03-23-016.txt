<CHAPTER ID="016">
A biocid termékek forgalomba hozatala - Új felülvizsgálati javaslat a biocidekre (vita) 
<SPEAKER ID="123" NAME="Elnök">
A következő napirendi pont az alábbi téma közös megvitatása:
<P>
Sârbu asszony jelentése a Környezetvédelmi, Közegészségügyi és Élelmiszer-biztonsági Bizottság nevében, az Európai Parlament és a Tanács biocid termékek forgalomba hozataláról szóló, 98/8/EK irányelvet bizonyos időtartamok meghosszabbítására vonatkozóan módosító irányelv-javaslatáról - C6-0346/2008 -, valamint
<P>
a Bizottság nyilatkozata a biocidekről szóló irányelv felülvizsgálatára vonatkozó új javaslatról.
<SPEAKER ID="124" NAME="Daciana Octavia Sârbu" LANGUAGE="RO">
Hangsúlyozni szeretném, hogy sikeresnek tekintem azt a megállapodást, amelyet a Bizottsággal és a Tanáccsal együtt kötöttünk a hatóanyagok értékelési időtartamának 2014-ig való meghosszabbításáról annak érdekében, hogy a biocid termékek esetében idejekorán szabályozott piacot hozzunk létre.
<P>
Ezt tükrözi a Környezetvédelmi, Közegészségügyi és Élelmiszer-biztonsági Bizottság által megtartott szavazás eredménye is. Ezért meg szeretném köszönni azoknak a kollégiáimnak, akik támogatták a három intézmény közötti megegyezést.
<P>
Az átmeneti időszak meghosszabbítása rendkívül fontos, hiszen biztosítanunk kell, hogy valamennyi, hatóanyagot tartalmazó biocid termék legálisan kerüljön forgalomba.
<P>
Úgy éreztem, hogy első olvasásra kell felülvizsgálni ezt az irányelvet, hogy nehogy túllépjük esetleg a biocid termékek szisztematikus vizsgálatára meghatározott 10 éves időtartamot, és ennek következtében elkerüljük annak kockázatát, hogy 2010-től kezdődően kivonják azokat a piacról.
<P>
Az időtartam meghosszabbítása révén a tagállamoknak elegendő idejük lesz arra, hogy 2014-ig - a biocidekről szóló irányelv lényeges felülvizsgálatának legvalószínűbb hatályba lépési évéig - értékeljék ezeket az anyagokat.
<P>
A jelentés-tervezetben javasolt másik téma: a többi akta esetében a határidők további meghosszabbításának lehetőségét maximum két évre korlátozni komitológia révén, hogy elkerüljük az egész folyamat esetleges végtelen elhúzódását. Ez az intézkedés abban az esetben lényeges, ha az irányelv felülvizsgálata nem fejeződik be 2014-ig.
<P>
Reméljük, hogy az adatvédelemhez és a "potyázás” gyakorlatához - minélfogva a társaságok a más cégek által nyilvántartott adatokat országos rendszer részeként használják - kapcsolódó szempontok a biocidekről szóló irányelv lényeges módosítása során kerülnek megvitatásra.
<P>
Hadd jegyezzem meg, hogy a Környezetvédelmi, Közegészségügyi és Élelmiszer-biztonsági Bizottságon belül elfogadott módosítások egy, a Bizottsággal és a Tanáccsal kötött megállapodás részét képezik, mivel azok a holnapi plenáris ülésen megszavazandó végleges tervezetben szerepelnek. Ha a plenáris ülésen megtörténik a szavazás, megkapjuk a Tanács támogatását ahhoz, hogy első olvasásra megállapodásra jussunk.
<SPEAKER ID="125" NAME="Stavros Dimas">
a Bizottság tagja. - (EL) Tisztelt elnök úr! Meg szeretném köszönni Sârbu előadó asszonynak abbeli igyekezetét és erőfeszítéseit, hogy első olvasásra megállapodásra jussanak a biocid termékek forgalomba hozataláról szóló, 98/8 irányelv módosítás-tervezetéről.
<P>
El szeretném mondani, hogy az Európai Bizottság a felülvizsgálati program előmozdítása érdekében kész elfogadni a kompromisszum csomagot, különösen az átmeneti időszak három helyett négy évre történő meghosszabbításának igényére vonatkozó pontot, valamint a további hosszabbítások kétéves korlátozására vonatkozó pontot.
<SPEAKER ID="126" NAME="Christa Klaß" LANGUAGE="DE">
Tisztelt elnök úr, Dimas biztos úr, hölgyeim és uraim! Büszkék lehetünk arra a tényre, hogy ilyen magas egészségügyi és higiénés színvonalat értünk el az Európai Unióban. A biocidek használata jelentős mértékben hozzájárult ezekhez az eredményekhez: fertőtlenítőként és rovarölőszerként való alkalmazásuk révén megvédenek bennünket a veszélyes betegségektől illetve esettől függően azok hordozóitól. A biocidek nélkülözhetetlenek. Az emberekre és a környezetre veszélytelenek kell, hogy legyenek, ezért szükséges most felülvizsgálni valamennyi biocid anyagot.
<P>
A biztonság időbe telik, és a felülvizsgálat hosszabb ideig tart, mint azt eredetileg terveztük. Nem kockáztathatjuk, hogy fontos termékeket veszítsünk el azért, mert lajstromozásuk nem zárult le. Ezért veszem örömmel azt a tényt, hogy a Parlament, a Tanács és a Bizottság első olvasásra megállapodott arról, hogy a biocidekről szóló irányelvre vonatkozó határidőket gyorsan meghosszabbítják - ha jól tudom, biztos úr - 2014-ig.
<P>
Azonban miért jelent meg ilyen későn ez a javaslat? Már hosszú ideje láthattuk annak veszélyét, hogy a lejárt határidők miatt hátrányt szenvednének bizonyos anyagok, és a parlamenti tanácskozásainkat az idő fokozott szorításában kell folytatnunk.
<P>
Tisztelt biztos úr! Már egy ideje várjuk a Bizottság javaslatát a biocidekről szóló irányelv felülvizsgálatára vonatkozóan. A fontos területek sürgős összehangolása és szabályozása szükséges. Példaként említhetem a jóváhagyás kritériumainak meghatározását, a jóváhagyás időtartamát és ami a legfontosabb, az adatvédelmet. A gyártóknak világos szabályozásra és bizonyosságra van szükségük. A szabályozásra akkor is szükség van, amikor a termékek használatára és kezelésére kerül a sor. Egy hatóanyag vizsgálata több ezer euróba kerül, és ez a befektetés csak akkor szerezhető vissza, ha az eredmények nem hozzáférhetők - legalábbis bizonyos ideig - a többi pályázó számára. Senki sem akarja, hogy elvessük szigorú higiéniai szabványainkat. Meg kell, hogy tartsuk azokat, hogy szembenézhessünk az új kihívásokkal.
<P>
Remélem, hogy a Bizottság világos és megalapozott jelentést fog benyújtani, ami megfelel mindezen követelménynek, és remélem, hogy erre a lehető leghamarabb sor kerül.
<SPEAKER ID="127" NAME="Vittorio Prodi" LANGUAGE="IT">
Tisztelt elnök úr, hölgyeim és uraim! Köszönöm Verheugen úrnak, hogy eljött, és lehetőséget ad arra, hogy együtt vitassuk meg ezt a dokumentumot. A biocid termékek forgalmazásáról szóló irányelv módosítási javaslatára tekintettel a Parlament egyetértett abban, hogy a szükséges tesztek és piaci követelmények sajátságos jellegét figyelembe véve meg kell hosszabbítani az egyes biocid termékek főbb hatóanyagainak helyes értékeléséhez szükséges felülvizsgálati időt. Tudniuk kell azonban, hogy a biocid termékekről szóló, 98/8/EK irányelv alaposabb felülvizsgálatát várjuk, hogy az kifejezze annak tartalmára vonatkozó nézeteinket. Következésképpen hadd javasoljak a Bizottságnak megfontolásra néhány gondolatot.
<P>
Először és legelsősorban hasznos lenne, ha irányelv helyett rendelet születne, olyan jogszabály, amely lehetővé tenné, hogy ugyanazok a rendelkezések egyidőben lépjenek hatályba valamennyi tagállamban, egységesen szabályozva az ágazatot. Kulcsfontosságú kérdés lesz az adatok EU-iránymutatások szerinti megosztása, valamint -- amint azt már végrehajtásra került a REACH révén - a biocid termékek gerinceseken folytatott tesztje kerülendő vagy jelentős mértékben csökkentendő, hála annak, hogy az azonos hatóanyagot bejegyzők kötelesek egymással megosztani az ilyen tesztek révén kapott adatokat, ezáltal elkerülve a vizsgálatok párhuzamos elvégzését.
<P>
Az adatok megosztása nagyobb hatékonyságot tenne lehetővé az aktákat értékelő rendszerben, és csökkentené az akták elkészítésének költségét, ami jelentős lenne mind a kis- és középvállalkozások, mind a kérelmek kivizsgálásáért felelős nemzeti hatóságok számára.
<P>
Különös súlyt kell fektetni az eljárások egyszerűsítésére és az engedélyezés adott termékre és annak a különböző tagállamokban történő használatára vonatkozó, kölcsönös elismerésére, hogy felgyorsítsuk mind az eljárásokat, mind a biocid termékek fent említett államokban való forgalomba hozatalát. Ezt követően harmonizálni kellene a különböző országokban a kérelmek kivizsgálására vonatkozó díjak nagyságrendjét és az átfutási időt, továbbá az engedélyezési eljárást egyszerűsíteni kellene olyan formulák esetében, amelyek pl. minimális színeltérést vagy -elváltozást mutatnak, így elkerülhetőek lennének a további egyedi tesztek, amelyek további értékelést kívánnának meg az egyes tagállamoktól.
<P>
Végül el kell kerülnünk a biocid termékekkel kezelt áruk európai gyártók és az ilyen termékeket tartalmazó, közösségen kívüli áruk megkülönböztetését. A Bizottságra bízom, hogy olyan megoldással jelentkezzen, amelyet az új Parlament - reményeink szerint - támogatni fog tudni.
<SPEAKER ID="128" NAME="Urszula Krupa">
az IND/DEM képviselőcsoport nevében. - (PL) Tisztelt elnök úr! Egyre szükségesebbnek tűnik a biocid termékekre vonatkozó jogszabályok Európai Unión belüli harmonizálása, mivel az egyes országokban igen eltérő a szabályozás. A közös jogszabályi rendelkezések hiánya veszélyezteti az emberek egészségét és életét, valamint környezeti veszélyt is jelent, különösen a szabadpiaci környezetben.
<P>
A szöveg eredeti változata szerinti javaslat - azaz a jogszabályok végrehajtásának tíz éves időszaka - azonban nem tűnik reálisnak, figyelembe véve az adott termékekben felhasznált vegyi anyagok rendkívül bonyolult és költséges lajstromozási eljárásait. Ezek az eljárások - amelyek célja a nagyfokú biztonság garantálása volt - eléggé ironikus módon hozzájárulnak az ellenőrzés mértékének csökkentéséhez, ami még több problémát vet fel, ha figyelembe vesszük azt a tényt, hogy egyes esetekben nemzeti szabályozás ellenőrizte a forgalomba hozott biocid termékeket.
<P>
E mechanizmusok megszüntetése és a kevésbé hatékony és drága értékelési eljárások bevezetése azonban korlátozhatja a biocid termékek értékesítését. A biocid termékekben felhasznált hatóanyagok központi, európai nyilvántartása sem fogja garantálni a biztonságot, különösen ha figyelembe vesszük annak tényét, hogy a biológiai anyagok rendkívül változékonyak, és ellenállóak a hatóanyagokkal szemben. A hatékony vegyületek korlátozott választéka csak növeli a rezisztencia mértékét. Mi több, a magas költségek és az alkalmazott bonyolult eljárások kiszorítják a piacról a kisvállalkozásokat, ami odáig fog vezetni, hogy a piacon monopolhelyzetbe kerülnek az ágazatban működő nagyvállalatok.
<P>
Az a javaslat, miszerint meghosszabbított, 14 éves átmeneti időszakot kellene meghatározni - ami további két évvel lenne meghosszabbítható - azon tény miatt is felbecsülhetetlen, hogy 2014 előtt nem lesz lehetséges a hatóanyagok lajstromozása, vagy e rendeletek nemzeti jogba való átültetése.
<SPEAKER ID="129" NAME="Zuzana Roithová" AFFILIATION="PPE-DE">
. - (CS) Tisztelt elnök úr! Szeretnék feltenni egy kérdést a biztos úrnak, mivel igen eltérő véleményen vagyok. Sajnálatosnak találom, hogy az EU-nak nem sikerül tíz éven belül - más szóval 2010-ig - befejeznie az európai piacokon forgalmazott 900-as és hasonló fertőtlenítőszerek, tartósítószerek és rovarirtók felülvizsgálatát és lajstromozását. Meglep, hogy további három évre van szükségünk ehhez, és az előadó még egy évvel megtoldotta ezt. Ez a harmonizáció késlekedését, következésképpen a piac fokozottabb védelmét jelenti ezen károsító anyagokra vonatkozóan. Úgy látszik, hogy nem volt más választásunk, minthogy halasztást jelentsünk be, mert különben számos terméknek el kellene tűnnie a piacról. Hadd jegyezzek meg azonban egy gondolatot! Hasznos lehetne, ha az ellenőrizetlen ázsiai piacokról importált termékek közül néhány kikerülne a piacunkról. Ez felgyorsítaná más, biztonságosabb anyagok kifejlesztését. Érdekelne, hogy a Bizottság az eredeti, rövidebb határidő betartása érdekében megpróbált-e a tagállamok vizsgálati központjaival és intézményeivel együttműködni, és erőforrásaikat hasznosítani. Tudna-e a Bizottság vagy az előadó válaszolni erre a kérdésre?
<SPEAKER ID="130" NAME="Czesław Adam Siekierski" AFFILIATION="PPE-DE">
. - (PL) Tisztelt elnök úr! E jogszabályok egyedi jellege és azok bármilyen, helytelen értelmezésének potenciális veszélye miatt különleges figyelmet kellene szentelnünk a biocid anyagok kérdésének.
<P>
Egyetértek az előadóval, aki arról beszélt, hogy életbevágó 2014-ig meghosszabbítani a biocid termékekben felhasznált hatóanyagok értékelésére szolgáló, átmeneti időszakot, hogy az EU-jogszabályokat alkalmazzuk a piac szabályozására. Ha nem tennénk meg ezt a lépést, az azzal járna, hogy mivel a nemzeti rendelkezések 2010-ben hatályukat vesztik, annak eredményeképpen jelentős számú, illegálissá váló biocid termék értékesítésére kerülne sor, ami különféle paradox helyzetekhez vezetne?
<P>
Az átmeneti időszak során a nemzeti jogszabályokat kellene alkalmazni a piac e szegmensének szigorú ellenőrzésére. Érdemes itt megjegyezni, hogy különösen óvatosan kell eljárnunk akkor, amikor biocid anyagokra vonatkozó jogszabályokkal foglalkozunk, és ne feledjük, hogy ezek a termékek káros organizmusok elpusztítására és riasztására szolgálnak, és aktív vegyi anyagokat tartalmazhatnak. A részünkről bármilyen gondatlanság maradandó következményekkel járhat.
<SPEAKER ID="131" NAME="Stavros Dimas">
a Bizottság tagja. - (EL) Tisztelt elnök úr! Meg szeretném köszönni a felszólalóknak a konstruktív megjegyzéseiket, és el szeretném mondani, hogy a hatóanyagok értékelése - az igazat megvallva - végül is több időt igényel, mint amit eredetileg és optimista módon terveztünk. 2000-ben, amikor elfogadásra kerültek a jogszabályok, nem kezdődtek meg azonnal az értékelési programok: körülbelül négy év ment el a különféle előkészületekkel, és csak 2004-ben kezdődtek el a nemzeti illetékes hatóságok által kétségtelenül alkalmazott értékelési eljárások. Habár ez idáig igen figyelemre méltó és fontos munka elvégzésére került sor, számos hatóanyag esetében lehetetlen lesz az értékelést májusig lefolytatni.
<P>
Figyelembe véve az irányelv azon előírását, miszerint legkésőbb 2010. május 14-ig ki kell vonni a piacról minden olyan biocid terméket, amely az irányelv 1. vagy 1A mellékletében nem szereplő hatóanyagot tartalmaz, szükségesnek ítéltük az értékelési folyamat lezárási határidejének meghosszabbítását, máskülönben ha az anyagok közül azért vonunk vissza néhányat, mert azok értékelése nem történt meg, mind az emberek egészségét, mind a környezetet veszélyeztethetjük az Európai Unióban, és kétségtelen, hogy a kereskedelmet is akadályozzuk.
<P>
A Klass asszony által említett témára vonatkozóan el szeretném mondani, hogy az a hatóanyagok értékeléséhez benyújtott adatok védelmével foglalkozik. Ez különösen olyan esetekre vonatkozik, amelyekben az említett adatok előállításába be nem vont társaságok - "potyázók” - mégis a piacon tarthatják termékeiket az átmeneti időszak végéig.
<P>
A Bizottság most tart a biocidekről szóló irányelv lényegi felülvizsgálatára vonatkozó javaslat feldolgozásának végén, és ezt a problémát egyértelműen jelezték az említett javaslat megfogalmazása és összeállítása idején folytatott konzultációk során. Kétségtelenül figyelembe fogjuk venni Prodi úr és mások számos észrevételét.
<P>
A Bizottság az irányelv lényegi felülvizsgálatának keretében fog a fent említett kérdéssel foglalkozni. A Bizottság erre vonatkozó nyilatkozatát megkapja az Európai Parlament titkársága, és azt a mai ülés jegyzőkönyvébe foglalja.
<P>
Az említett javaslat számos egyéb, a Parlament által kiemelt kérdéssel is foglalkozik: mint pl. a hatály kiterjesztése a biocidek alkalmazásával feldolgozott termékekre és anyagokra, a biocid termékek továbbfejlesztett jóváhagyási eljárásai, kötelező adatcsere bevezetése a termék-engedélyeztetés és a hatóanyag jóváhagyása során, a REACH szabályzat elveivel összhangban és egyéb olyan jogalkotási aktus által mutatott helyes gyakorlat szerint, mint pl. a nemrég elfogadott, növényvédő termékekről szóló jogalkotási aktus.
<P>
Zárásképpen megemlítem, hogy Bizottság elégedett a tárgyalások eredményével. A Bizottság teljes mértékben el tudja fogadni a kompromisszumos módosításokat, és megígéri, hogy az irányelv általános felülvizsgálata során figyelembe veszi a Tanács és a Parlament által, a mai napon kifejezett, adatvédelmet érintő aggályokat.
<P>
A Bizottság tudomásul veszi az adatvédelemre, az adatmegosztásra és az "állítólagos potyázókra” vonatkozó kérdéseket, amelyeket a biocidekről szóló irányelvben meghatározott, egyes időtartamok meghosszabbítására vonatkozó javaslat megvitatása során vetettek fel. A Bizottság a biocidekről szóló irányelv lényegi felülvizsgálatának keretében fogja átgondolni a megfelelő megoldásokat a felvetett problémákra.
<SPEAKER ID="134" NAME="Daciana Octavia Sârbu" LANGUAGE="RO">
Ismételten köszönetet szeretnék mondani a kollégáimnak, a segédelőadóknak, akikkel nagyon jól együtt tudtunk működni. Nagyon hatékony módon készítettük el ezt a jelentést, habár ez nem olyan fontos, mint amilyen fontos az irányelv tényleges felülvizsgálata lesz.
<P>
Amint láthatták, minden kollégám a felülvizsgálatról beszélt, és kevesebb szó esett a ma megvitatott jelentésről, mivel a felülvizsgálat az, amire várunk.
<P>
Kétségkívül elhangzott, hogy az átmeneti időszak három helyett négy évvel történő meghosszabbítása nem kívánatos, de azt hiszem, hogy sokkal fontosabb azt garantálnunk, hogy minden termék legálisan kerüljön a piacra, és hogy megtörténjen e termékek megfelelő értékelése.
<P>
Még egyszer köszönöm, és amint már elmondtam, várjuk a biocidekről szóló irányelv mielőbbi felülvizsgálatát.
<SPEAKER ID="135" NAME="Elnök">
A vitát lezárom.
<P>
A szavazásra 2009. március 24-én, kedden kerül sor.
