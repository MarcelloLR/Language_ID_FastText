<CHAPTER ID="019">
A mobil műholdas szolgáltatásokat nyújtó rendszerek kiválasztása és engedélyezése (vita) 
<SPEAKER ID="452" NAME="Elnök">
A következő napirendi pont az Ipari, Kutatási és Energiaügyi Bizottság nevében Fiona Hall által készített jelentés, a mobil szolgáltatásokat nyújtó rendszerek kiválasztásáról és engedélyezéséről - C6-0257/2007 - .
<SPEAKER ID="453" NAME="Viviane Reding">
a Bizottság tagja. - Tisztelt elnök úr, először is, szeretném megköszönni a Parlamentnek, hogy sürgősen foglalkozott a Bizottság javaslatával, és tudom, hogy ez egyáltalán nem könnyű. A Parlament a lehetetlennél is többet tett azért, hogy ezt elérje, és jól sikerült.
<P>
A mobil műholdas szolgáltatásokat nyújtó rendszerek egy olyan ágazatot jelentenek, ami egész Európa számára komoly alkalmazási lehetőségeket nyújt, a nagysebességű internet-hozzáféréstől a mobil műsorszóráson át a sürgősségi ellátásig.
<P>
A mobil műholdas szolgáltatások versenyképes belső piacának kialakulása jelentős méretgazdaságosságot, valamint a spektrum hatékonyabb felhasználását fogja eredményezni, és mindez Európa vállalkozásainak és fogyasztóinak a hasznára. Az időzítés azonban lényegbevágó, ha nem akarjuk kihagyni a mobil műholdas szolgáltatásokat nyújtó rendszerek kínálta mostani lehetőséget.
<P>
A kezdeményezés az egyes műhold-üzemeltetők páneurópai összeköttetési kiválasztási folyamatát indítja el, és valóban, több szempontból is nagyon innovatív. Ezért nagyon hálás vagyok az előadó, Hall asszony, és mindazon európai parlamenti kollégák erőfeszítéseiért, akik előmozdítják a megegyezést a Parlamentben és a Tanácsban a hátralévő nagyon rövid időszakban.
<P>
A jelentésben több módosítás is szerepel, amelyek többek között a jogszabályi határozatok részleteire irányulnak, amelyekkel eredetileg a kiválasztási folyamat végrehajtásakor kellett volna foglakozni. Ide tartozik a kiválasztási szempontok részletes leírása, e kritériumok relatív súlyozása, az illetékes nemzeti hatóságok által kiadandó engedélyek időtartama, és még sok más.
<P>
Normál esetben a jogalkotási szövegek nem szoktak ennyire belemenni a részletekbe. De a Bizottság kész elfogadni a Parlament módosításait. Ezek a módosítások természetesen hozzájárulnak az átláthatóság szintjéhez, ami még magasabb, mint a javaslatban, a javaslat főbb elemei pedig, különösen a kiválasztási mechanizmus versenyjellege, a kiválasztási folyamat alapstruktúrája, a főbb mérföldkövek és kiválasztási szempontok, nagyrészt változatlanok maradtak.
<P>
E további részletek ellenére, a Parlament és a Tanács különös komitológiai eljárásokat kért a kiválasztási program végrehajtásának több lépésében is.
<P>
Meg kell, hogy mondjam azonban, hogy ezek az eljárások - amelyek lehetnek szabályozási bizottsági eljárások vagy történhetnek ellenőrzéssel - kevésbé rugalmasak és időigényesebbek annál, amit a Bizottság javasolt. Bár a Bizottság kész rugalmasságot tanúsítani ebben a kérdésben, és elfogadni a módosításokat, annak is egyértelműnek kell lennie, hogy ez hatással lehet a kiválasztási folyamat egészében vett időzítésére. Ez a lényeg, és ezért hívok fel a végrehajtásban érintett minden felet arra, hogy tanúsítson rugalmasságot a gyakorlati intézkedések terén, amire azért lesz szükség, hogy a műhold-üzemeltetők kiválasztását a lehető leghamarabb sikeresen lezárhassuk.
<P>
Ebben az értelemben kérem a Tanácsot, hogy tegyen meg minden szükséges erőfeszítést a megállapodásnak a júniusi Távközlési Tanács előtti véglegesítésére, hogy a határozat meghozható legyen. Tudom tehát, hogy sok munka vár a Bizottságban, a Parlamentben, és főleg a Tanácsban ülő jogi szakértőinkre.
<P>
Befejezésül, a Bizottság támogatni tudja a Hall asszony által előterjesztett módosításokat. Ezek egybevágnak a szlovén elnökség idején született kompromisszumos szöveggel, és kikövezik az utat az első olvasathoz.
<P>
Meggyőződésem, hogy ez a szilárd kompromisszum széles körű támogatást élvez majd a Parlament részéről.
<SPEAKER ID="454" NAME="Fiona Hall">
előadó. - Tisztelt elnök úr! Azzal szerezném kezdeni, hogy köszönetet mondok mindenkinek, aki részt vett az MMSZ határozati munkában. Ezt nem csak a szokásos udvariasságból mondom, hanem azért, mert a határozat első olvasatbeli megállapodásként ezen a héten jutott el a plenáris szakaszba, parlamenti képviselő kollégáim rengeteg támogatásának, és annak köszönhetően, hogy a Bizottság további szöveggel nyújtott. Szeretném továbbá szívélyesen megköszönni a szlovén elnökségnek, akik osztották a Parlament eltökéltségét a korai megállapodás iránt, az európai versenyképesség érdekében.
<P>
A tagállamok 2007 februárjában megállapodtak, hogy a mobil műholdas szolgáltatásokat nyújtó rendszerek összehangolt kezelése érdekében rádiófrekvencia-sávokat bocsátanak rendelkezésre a 2 GHz tartományban, az interferencia és a belső piac töredezettségének elkerülése céljából, valamint azért, hogy az európai MMSZ technológia globális versenyképességének a lehetőségét megteremtsék. A mai MMSZ-határozat célja ezeknek a páneurópai mobil műholdas szolgáltatásokat nyújtó rendszerek üzemeltetőinek kiválasztása és engedélyezése.
<P>
Az e határozatról szóló viták és tárgyalások során az áthidalandó nézeteltérések intézményivé és földrajzivá váltak, és nem pártpolitikaivá. Először is, az európai parlamenti képviselők amiatt aggódtak, hogy a Bizottság javaslattervezetében a kiválasztási és engedélyezési folyamatnak olyan elemei voltak, amelyek inkább politikai, semmint pusztán műszaki jellegűek, és ezért nem lehet komitológiai eljárással dönteni a részletekről. Különösen az EU perifériáján lévő tagállamok európai parlamenti képviselői és miniszterei aggodalmaskodtak nagyon, hogy a kiválasztási szempontok olyan üzemeltetőknek kedvezhetnek, akik csak Európa középső részét lefedő szolgáltatást tudnak nyújtani.
<P>
Az európai parlamenti képviselőket az is foglalkoztatta, hogy a kiválasztási szempontok esetleg nem tükrözik a Parlament gyakran hangoztatott elkötelezettségét a közérdekű szolgáltatások iránt, valamint a vidéki és a kevésbé fejlett régiók bevonása iránt. Ezeket a nehézségeket úgy oldottuk meg, hogy részletes és átlátható megfogalmazást építettünk be a földrajzi lefedettség, a közbiztonsági és védelmi szolgáltatások, valamint a vidéki és távoli területek fogyasztói számára nyújtott szolgáltatások súlyozását illetően.
<P>
Különösen fontos volt az Ipari, Kutatási és Energiaügyi Bizottságban történt szavazás előtt elért kompromisszum, amelynek értelmében minden pályázónak kötelezettséget kell vállalnia arra, hogy minden tagállam lakosságának legalább 50%-ára, és minden tagállam összterületének legalább 60%-ára kiterjedő lefedettséget biztosít. Bár ez elmarad a 100%-os lefedettségtől, amit - tudom - több kollégám preferált volna, azt hiszem, realisztikus kompromisszumot kínál az iparágat terhelő műszaki és gazdasági korlátok mellett. Ezenkívül a tagállamok fenntartják a jogot arra, hogy a spektrumot más célokra is használják, ahol és amikor az kívül esik mobil műholdas szolgáltató rendszer területén, és a tagállamok nagy katasztrófák idején sürgősségi szolgáltatásokra is kötelezhetik a mobil műholdas szolgáltatást nyújtó rendszereket.
<P>
Befejezésül: úgy gondolom, nagyon jó és gyors megegyezést értünk el, ami mind a polgárok, mind az ágazat javára válik majd. Bízom abban, hogy júniusban az utolsó aláírás is rákerülhet a megállapodásra, és még a nyár előtt kimehetnek az első pályázati felhívások, és remélem, hogy amikor legközelebb úgy döntenek a tagállamok és a Bizottság, hogy egy adott frekvenciatartományban van szükségük páneurópai szolgáltatásra, akkor előbb modellként megnézik az MMSZ-határozatot, hogy hogyan érhetnek el gyors megállapodást oly módon, hogy a szöveg részleteibe menően bevonják a Parlamentet.
<SPEAKER ID="455" NAME="Ruth Hieronymi">
a Kulturális és Oktatási Bizottság véleményének előadója. - (DE) Tisztelt elnök úr! Először én is szeretnék köszönetet mondani Hall asszonynak az annak érdekben kifejtett rendkívül igényes erőfeszítéseiért, hogy időben eredményt érhessünk el e nehéz jelentés tekintetében. Megcsinálta!
<P>
A jelentés azért volt nehéz, mert a távközlési csomag felülvizsgálata előtt kellett szabályokat megállapítania az európai szintű mobil műholdas szolgáltatást nyújtó rendszerek különleges esetére. Ez a Parlament érdeme, és leginkább az előadó érdeme, hogy sikerült egy ilyen előzetes döntést tető alá hozni, ami mindazonáltal elegendő átláthatóságot biztosít, és valójában a kivételes körülményekhez köti a kivételes döntéseket.
<P>
Ezért nagyon örülök ennek, és a Kulturális és Oktatási Bizottság nevében azt mondhatom, hogy támogatjuk az elért eredményt, mivel három, a bizottságunk szempontjából fontos dolgot tartalmaz: először is a döntés tiszteletben tartja a tagállamok döntési hatáskörét a frekvenciák elosztását illetően. Másodszor, a határozat kapcsolódik az audiovizuális médiaszolgáltatásokról szóló irányelvhez is, és harmadszor, erősíteni fogja a médiapluralizmust és a szolgáltatásokon belüli kulturális sokféleséget.
<P>
Most mindössze annyit tehetünk, hogy reménykedünk - és ez a kívánságunk -, hogy érdemes volt ezt a munkát elvégezni, és valóban lesz páneurópai mobil műholdas szolgáltatásokat nyújtó rendszer, amint azt ettől a határozattól elvárhatjuk.
<SPEAKER ID="456" NAME="Jean-Pierre Audy" LANGUAGE="FR">
Tisztelt elnök úr, biztos asszony, hölgyeim és uraim! Első szavaimmal képviselőtársamnak, Hall asszonynak kívánok gratulálni, e komplex kérdés előadójának, a képviselőcsoportok előadóival való együttműködési hajlandóságáért. Ebbe beleértem kiváló képviselőtársamat, Niebler asszonyt, a felelős bizottság, azaz az Ipari, Kutatási és Energiaügyi Bizottság elnökét, amely kitűnő munkát végez.
<P>
A javasolt kompromisszum kielégítő. A szlovén elnökség idején folytatott hosszú megbeszélések gyümölcse, akiknek gratulálok munkájuk minőségéért, és ennek lehetővé kell tennie, hogy első olvasatban megállapodást érjünk el annak érdekében, hogy a mobil műholdas szolgáltatások nyújtása mihamarabb lehetővé váljon.
<P>
Ez az ügy nagy európai siker, és jó munkát végzett, biztos asszony, mivel a jövőben a mobil műholdas szolgáltatást nyújtó rendszereket - mint amilyen a nagysebességű adatátvitel vagy a mobil televíziózás - európai szinten fogják kiválasztani. Ez a hatékonyság, a jobb gazdaságosság és a közösségi preferencia bizonyítéka.
<P>
Tisztában vagyunk a kompromisszummal. Hosszú utat tettünk meg, és üdvözöljük azt a tényt, hogy a Bizottság elfogadta a lakossági szolgáltatások növelését, hiszen mindegyik rendszernek kezdettől fogva az Unió területének a 60%-át le kell, hogy fedje, és az indulástól számított hét év múlva az egész területet. Örülök, hogy a lefedettség legfontosabb kritériuma a terület lett, és nem csak a lakosság, ami azt jelenti, hogy a vidéki és a távol eső területekre is juthat szolgáltatás. Ez olyasvalami, ami közel áll a szívemhez, mivel olyan vidéki területről származom, ahol sok időbe telt és telik a technológiai infrastruktúrák előnyeinek kiaknázása, mint ahogy az a nagy városi területeken lehetséges, és ez az egyenlő esélyeket jelenti a polgárok számára, legyenek bárhol is az Európai Unió területén.
<P>
Amint a Parlament elfogadja, és a Tanács jóváhagyja a szöveget, arra kérem a Bizottságot, hogy tegyen meg mindent a mobil műholdas szolgáltatást nyújtó rendszerek gyors, elfogadható áron történő létrehozásáért, amit figyelemmel kell kísérni. Ezek a szolgáltatások nagy pénzügyi és technológiai kihívással járnak, de azt jelentik, hogy Európának lehetősége van arra, hogy a műholdas szolgáltató rendszerek képében egy fejlett ágazattal szerelkezzen fel.
<P>
Végezetül, remélem, hogy európai gyártó cégeink merészsége és kiválósága képessé teszi őket arra, hogy eleget tegyenek ennek a politikai kompromisszumnak, ismét bebizonyítva óriási technológiai alkalmazkodási képességüket.
<SPEAKER ID="457" NAME="Catherine Trautmann" LANGUAGE="FR">
Tisztelt elnök úr, biztos asszony, hölgyeim és uraim! Végre elérkeztünk az S sávról történő parlamenti szavazás estéjéhez, amit már oly nagyon sürgettek az üzemeltetők és a tagállamok többsége. Érzékeljük ezeknek a frekvenciáknak a jelentőségét, amelyeket eddig nem használtak, és amelyek mobil televíziózási, adatátviteli vagy sürgősségi szolgáltatási kapacitását most elismerték, és amelyek iránt a Parlament kifejezte külön elkötelezettségét.
<P>
Az igaz, hogy a módszer nem lehet optimális. Ez a fajta "impresszionista” szemléletmód, amely abból állt, hogy kis ecsetvonásokkal alkották meg a frekvenciatervet, megmutatta néhány korlátját. A távközlési szabályozási csomag vizsgálatakor igyekszünk majd ezt korrigálni. A mobil műholdas szolgáltatások tekintetében a végeredmény alapjában véve a politikai szándék és a gazdasági megvalósíthatóság között kínál egyensúlyt. A Parlament külön ragaszkodott a földrajzi lefedettség fokához, a tagállamok közötti, sőt tagállamokon belüli digitális szakadék kialakulásának kockázata elleni védelem érdekében. A "szépségverseny” kritériumainak súlyozása a Parlament és az európai polgárok aggodalmainak valós tükröződése, különösen a közszolgáltatások tekintetében.
<P>
Végezetül, a frekvenciák katasztrófa esetén történő, bizonyos mértékű igénybe vételének lehetősége egybevág a Nemzetközi Távközlési Unión belül jelenleg folyó megbeszélésekkel, ahol tavaly a világkonferencián vizsgálták meg a távközlésnek az emberi élet védelméhez való hozzájárulását.
<P>
A szocialista képviselőcsoport árnyékelőadójaként, hangsúlyoznom kell, mennyire kellemes volt Hall asszonnyal, előadónkkal dolgozni, akinek teljes eltökéltsége egyértelmű volt. Elismerően nyilatkozom a szlovén elnökség hatékony közreműködéséről is. Egy igazán nehéz feladattal esett át a tűzkeresztségen.
<P>
Végül, szeretnék elismeréssel adózni a biztos, Reging asszony elszántsága, a Bizottság szakszolgálatainak, az Ipari, Kutatási és Energiaügyi Bizottság titkárságának, valamint a két közös jogalkotó jogi és nyelvi szakértőinek technikai együttműködése előtt, akik lehetővé tették számunkra, hogy minőségi szöveget alkossunk. Örömmel elnököltem a két háromoldalú megbeszélésen, amelyek segítettek tisztázni a megvitatott és megoldott kérdéseket.
<P>
A Parlament a megegyezést kereste a Tanáccsal való megállapodás véglegesítése során, a műholdas műsorszórás, a gazdasági és ipari érdekek viszonylatában rövid határidőt szem előtt tartva. A pénzügyi befektetési szükséglet hatalmas és kockázatos, de mindannyian azt akarjuk, hogy sikerüljön. Ezért fejezem be felszólalásomat azzal, hogy felhívom az elnökséget és a Bizottságot, hogy halljuk kötelezettségvállalásukat arra vonatkozóan, hogy a szöveg elfogadásának és a pályázati kiírások közzétételének időbeosztását még a nyár előtt betartják.
<SPEAKER ID="458" NAME="Jaromír Kohlíček">
a GUE/NGL képviselőcsoport nevében. - (CS) Tisztelt elnök úr, hölgyeim és uraim! Világűr-ügyekben jelenleg az Európai Unió az egyik legfontosabb partner. Egy műholdas rendszer Galileo műholdas navigációs rendszerhez történő felállításának ambiciózus terve erre elegendő bizonyíték. Minden műhold alapú rendszernek a kommunikációban ugyanazt a rádiófrekvenciát kell használnia 1980-tól 2010 MHz-ig, illetve 2170-től 2200 MHz-ig. Logikus, hogy az állásfoglalás az egyes országok töredezett szabályozásait egységes keretben próbálja egységesíteni, és egységes üzemletetési módot kíván létrehozni a kommunikációs frekvenciák kijelölésében. Egy adott műhold esetében minden uniós tagállamra nézve azonos frekvenciáknak kell lenniük. Ez megszünteti a káros interferenciát és ugyanakkor lehetővé teszi az ágazat e részének - azaz a műholdas kommunikációnak - az egységes fejlődését. Figyelembe véve, hogy a műholdas kommunikáció területén az Európai Unió jelenleg a világpiac 40%-át fedi le, világosan láthatjuk, hogy egy közös, megkülönböztetésmentes politika jelentősen erősítheti az Unió ezen ágazatban játszott fontos szerepét.
<P>
Véleményünk szerint, a javasolt megoldás a műszaki és gazdasági kommunikációs tényezők sokkal jobb fejlődését fogja eredményezni. Csak a 27 államon átívelő, egységes megoldás győzheti le a fennálló nemzeti közigazgatási akadályokat. Ez az ágazat munkalehetőséget kínál a szakképzett munkaerőnek, és ezért tanácsos az ágazat támogatása. Az egész GUE/NGL képviselőcsoport támogatja az állásfoglalást.
<SPEAKER ID="459" NAME="Nikolaos Vakalis" AFFILIATION="PPE-DE">
(EL) Tisztelt elnök úr, hölgyeim és uraim! Hadd kezdjem azzal, hogy mennyire büszke vagyok az Európai Parlamentben most tárgyalt jelentéssel kapcsolatban végzett munkánkra.
<P>
Nem csak új technológiákról van szó. Egy egész sor új technológiai alkalmazás által játszott fontos szerepről beszélünk, mind az EU társadalmi, gazdasági és területi kohéziójának megerősítésében, mind a hagyományos gazdaság tudásalapú gazdasággá való átalakításában.
<P>
Nevezetesen, az európai polgároknak ma átadott üzenetünk, hölgyeim és uraim, az, hogy az MMSZ rendszerek végrehajtásától számított hét éven belül az Unió legutolsó falujában lakó legutolsó lakos is élvezheti majd a műholdas és mobil földi szolgáltatásokat. Ez nagyon gyors internet kapcsolatot, mobil televíziózást, műholdas telefont, és mindenekfelett, katasztrófák esetén állami védelmet és segítséget jelent.
<P>
Az Ipari, Kutatási és Energiaügyi Bizottságban keményen küzdöttünk annak biztosításáért, hogy egyetlen régiót se zárjanak ki ezekből a szolgáltatásokból. Ha ez történne, az egyes tagállamok nagyvárosi központjai és kieső területei, illetve általában az EU különböző régiói közötti digitális rés szélesedne.
<P>
Befejezésül, őszintén gratulálok és köszönetet mondok az előadónak, Hall asszonynak, és az árnyékelőadóknak, a Parlamentben és a Tanácsban annak biztosítására vívott kampányukért, hogy ezek a nagyon fontos követelmények bekerüljenek a végleges jogalkotási szövegbe, amelyről holnap fogunk szavazni.
<SPEAKER ID="460" NAME="Atanas Paparizov" AFFILIATION="PSE">
(BG) Tisztelt elnök úr! Szeretnék gratulálni Hall asszonynak, az előadónak annak biztosítására irányuló erőfeszítéseiért, hogy minden tagállam uniós polgára hozzáférjen a mobil műholdas szolgáltatásokhoz.
<P>
A Parlament erőfeszítéseinek köszönhetően a páneurópai lefedettség kritériuma kapta a legnagyobb súlyt. A többi kritérium arra is ki fog térni, hogy az üzemeltetők által ajánlott rendszerek a legtávolabbi és ritkán lakott térségekben is nyújtanak-e szolgáltatást, vagy más, általános közérdekű szolgáltatást, mint például a polgári védelem és a katasztrófavédelem.
<P>
Az állásfoglalás valós lehetőségek alapját teremti meg a szolgáltatások egyéni és a vállalati felhasználói számára az olyan országokban, mint például az enyém, a Bolgár Köztársaság, amelyek nem az EU központi térségében helyezkednek el, arra, hogy hozzáférhessenek a páneurópai mobil műholdas szolgáltatásokhoz, beleértve a szélessávú internethez, a mobil multimédia alkalmazásokhoz, a polgári védelemmel kapcsolatos szolgáltatásokhoz való hozzáférést természeti és ipari katasztrófák esetén, és természetesen megkönnyíti az Európai Unió perifériáján lévő országok versenyképességének javítását.
<SPEAKER ID="461" NAME="Anni Podimata" AFFILIATION="PSE">
(EL) Tisztelt elnök úr, biztos asszony! Mivel a rádiófrekvencia-spektrum közvagyon, a piaci erők önmagukban nem tudják biztosítani mindenki számára a kommunikáció világát. A politika és a fogyasztói gazdaság együttes szemléletmódjára van szükség. A spektrum felosztásakor annak társadalmi, kulturális és gazdasági értékére kell koncentrálni, nem csak az MMSZ szolgáltatók jövedelmének vagy az állami bevételek növelésére.
<P>
Tisztelt biztos asszony! Bevallom, először csalódott voltam az MMSZ szolgáltatók kiválasztási szempontjai miatt, különösen az Unió földrajzi lefedettségének nyomorúságos 60%-a miatt, a páneurópai földrajzi lefedettség és a páneurópai szintű mobil műholdas szolgáltatás szempontjából. Az olyan országokban, mint Görögország, ahol sok hegy és sziget található, mindenütt nehéz a száloptikás hálózatokba való beruházás, és ezért képvisel nagy fontosságot az MMSZ szolgáltatás. Az MMSZ-szel lehetséges a teljes lefedettség biztosítása a tagállamokban. Ez megkönnyíti az életképes gazdasági fejlődést, a megreformált lisszaboni stratégia céljaival összhangban.
<P>
Szeretnék köszönetet mondani az előadónak, Hall asszonynak, és képviselőcsoportom árnyékelőadójának, Trautmann asszonynak. Közreműködésüknek és a Tanáccsal folytatott hatékony együttműködésüknek köszönhetően egy egyértelműen jobb állásfoglalásra irányuló indítványhoz jutottunk el.
<SPEAKER ID="462" NAME="Zdzisław Kazimierz Chmielewski" AFFILIATION="PPE-DE">
(PL) Tisztelt elnök úr! A Parlament értékelése alatt álló európai bizottsági határozat célja, hogy minden tagállamban megteremtsék a mobil műholdas szolgáltató rendszerekhez való hozzáférés harmonizált alapelveit. A közösségi megoldások iránti igényt nyilvánvalóan indokolja a műholdas kommunikáció határokon átívelő jellege. Nem szabad azonban elfelejtenünk a megoldás különös jelentőségét, amely azt kívánja tőlünk, hogy az ezután következő eljárásban megfelelő gondosságot tanúsítsunk. Különösen oda kell figyelnünk arra, hogy a kérdéses frekvenciasávok érzékelhető kiegészítést jelentsenek a földi bázisú mobil kommunikációs hálózatok mellett, főleg a digitális szakadékként ismert jelenséggel fenyegetett területeken. Egyszerűen nem szabad megengednünk a spektrum e részének túlzott szétaprózódását, és - ami még rosszabb -a várt gazdasági jótétemények elherdálását.
<SPEAKER ID="463" NAME="Viviane Reding" LANGUAGE="FR">
Tisztelt elnök úr! Egyszerűen csak köszönöm, köszönöm a Parlamentnek, és köszönöm az előadónak, Hall asszonynak. Úgy vélem, méltóak voltak a műholdas ágazathoz, ehhez a gazdasági ágazathoz, de mindenekelőtt méltóak voltak az európai lakossághoz, akik élvezni fogják majd a mobil műholdas szolgáltatásokat: a telefont, az internetet, a televíziót, és a biztonsági szolgáltatásokat is, különösen katasztrófa esetén. Ezért itt olyan szolgáltatásunk van, ami nagyon fontos lesz a mi nagyszerű Európánk számára.
<P>
A Bizottság időközben igyekszik minden tőle telhetőt megtenni a pályázók felhívásának lehető leghamarabbi közzététele érdekében, és a lehető leghamarabb a nyár vége előttöt jelenti.
<P>
Arra kérem ezért a Tanácsot, hogy gyorsan, nagyon gyorsan cselekedjen, hogy a miniszterek júniusra döntést hozhassanak, annak érdekben, hogy ezt követően mindent a helyére tehessünk, és a holnap - azt kell, hogy mondjam, lélegzetelállító sebességgel - meghozatalra kerülő európai parlamenti határozatokat az ipar és saját polgáraink érdekében átültethessük a gyakorlatba.
<P>
Köszönöm ezt a példás munkát!
<SPEAKER ID="464" NAME="Fiona Hall">
előadó. - Tisztelt elnök úr! Valóban nagyon jó érzés volt hallani a biztos asszonytól, hogy a Bizottság minden szándéka szerint még a nyár előtt tovább kíván lépni ebben az ügyben. Ez nagyon jó hír lenne, a polgárok és az iparág számára is.
<P>
Egyébként, egyszerűen szeretném mindenkinek megköszönni a vitában tett észrevételeit, és még egyszer elmondani, hogy ez nem lett volna lehetséges mindazok kiemelkedően jó együttműködése nélkül, akik a határozat megtárgyalásában részt vettek.
<SPEAKER ID="465" NAME="Elnök">
A vitát lezárom.
<P>
A szavazásra holnap 12 órakor kerül sor.
