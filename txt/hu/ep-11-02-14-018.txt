<CHAPTER ID="018">
A köldökzsinórvérből származó őssejtek (vita) 
<SPEAKER ID="188" NAME="Elnök">
A következő napirendi pont a Bizottság nyilatkozata a köldökzsinórvérből származó őssejtekről.
<SPEAKER ID="189" NAME="John Dalli">
a Bizottság tagja. - Tisztelt elnök úr! Képviselőtársaim! Az elmúlt évtizedek tudományos felfedezései hozzájárultak a köldökzsinórvérből származó őssejtek mind gyakoribb alkalmazásához az orvoslásban. E sejtek felhasználása pozitív eredményekhez vezetett a vérbetegségekben - például leukémiában - szenvedő betegek gyógyításában.
<P>
A jövőben a köldökzsinórvérből származó őssejtek várhatóan felhasználhatók lesznek egyéb megbetegedések, különösen genetikai betegségek kezelésében. A felnőttkori őssejtek hasonlóan ígéretes eredményekkel kecsegtetnek. Azonban e lehetőségeket további kutatásokkal kell alátámasztani mindkét őssejt-típus esetében. Az emberi eredetű szervek és szövetek, így a sejtek átültetése is magában hordozza a betegségek átadásának kockázatát, ezért az Európai Unió egész területén uniós jogi keret garantálja az emberi szövetek és sejtek minőségét és biztonságát.
<P>
Azonban szeretném teljesen egyértelművé tenni, hogy a tagállamok maguk határoznak arról, hogy alkalmaznak-e köldökzsinórvérből származó őssejteket, és milyen módon teszik azt. Az Európai Unió hatásköre nem terjed ki az őssejtek felhasználásának harmonizálásra. A szövetekről és sejtekről szóló irányelv egyértelműen kimondja, hogy az Európai Unió nem sértheti a tagállamok az emberi sejtek meghatározott típusainak felhasználására vagy fel nem használására vonatkozó határozatait. Ha azonban a köldökzsinórvérből származó őssejtek felhasználását valamely tagállam engedélyezi, köteles az irányelv minőségre és biztonságra, valamint a közegészség védelmére és az alapvető jogok tiszteletben tartására vonatkozó követelményeinek eleget tenni.
<P>
Egyetértek Önökkel abban, hogy elengedhetetlen a lakosság pontos és objektív tájékoztatása a köldökzsinórvérből származó őssejtek alkalmazásának előnyeiről és korlátairól. Az ilyen jellegű információszolgáltatás szintén a tagállamok hatáskörébe tartozik. A Bizottság arra ösztönzi a tagállamokat, hogy tegyenek lépéseket e téren, amit egyes tagállamok már meg itt tettek.
<P>
Végezetül, szeretném Önöket biztosítani arról, hogy a Bizottság rendszeresen ellenőrzi a szövetekről és sejtekről szóló irányelv átültetését és végrehajtását. Ami azt illeti, a Bizottság elfogadott egy közleményt az irányelv alkalmazásáról, amelyet 2010. januárban a Parlamentnek is elküldött.
<SPEAKER ID="190" NAME="Peter Liese" LANGUAGE="DE">
Tisztelt elnök úr! Biztos úr! Örömmel látom, hogy a késői óra ellenére részt vesznek e fontos kérdés parlamenti vitáján. Hölgyeim és uraim! Az őssejtkutatás nagy lehetőségeket kínál a betegeknek, akiknek jelenleg nem tudunk megfelelő segítséget nyújtani. E téren sok dolog még kezdeti kutatási fázisban van és bizonytalan, ennek ellenére a szóban forgó betegeknek több mint 70 betegség esetében nyújthat valamilyen módon segítséget felnőttkori vagy köldökzsinórvérből származó őssejt.
<P>
Napjainkban a köldökzsinórvérből származó őssejteket túlnyomó részben allogenikus transzplantációk esetén alkalmaznak, más szóval, a köldökzsinórvért például leukémiában szenvedő - nem az adott vért adományozó - gyermekek gyógyítására használják. Léteznek autológ terápiás eljárások is, azonban a köldökzsinórvért adományozó gyermekek ma még csak csekély számú és igen korlátozott területen élvezhetik azok előnyeit. Ezért az a véleményem, hogy az EU hatáskörében mindenekelőtt a nyilvános őssejtbankokat támogató politikát kell kialakítani. Ezt támogathatjuk, de nem tehetjük kötelezővé. Mindezt figyelembe véve nem tilthatjuk az autológ kezeléseket és a vonatkozó intézkedéseket sem. Végső soron a szülőknek kell dönteniük, ám a nemzeti politikák keretében tájékoztatást kell nyújtani számukra az esélyekről és a kockázatokról.
<P>
Egyértelmű minőségi és biztonsági előírásokra van szükség. E tekintetben állandóan ébernek kell lennünk, hogy olyan őssejtek ne kerüljenek felajánlásra, amelyek az alkalmazás pillanatában már nem alkalmasak felhasználásra, mert nem felelnek meg a minőségi és biztonsági előírásoknak. Fontossági sorrendet kell felállítanunk e terület kutatásában, mivel egyértelmű, hogy ez a fajta kutatás igen közelről érinti a pácienseket. Továbbá támogatnunk kell a szülőket a helyes döntés meghozatalában annak érdekében, hogy a köldökzsinórvér ne vesszen kárba, hiszen az értékes segítség lehet más gyermekek, vagy esetleg a saját gyermekük számára a jövőben. Ezt szem előtt tartva kell intézkednünk - mint már említettem - saját hatáskörünkön belül, ám már ma sokat tehetünk e téren.
<SPEAKER ID="191" NAME="Frédérique Ries" LANGUAGE="FR">
Tisztelt elnök úr, biztos úr! Képviselőtársaim! Szeretnék köszönetet mondani szerzőtársaimnak, különösen Liese úrnak, aki épp az előbb szólalt fel, és Peterle úrnak a köldökzsinórvér-adományozásról - vagy élet-adományozásról, ha úgy tetszik - szóló rendkívül jó kezdeményezésért. Ez az adományozás lehetővé tette, hogy a bőségesen rendelkezésre álló őssejtek transzplantációjának köszönhetően az orvostudomány az elmúlt 20 évben rendkívüli és kimagasló előrelépéseket tett. Napjainkban több mint 80 betegség, elsősorban rák - agydaganat, vérrák, leukémia, nyirokcsomó-daganat - anémia, autoimmun betegségek és bizonyos ritka betegségek kezelésében alkalmazzák, és a lista egyre nő.
<P>
Ennek ellenére Európában a nagyszerű lehetőségeket és reményt nyújtó köldökzsinórvérnek csak egy százaléka kerül megőrzésre - az évi több mint 15 millió születés egyetlen százaléka. Ezenkívül, ez egyes országok között óriási eltérések mutatkoznak: a regisztrált adományok száma Belgiumban és Franciaországban is 7 ezer, noha az utóbbi népessége északi szomszédjáénak hatszorosa.
<P>
Ezért felkérjük a Bizottságot, hogy a 27 tagállammal együttműködve indítsa el a biztos úr által már említett, a leendő szülőket megszólító tájékoztató kampányt, hogy az adományozások - amelyek nagyon is szükségesek - megvalósulhassanak. A jól értesült európai anyák biztosan szívesen adnak kétszer életet.
<P>
Ezért hiszem, hisszük, hogy a már említett és a második kérdésünk tárgyát képező, a szövetek és sejtek minőségéről és biztonságáról szóló 2004-es irányelv egységes átültetésén kívül elengedhetetlen, hogy Európa határozottan ösztönözze a tagállamokat a szülészetek akkreditációs eljárásainak és rendszereinek egyszerűsítésére. A köldökzsinórvér-megőrzéshez és tároláshoz engedéllyel rendelkező szülészetek száma még mindig nagyon alacsony, és ezt a számok is alátámasztják. Nem engedhetjük meg, hogy a nyilvános vagy privát vérbankba kerülő vér rendeltetését és felhasználását övező heves vita és ellentét - amelynek megoldása nem feladatunk - megakadályozzon bennünket abban, hogy beszéljünk e technikáról, erről szól Eliane Gluckman professzor asszony felhívása is, aki egész karrierjét annak szentelte, hogy a köldökzsinórvér-adományozás egyben az élet adománya is lehessen.
<SPEAKER ID="192" NAME="Margrete Auken" LANGUAGE="DA">
Tisztelt elnök úr! Természetesen egyetértek azzal, ami a kutatást és gyógyítást egyaránt szolgáló őssejtbankok létrehozásának fontosságáról elhangzott. Az őssejtekhez könnyen hozzá lehet jutni, ha erre valaki előre felkészül, és személy szerint úgy vélem, hogy a témát nem kellene transzplantációs kérdésként kezelni. Sőt, úgy gondolom, hogy az lenne a megoldás, ha az őssejtekhez szabadon hozzájuthatnánk, amelyet a szülők megakadályozhatnának, de nem lenne szükség a beleegyezésükre. Úgy vélem, hogy ez kevésbé fontos szempont.
<P>
Ugyanakkor fontosnak tartom, hogy a Liese úr és mások által fölvetett biztonsági intézkedéseken túl ne feledkezzünk meg arról sem, hogy e terület fejlődési lehetőségeiről sem tudunk eleget. Ezért fontos az őssejtbankok létrehozása. Először is, úgy hiszem, hogy ezeknek a bankoknak nyilvánosnak kell lenniük, hiszen olyasmiről van szó, amit mindenki számára elérhetővé kell tenni. A felhasználás túlnyomó részét más emberek kezelése teszi majd ki. Egyúttal fontos felhívni a figyelmet a lehetséges csapdákra is. Ismerünk eseteket, amikor megpróbáltak rávenni szülőket, hogy fizessenek egyfajta biztosítékot a bankban elhelyezett és a gyermeküknek fenntartott "biztonsági tartalék” fejében. Ez felesleges pénzkidobás.
<P>
Igen ritka, hogy valakinek a saját gyermekét kell ily módon kezeltetnie, és határozottan úgy gondolom, hogy az őssejtbankokat elsősorban általános kutatási és kezelési célra kell létrehozni. Ez meghozná az általunk célul kitűzött nyitást. Az a véleményem, hogy már-már félrevezetnénk a szülőket, ha azt hinnék, hogy ezzel nagyban hozzájárulhatnak gyermekük egészségének megóvásához. A köldökzsinórvérrel mások egészségének megóvásához kellene hozzájárulniuk és őszintén remélem, hogy képesek leszünk ezt szélesebb körben elérhetővé tenni. Sajnálatos, hogy egy ennyire fontos anyag, amely jelenleg is rendelkezésünkre áll, egyszerűen kárba vész, mert nem fordítunk rá kellő figyelmet.
<SPEAKER ID="193" NAME="Marisa Matias" LANGUAGE="PT">
Tisztelt elnök úr! Biztos úr! Én is szeretném kihangsúlyozni, hogy véleményem szerint ez a téma túl fontos ahhoz, hogy mi, európaiak továbbra is abban a hazugságban éljünk, amiben eddig. Mindegy hogy nevezzük, hazugságnak vagy hamis ígéretnek, a köldökzsinórvérből származó őssejtek gyűjtése kapcsán folytatott tevékenységünket félrevezető információkra alapoztuk.
<P>
Jól tudjuk, mint ahogy az már el is hangzott, hogy Európában a köldökzsinórvérből származó őssejtek gyűjtése alig éri el az egy százalékot. Ugyanakkor azzal is tisztában vagyunk, hogy a bennük rejlő lehetőség a már említett betegségek, például a rák, az Alzheimer-kór és más ritka betegségek kezelésében végtelen lehet. A lehetőségek óriásiak.
<P>
Ennek ellenére engedtük, hogy egy sor magán sejtbank jöjjön létre, amelyek aztán úgy tájékoztatták a szülőket, hogy születendő gyermekük őssejtjeit ott tárolhatják, hogy a jövőben - szükség esetén - felhasználhassák azokat.
<P>
Azt gondolom, hogy ennél sokkal felelősségteljesebben kell viselkednünk, hiszen, mint tudjuk, ennek az eshetősége igen kicsi. Ez a hamis ígéret a szülőknek igen sok pénzébe kerül. Portugáliában például ez a minimálbér három és félszeresébe.
<P>
A megoldás tehát egyértelműen a nyilvános őssejtbankok létrehozása, hiszen csak nyilvános bankokkal tudjuk garantálni az egyenlő felhasználást és hozzáférést, az eredményes orvosi kezelést és a további kutatást, amely mindenki számára elérhető, és elkerülhetjük, hogy az őssejteket egyfajta árucikként vagy üzletként kezeljék, amely virágzik, de csak a kivételezettek számára elérhető.
<P>
Úgy érzem tehát, hogy a szolidaritás, a józan ész és a pártatlan információ nem minősíthető különös kérésnek. Nem áll jogunkban ilyen intézkedéseket elrendelni, de képesek vagyunk ösztönzőleg hatni. Képesek vagyunk rá, és hiszem, hogy az egyenlőség érdekében így is kell tennünk.
<SPEAKER ID="194" NAME="Alojz Peterle." AFFILIATION="PPE">
(SL) Tisztelt elnök úr! Biztos úr! Örömmel tölt el, hogy figyelemmel kísérik kérdésünket. Meggyőződésem, hogy ezzel az intézkedésünkkel közelebb kerülünk a polgárokhoz.
<P>
Korábban a hidrogénüzemű gépjárművek jóváhagyásáért felelős előadóként dolgoztam, és meggyőződésem, hogy legalább annyi figyelmet kell fordítanunk a köldökzsinórvérből származó őssejtekre is. Amint azt Önök is említették, csakugyan lenyűgözőek az őssejtek alkalmazásának lehetőségei, amely nem csupán a betegeket és a szülőket tölti el nagy izgalommal, hanem az alkalmazási területek egyre szélesebb körét felismerő kutatókat is.
<P>
Ahogy az korábban elhangzott, fontos, hogy az Európai Bizottság arra ösztönözze a tagállamokat, hogy tegyenek lépéseket e téren. Valóban úgy tűnik, hogy amire ma leginkább hulladékként tekintünk, a jövőben saját vagy másvalaki egészségének forrása lehet.
<P>
Ebben az összefüggésben úgy vélem, hogy stratégiára van szükségünk. Tisztában kell lennünk azzal, hogy mit ösztönzünk, milyen tájékoztatást nyújtunk a szülőknek és más személyeknek és, természetesen, hogy milyen kutatást végzünk. Meggyőződésem, hogy ez egy nagyszerű lehetőség annak bizonyítására, hogy a lakosság oldalán állunk és a jó ügyért dolgozunk.
<SPEAKER ID="195" NAME="Antonio Cancian" AFFILIATION="PPE">
(IT) Tisztelt elnök úr, biztos úr! Képviselőtársaim! Bár e késői órán került rá sor a vitára, nagyon fontos kérdésnek tartom, amely nagy figyelmet érdemel, mivel a köldökzsinórvérből származó őssejtek terápiás felhasználását bátorítani kell, ahogyan az őssejt-adományozást szélesebb körben lehetővé tévő kezdeményezéseket és tájékoztató kampányokat is ösztönözni és támogatni kell minden szinten, legfőképpen európai szinten.
<P>
Már elhangzott, hogy ez nem tartozik az Unió hatáskörébe. Azonban lehetséges volna, hogy a 2004/23/EK irányelv átültetése ne határozza meg ugyanazon őssejtek adományozásának, tesztelésének, megőrzésének és elosztásának minőségi és biztonsági előírásait?
<P>
Feltétlenül gondoskodni kell arról, hogy az eltérő nemzeti jogszabályokat egységesen alkalmazzák az egyes európai országokban, hogy az európai betegek és szülők egyenlő jogokat élvezhessenek és azonos szabályok vonatkozzanak rájuk.
<P>
Rendkívül fontos, hogy a köldökzsinórvér nyilvános bankokban kerüljön megőrzésre nemzeti és európai szinten is, hiszen a rászoruló páciensekhez így juttatható el a leghatékonyabban, ezáltal segítve gyógyulásukat és egyenlő jogokat biztosítva mindenki számára.
<SPEAKER ID="196" NAME="Seán Kelly" AFFILIATION="PPE">
Elnök úr! A legutóbbi írországi választások során az embrionális őssejtkutatás igen vitatott téma volt. A most folyó választások során az orvostudomány alig került szóba. Nyilvánvaló, hogy a gazdasági helyzet került a középpontba, ugyanakkor az orvostudomány is jelentős előrelépéseket tett. Nagyon szerencsésnek mondhatjuk magunkat, mivel az Európai Unió területén számos intézetben kimagasló kutatás folyik, és kiváló orvosok állnak rendelkezésünkre.
<P>
A köldökzsinórvérből származó őssejtek kutatása például olyan terület, ahol előrelépés történt. Állítások szerint ez a kutatás 70 vagy 80 betegség kezelésére teremt lehetőséget. Ez bátorítandó feladat és ezért fontos, hogy az etikai keretek betartása mellett lehetőség nyíljon az ilyen típusú kutatásra és szolgáltatásra. Amint arra a biztos úr is rámutatott, igen sok múlik a tagállamokon is az alkalmazás, és különösen a megfelelő időben végrehajtott követő intézkedések tekintetében.
<SPEAKER ID="197" NAME="Nicole Sinclaire" AFFILIATION="NI">
Elnök úr! Ahogy azt több képviselőtársam megemlítette, ez egy rendkívül fontos vita, amelynek témáját nem csak itt a Parlamentben az Európai Unió kereteiben kell megtárgyalni, hanem a lehető legszélesebb körben. A kérdéssel kapcsolatban még magamnak is döntenem kell. Újra és újra elbizonytalanodom, mivel egyfelől ott a katolikus neveltetésem, másfelől viszont a modern tudomány és az általa kínált előnyök.
<P>
Ezt figyelem bevéve, talán most először megdicsérek egy biztost. A biztos úr nagyon helyesen fogalmazott, amikor azt mondta, hogy a kérdést a tagállamok hatáskörében kell hagynunk. Az Európai Unión belül fennálló kulturális és vallási különbségeket tiszteletben kell tartani, és semmilyen körülmények között nem szabad megvonni a tagállamok döntési jogát e témában.
<SPEAKER ID="198" NAME="Miroslav Mikolášik" AFFILIATION="PPE">
(SK) Tisztelt elnök úr! Az őssejtek fő forrásának számító köldökzsinórvér gyűjtéséről és tárolásáról szeretnék beszélni. A korábban a méhlepénnyel együtt megsemmisítésre került köldökzsinórvér születéskor történő begyűjtésével a differenciálatlan őssejtek értékes forrásához jutunk anélkül, hogy ezzel kellemetlenséget okoznánk az anyának vagy gyermekének, ezek a sejtek azután módosíthatók és a jövőben bármikor felhasználhatók például leukémia vagy 70 más betegség kezelésére. Szeretném megkérdezni, hogy mi az oka annak, hogy Európában csak az őssejtek 1%-át gyűjtjük be születéskor, és természetesen egyet kell értenem a biztos úrral, aki kijelentette, hogy e kérdés szabályozása elsősorban tagállami feladat, ugyanakkor a Bizottság a tagállamokkal együtt sokat tehet azért, hogy a szülők kellő tájékoztatást kapjanak az őssejtek előnyeiről az őssejtterápia és a regeneratív gyógyítás terén elért előrelépés tükrében. Ezt a fejlett terápiás gyógyszerkészítményekről szóló irányelv egykori előadójaként mondom.
<SPEAKER ID="199" NAME="Brian Crowley" AFFILIATION="ALDE">
Tisztelt elnök úr! Én is szeretném megköszönni a biztos úr hozzászólását a vitához.
<P>
Az említett aggályokra lehetséges megoldás volna, ha a vérbankok nemzeti nyilvántartása működne nyilvántartóként és forrásként, és ott történne a köldökzsinórvérből származó őssejtek tárolása. Ez megoldaná a képviselőtársaim által említett, a tárolás költségére vonatkozó problémák egy részét.
<P>
A már meglévő nemzeti vérbankokban bevált módszert alkalmaznak a vérellátás minőségének szabályozására és felügyeletére. Ez jó módszer volna egyes problémák megoldására. Sok képviselőtársamhoz hasonlóan én is hiszek abban, hogy az őssejtek alkalmazása óriási lehetőséget kínál a betegségek jövőbeni gyógyításában.
<P>
Azonban óvatosnak kell lennünk, hogy az embereket ne kecsegtessünk hamis reményekkel, mert túl gyakran hallottuk már, hogy az őssejtkutatás mellett a biotechnológia egyéb területei is hamis reményeket keltenek. Alapvető tudományos értékek és érdemi kutatás szükséges, hogy a beígért eredmények meg is valósuljanak.
<SPEAKER ID="200" NAME="John Dalli">
a Bizottság tagja. - Elnök úr! Kétségtelen, hogy az őssejtek gyógyításban való alkalmazása terén elért előrelépést általános nagyrabecsülés övezi. Egyetértünk abban is, hogy ezt támogatni kell.
<P>
A tisztelt képviselőtársaim által is említett problémák elsősorban a tájékoztatással, másodsorban pedig a tárolással kapcsolatosak.
<P>
Ami a tájékoztatást illeti, mindannyian egyetértünk abban, hogy elengedhetetlen a szülők és a közvélemény pontos és tényszerű tájékoztatása az őssejtek, beleértve a köldökzsinórból származó őssejtek alkalmazásának előnyeiről és korlátairól. Az ilyen jellegű információszolgáltatás a tagállamok hatáskörébe tartozik, amelyeknek az őssejtek előnyeiről és korlátairól, valamint azok felhasználásáról alkotott véleménye és politikája eltérő lehet. Sok tagállam már megkezdte saját információs kampányát és egyéb tájékoztató tevékenységeit. A Bizottság támogatja a tagállamok ilyen jellegű szerepvállalását.
<P>
Ami a tárolást illeti, közismert, hogy magánvállalatok kínálnak szülők számára köldökzsinórvér-tárolási szolgáltatást. Azonban számos tagállam hozott létre nyilvános őssejtbankot emberbaráti és önkéntes köldökzsinórvér-adományokból.
<P>
Az Európai Unió szövetekről és sejtekről szóló irányelve minden - nyilvános és magán - szövetfeldolgozó és -tároló egységre vonatkozik. Az irányelv megfogalmazza az önkéntes és térítésmentes adományozás, a donor névtelenségének és önzetlenségének, valamint a donor és a páciens közötti szolidaritás alapelveit. 2004-ban az Európai Etikai Csoport javaslatot tett az őssejtek nyilvános bankokban történő tárolására, amely egyenlő hozzáférési lehetőséget biztosítana mindenki számára.
<SPEAKER ID="201" NAME="Elnök">
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="202" NAME="Elena Oana Antonescu" LANGUAGE="RO">
A köldökzsinórvérből származó őssejtekkel kapcsolatos tevékenységek világpiaci értéke 2010-ben megközelítőleg 3,34 milliárd euró volt. Az előrejelzések szerint, 27%-os éves növekedési aránnyal számolva, ez a szám a 2015-re elérheti a 11 milliárd eurót. Amikor az őssejt a gyógyszerkutatás új "Eldorádója”, sok kutató igyekszik mihamarabb kihasználni ezt a piaci rést, miközben figyelmen kívül hagyják az ezen eljárásokra vonatkozó minőségi és biztonsági előírásokat. Véleményem szerint a Bizottságnak nagyobb szerepet kell vállalnia a páciensek és az egészségügyi dolgozók tájékoztatásában a köldökzsinórvérből származó őssejtek gyűjtésének előnyeiről. Ugyanakkor külön figyelmet kell fordítania arra, hogy minden tagállam betartsa az emberi szövetek és sejtek adományozásának, gyűjtésének, tesztelésének, feldolgozásának, tárolásának és szétosztásának minőségi és biztonsági minimumkövetelményeit.
<SPEAKER ID="202" NAME="Anna Záborská" LANGUAGE="SK">
Dalli biztos úr tájékoztatott bennünket az Európai Bizottságnak a köldökzsinórvérből származó őssejtek kutatásával kapcsolatos igen óvatos álláspontjáról. Ez az álláspont aligha meglepő. A Bizottság a hetedik keretprogramban igen tetemes támogatást biztosított a vitatott őssejtkutatásra és most fél beismerni, hogy a kutatás nem váltotta be a hozzáfűzött reményeket. Továbbá mára az is világossá vált, hogy a meg nem született gyermekek testéből származó őssejtek kutatási eredményei meg sem közelítik a köldökzsinórvérből kinyert őssejtek eredményeit. Ez a vér egészen a közelmúltig biológia hulladéknak számított. A sikeres kísérletekről és köldökzsinórvérből származó őssejtek alkalmazásáról szóló legutóbbi beszámolók fényében a Bizottság mivel igazolja azt a morálisan elfogadhatatlan eljárást, amelynek keretében emberi embriókat hoznak létre kutatási célokra? Továbbá a semmitmondó vélemény helyett Dalli biztos úr ma miért nem számolt be a Bizottság konkrét tervéről, amely a köldökzsinórvér születéskor történő nagyobb arányú begyűjtését szolgálja? Remélem, hogy ez azért nem történt meg, mert a munkatársai még lázasan dolgoznak e terven. Feltételezem, hogy a Bizottság a tervben javaslatot tesz olyan eljárásra is, amely leveszi a szülők válláról a köldökzsinórvér begyűjtésének és későbbi tárolásának anyagi terhét. Abban is bízom, hogy a terv részeként az őssejtkutatás területének prioritásait is újragondolják majd.
