<CHAPTER ID="002">
Az elnök nyilatkozata
<SPEAKER ID="006" NAME="Elnök">
Hölgyeim és uraim, a koszovói parlament tegnap kikiáltotta Koszovó függetlenségét. Várható volt ez a döntés, és Koszovó állampolgárainak azon elhatározását tükrözi, miszerint békés módon kívánják a saját kezükbe venni politikai sorsukat és függetlenségük intézményes kialakítását.
<P>
Körülbelül egy évvel ezelőtt, az Athisaari-jelentés következményeként az Európai Parlament jóváhagyta Koszovó felügyelt szuverenitását. A Belgrád és Priština közötti tárgyalások rendkívül nehéznek bizonyultak, és sajnálatos módon nem vezettek egy a felek számára kielégítő megoldáshoz. Ahogy az gyakran lenni szokott a politikában, itt sem oldódott meg minden varázsütésre. A közelmúlt történelmének súlya minden bizonnyal hozzájárult ehhez a helyzethez. Ugyanakkor el kell mondani, hogy Koszovó helyzete nem tekinthető precedensnek. Koszovó ENSZ-protektorátusi státusza egyedi és különleges eset, amit semmiféleképpen sem hasonlíthatunk más területek helyzetéhez.
<P>
Minden érintettet szeretnék megkérni, hogy használja józan eszét és maradjon higgadt. Biztos vagyok benne, hogy Koszovóban mindenki - szerbek és koszovóiak egyaránt - a régió stabilizációjára és fellendítésére törekszik. Természetesen az Európai Uniónak és az Európai Parlamentnek is ez az elsődleges célja. A mi feladatunk, hogy arra ösztönözzük Koszovó politikai vezetőit, hogy felelősséggel végezzék feladataikat, és olyan demokratikus politikai intézményrendszert hozzanak létre, amely tiszteletben tartja a többetnikumú Koszovó minden állampolgárának jogait és szabadságait, és amely jószomszédi kapcsolatokat ápol a szomszédos országokkal.
<P>
Ezzel kapcsolatosan pedig üdvözlöm a Tanács döntését az Yves de Kermabon által vezetett EULEX misszió Koszovóba küldéséről. A misszió elsődleges feladata az lesz, hogy segítséget nyújtson a koszovóiaknak a rendfenntartás, illetve a jogállamiság fenntartása terén, a zökkenőmentes átmenet biztosítása érdekében.
<P>
Szintén üdvözlöm Pieter Feith uniós különleges képviselő koszovói kinevezését. Ez bizonyítja az Európai Unió világos és határozott elkötelezettségét, valamint azt az akaratunkat, hogy valami gyakorlatiasat tegyünk a Balkán-félsziget tartós stabilitása érdekében.
<P>
Bízom abban, hogy az Általános Ügyek Tanácsa bölcs döntést fog ma délután hozni. A nyugat-balkáni országoknak vannak európai törekvéseik. Csatlakozásukra a közeljövőben bizonyosan nem kerül sor, de ezek az országok mindenféleképpen rendelkeznek ezzel a lehetőséggel. Ennek fényében segítenünk kell Szerbia és Koszovó állampolgárait abban, hogy maguk mögé tehessék az európai integrációról alkotott nézetkülönbségeiket, amire Európa más részein már sor került. A szerdai vita jó kiindulási pont lehet erre.
