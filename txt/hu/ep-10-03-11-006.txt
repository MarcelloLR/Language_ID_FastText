<CHAPTER ID="006">
Az elnök nyilatkozata
<SPEAKER ID="103" NAME="Elnök">
Hölgyeim és uraim! Mielőtt rátérnénk a szavazásra, szeretnék egy rövid bejelentést tenni, hiszen ma tartjuk a terrorizmus áldozatainak hatodik európai napját.
<P>
Több mint 5 000 európai áldozat emléke előtt tisztelgünk, és kifejezzük szolidaritásunkat a terrorizmus barbársága miatt megsebesült, szenvedni kényszerült számtalan emberrel is.
<P>
A hat évvel ezelőtti, 2004. március 11-i madridi bombatámadások, amelyekben 17 ország 191 polgára vesztette életét, valamint a 2005. július 7-i londoni bombarobbantások az európai földön valaha elkövetett legszörnyűbb terrorcselekmények közé sorolhatók.
<P>
A terrorizmus támadás mindannyiunk ellen: egyenesen a demokratikus társadalmunk szövetét támadja.
<P>
Ezért Európa mindig is egyként fog küzdeni a terrorizmus ellen, legyen az szeparatista, vallási vagy politikai indíttatású.
<P>
A terrorizmust soha semmilyen módon és semmilyen okfejtéssel nem lehet megindokolni. Ez az európai nap lehetőséget biztosít számunkra, hogy megmutassuk: nincs az a terrorista és nincs az a terrorcselekmény, aki vagy amely képes lenne megrendíteni vagy elpusztítani az alapértékekbe, vagyis az alapvető emberi jogokba és a demokráciába vetett hitünket.
<P>
(Taps)
