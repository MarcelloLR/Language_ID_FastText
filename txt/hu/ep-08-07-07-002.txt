<CHAPTER ID="002">
Az elnök nyilatkozata
<SPEAKER ID="006" NAME="Elnök">
Hölgyeim és uraim, számos felkérést követően egy rövid nyilatkozatot szeretnék tenni Ingrid Betancourt és még további túszok szabadon engedéséről.
<P>
Ingrid Betancourt, Keith Stansell, Thomas Howes, Marc Gonsalves, Juan Carlos Bermeo, Raimundo Malagón, José Ricardo Marulanda, William Pérez, Erasmo Romero, José Miguel Arteaga, Armando Florez, Julio Buitrago, Armando Castellanos, Vianey Rodríguez és John Jairo Duran személyeket elrabolta és több évig fogva tartotta a kolumbiai FARC terrorszervezet. Végül szerdán, 2008. július 2-án, szabadon engedték őket, a kolumbiai hadsereg sikeres katonai hadműveletének köszönhetően.
<P>
Az Európai Parlament örömmel fogadta Ingrid Betancourt és túszul ejtett társainak szabadon engedését, illetve családtagjaik örömével is együtt érez. Ez az esemény egy nagyon fájdalmas időszak végét jelenti, és arra emlékeztet minket, hogy soha nem szabad feladnunk a reményt.
<P>
Beszéltem Uribe elnök úrral múlt héten csütörtökön, és gratuláltam kormányának, hadseregének, valamint a kolumbiai polgároknak a sikeres hadműveletért. Szeretném ismét hangsúlyozni, hogy a demokráciának soha nem szabad meghátrálnia a terrorizmussal szemben, és a bűnüldözés politikai, illetve erkölcsi kötelesség.
<P>
Továbbra is minden erőfeszítést meg kell tennünk annak érdekében, hogy az összes túszt szabadon engedjék. Betancourt asszonyt 2002. február 23-án rabolták el. Azóta az Európai Parlament részt vett a kiszabadítására irányuló ismételt erőfeszítésekben. Ingrid Betancourt 2006-ban, a País Libre Alapítvánnyal együtt, a gondolat szabadságáért járó Szaharov-díj első három helyezettje közé került.
<P>
Hölgyeim és uraim, az Európai Parlament úgy véli, hogy Ingrid Betancourt elkötelezettsége a tartós béke iránt Kolumbiában rendkívüli jelentőségű volt, és az is marad. Most pedig kötelességünk folyamatosan arra törekedni, hogy a közvélemény tájékoztatást kapjon a még fogságban lévő túszok drámai helyzetéről Kolumbiában, illetve küzdenünk kell a szabadon bocsátásukért.
<P>
Múlt héten meghívtam Betancourt asszonyt egy látogatásra az Európai Parlamentbe, egy neki megfelelő időpontban, miután felgyógyult. Ebben a helyzetben sürgetni kívánom a FARC szervezetet - a többi terrorszervezettel együtt -, hogy tegyék le fegyvereiket, és szüntessék meg az irracionális és értelmetlen erőszakos cselekedeteiket. Soha nem fogunk engedni a terrorizmusnak! Felhívást teszek minden túsz szabadon engedésére, és kérem az érintett feleket, hogy fogadják el a kolumbiai kormány együttműködésre irányuló javaslatát az ügy békés rendezése érdekében.
<P>
(Taps)
<P>
Hölgyeim és uraim, engedjék meg, hogy szeretettel üdvözöljem a Házban az új francia elnökség képviseletében Jean-Pierre Jouyet-t, az európai ügyek államminiszterét. Első alkalommal fordul elő, hogy egy kormány képviselője jelen van a közös munkánk legelejétől. Remélem, hogy folytathatjuk a munkánkat, ami különösen jól és sikeresen indult.
<P>
(Taps)
