<CHAPTER ID="015">
Sürgős segély Haitinek (vita) 
<SPEAKER ID="089" NAME="Elnök">
A következő napirendi pont a Bizottság nyilatkozata a sürgős segélyről Haitinek.
<SPEAKER ID="090" NAME="Maria Damanaki">
a Bizottság tagja. - Elnök úr! A Bizottságot mélységesen aggasztja a haiti kolerahelyzet súlyosbodása.
<P>
A kórházban kezelt esetek között napról napra rohamosan emelkedik a halálos áldozatok száma. A kórházba szállított személyek száma több mint 20 000. Az elmúlt hét végéig több mint 1100 személy vesztette életét. De sajnos félő, hogy ezeket a számokat súlyosan alábecsülték. A halálozási arány nagyon magas és azt mutatja, hogy a betegek túl későn jutnak el az egészségügyi központokba.
<P>
A kolera kezelése egyszerű, de a halálos áldozatok számának csökkentéséhez kulcsfontosságú a kezeléshez való korai hozzáférés. A kolerabetegek kezelése jelentős emberi erőforrás igénybevételével is jár. A haiti közegészségügyi rendszer jelenleg a nemzetközi közösség jelentős támogatása ellenére is súlyosan túlterhelt.
<P>
A Médecins sans Frontières (Orvosok Határok Nélkül, MSF) mint az egyik vezető egészségügyi szereplő valamennyi Haitiben jelenlévő csoportot és ügynökséget arra szólít fel, hogy fokozzák és gyorsítsák fel erőfeszítéseiket.
<P>
Már az egész ország érintett. A járvány riasztó ütemben terjed a fővárosban, Port-au-Prince-ben. A nagyon rossz higiénés körülmények és a tiszta vízhez való szűkös hozzáférés következtében az olyan nyomornegyedek, mint a Cité Soleil, különösen ki vannak téve a fertőzés veszélyének.
<P>
Az életek megmentésére koncentrálunk az érintettek azonnali kezelésével, a tiszta vízhez való hozzáférés fokozásával, a higiénikusabb viselkedésmódok előmozdításával, valamint az epidemológiai felügyelet támogatásával, hogy tudjuk, hol és milyen módon terjed a járvány.
<P>
A Bizottság megfelelő orvosi szakértelemmel fokozta humanitárius jelenlétét és forrásokat - 12 millió eurót - mozgósított annak érdekében, hogy támogassa partnereit Haitiben.
<P>
Az Európai Bizottság megfigyelési és tájékoztatási központja az európai polgári védelmi mechanizmust is aktiválta és máris társfinanszírozóként vett részt a Franciaország által nyújtott természetbeni segítség szállításában.
<P>
Egy másik, ausztriai felajánlás éppen most került be a rendszerbe. Egy tagállami szakértőkből álló uniós védelmi és technikai támogató csoport a hét elején kerül bevetésre. Az Egészség- és Fogyasztóügyi Főigazgatóság az Európai Betegségmegelőzési és Járványvédelmi Központ szakértőit küldte a helyszínre annak érdekében, hogy felmérjék, mi lenne a legjobb módja a haiti járványügyi felügyelet megerősítésének, és a további együttműködés lehetőségét is mérlegelik.
<P>
A közelmúltban, a polgári zavargások során Cap Haitien-ben és Port-au-Prince-ben történt eseményeket követően partnereinkkel és az illetékes ENSZ-ügynökségekkel szorosan figyelemmel kísérjük a biztonsági helyzetet, különösen a november 28-i elnökválasztások előtt.
<P>
A Bizottság kapcsolatban állt az ENSZ humanitárius ügyekért és a gyorssegélyek koordinációjáért felelős főtitkárhelyettesével, Amos bárónővel. Teljes mértékben támogatjuk Amos bárónőt annak hangsúlyozásában, hogy mennyire fontos, hogy a hazai és a nemzetközi segélymunkások megszakítás nélkül folytathassák életmentő tevékenységeiket.
<P>
A kolerahelyzet komoly és gyors súlyosbodására való tekintettel sürgősen újabb hozzájárulásokra van szükség ahhoz, hogy betömjük a lyukakat az egészségügyi ellátás, a vízellátás, a közegészségügy, a higiénia és a logisztika területén. A prioritások közé tartozik az egészségügyi személyzet, valamint a vízellátással, a közegészségüggyel és a higiéniával foglalkozó szakszemélyzet, továbbá ide tartoznak az egészségügyi felszerelések, az ágyak, a víztisztító berendezések és tabletták. Ezért a Bizottság felvette a kapcsolatot a belga elnökséggel és a tagállamokkal, hogy ösztönözze a további uniós támogatást és ilyen módon segítse Haitit ebben a válságos és nehéz időszakban. Az uniós támogatás az európai polgári védelmi mechanizmus keretében is megvalósítható.
<P>
Dicséretesek a haiti és a nemzetközi segélymunkások által a jelenleg a helyszínen uralkodó kihívásokkal szemben tett szüntelen erőfeszítések, de világos, hogy pusztán a válság mértéke is még több eszközt és forrást tesz szükségessé. Ezért most partnereinkkel együtt keményen dolgozunk azért, hogy fokozni tudjuk a szükséghelyzetre adott válaszunkat, de tekintettel a gyorsan romló helyzetre, minden bizonnyal nehéz időknek nézünk elébe.
<P>
A nemzetközi közösségnek a haiti néppel szemben tanúsított folyamatos szolidaritása továbbra is rendkívül fontos. Ezért szólítom fel valamennyiüket arra, hogy tegyenek meg minden önöktől telhetőt a tagállami támogatások fokozásáért egy súlyos humanitárius katasztrófa elkerülése érdekében.
<SPEAKER ID="091" NAME="Michèle Striffler" LANGUAGE="FR">
Elnök úr, Damanaki asszony, hölgyeim és uraim! A kolerajárvány már több mint 1200 életet követelt, és további több mint 52 000 embert fertőzött meg. Így a nemzetközi szervezetek erős haiti jelenléte ellenére is napról napra romlik a helyzet, és a következő néhány hónap során kb. 400 000 emberre terjedhet ki a járvány.
<P>
Természetesen örülök annak, hogy az Európai Bizottság 12 millió eurót szabadított fel, és támogatom Georgieva asszony tagállamokhoz intézett természetbeni segítségre irányuló felhívását, hogy ezzel lehetővé váljon a víz megtisztítása és Haiti felszerelésekkel való ellátása. Az ivóvíz és a szaniter berendezések biztosítása az egyetlen módja annak, hogy csökkentsük a fertőzött személyek számát.
<P>
Az egyik kiemelt intézkedés az ott élők megnyugtatása, akiket megrémít az országban eddig ismeretlen betegség. Nagyon fontos a lakossággal folytatott kommunikáció, hogy tájékoztatást tudjunk nyújtani a betegségről és meg tudjuk azt előzni, és emellett a belső erőszak terjedését is megakadályozzuk, különösen mivel az országban éppen választások zajlanak.
<P>
Ez az új válság ismételten bebizonyította azt, hogy a haiti hatóságok és az egészségügyi rendszer képtelenek megbirkózni ezzel a válsággal. Az ország éveken át számos katasztrófát szenvedett el. A haiti földrengés megmutatta a helyi hatóságok szinte tökéletes alkalmatlanságát. A földrengést követően valódi politikai akarat mutatkozott Haiti másképpen történő újjáépítésére, és számos adományra tett ígéret hangzott el. Majdnem egy évvel később az újjáépítés még alig-alig kezdődött meg, és a fejlesztésekben közreműködők borúlátóak. Az Európai Bizottságnak az újjáépítési folyamat motorjaként kell fellépnie ahhoz, hogy Haiti végre kiutat találjon ebből a káoszból.
<SPEAKER ID="092" NAME="Corina Creţu" LANGUAGE="RO">
Elnök úr, ismételten üdvözlöm az Európai Unió humanitárius beavatkozásának gyorsaságát. Ugyanakkor úgy vélem, hogy akkor, amikor Haiti állama ilyen gyalázatos állapotban van, az országban kifejtett erőfeszítéseinket egy minimálisan működő államszerkezet felépítésére kellene összpontosítanunk. A haiti állam nem képes eleget tenni olyan alapvető kötelezettségeinek, mint például a menekülttáborok felállítása, a rendfenntartás, valamint a higiénikus körülmények és az ivóvíz biztosítása. Ez a sérülékenység megkönnyítette a betegség terjedését és hozzájárult több mint 1200 személy halálához.
<P>
Haitinek olyan államra van szüksége, amely képes tenni valamit a szegényekért. Négyből három haiti lakos kevesebb mint napi két dollárból él. Több mint 1,5 millió polgár él menekülttáborokban, ami súlyos kockázati forrást jelent a közegészségügyre és a biztonságra nézve.
<P>
Úgy vélem, hogy pillanatnyilag a haiti állam gyengesége rejti a legnagyobb kockázatot. Tekintélyének hiánya egyben azt is jelenti, hogy a lakosság elégedetlensége az ENSZ erőire irányul. A nem kormányzati szervezetek esetében valóban fennáll a veszélye annak, hogy immár nem lesznek képesek küldetésük teljesítésére. Ezért is kulcsfontosságúak a november 28-i választások, és ezért sem szabad azokat elhalasztani, még ha egyes körök arra is szólítanak fel.
<SPEAKER ID="093" NAME="Charles Goerens" LANGUAGE="FR">
Elnök úr, természetesen vannak olyan kísérő tényezők, amelyek kétségkívül elősegítették a kolera terjedését Haitiben. Ez semmiképpen sem válasz, de mindenképpen magyarázat. Erre a csapásra kétféleképpen kell válaszolni.
<P>
Pillanatnyilag a helyszínen tartózkodó segélymunkások azt erősítették meg számunkra, hogy szappanra, a vizet ihatóvá tevő anyagokra és megfelelő higiéniai oktatásra van szükség. Ugyanakkor hosszú távra is történnek előkészületek a jelenlegi helyzetben. Egy olyan országban, ahol még mindent most kell létrehozni vagy újjáépíteni, szükség van a földrengés utáni helyreállításra, ennek során pedig előnyt kell élveznie azon infrastruktúrák kiépítésének, amelyek célja az egyéni és a közösségi higiénia javítása.
<P>
Remélem, hogy nyolc hónappal a haiti újjáépítésről tartott New York-i konferenciát követően az eddig elért csekély előrelépés tekintetében már senki sem hivatkozhat kifogásként forráshiányra, hiszen valamennyi felszólaló egyetértett abban, hogy még sok-sok hónapig folytatni kell a humanitárius szakaszt. A lassú előrehaladásért felelős személyeket is kertelés nélkül meg kell majd nevezni.
<SPEAKER ID="094" NAME="Franziska Keller">
a Verts/ALE képviselőcsoport nevében. - Elnök úr, Haitiben minden idők egyik legnagyobb humanitárius segélyműveletének lehetünk tanúi. Gondoskodnunk kell arról, hogy ne veszítsük el a csatát ez ellen a katasztrófa ellen, és hogy képesek legyünk eredményeket felmutatni és segíteni a haitiakat jövőjük építésében.
<P>
Amellett, hogy ez több millió ember számára jelentene egyéni katasztrófát, a kudarc a nemzetközi közösség erőfeszítéseire, valamint a közös humanitárius segélyműveletek végrehajtására való képességére is negatív hatást gyakorolna. Úgy vélem, minden tapasztalatunkat, minden Haitiben vagy máshol levont tanulságot és ezenkívül elegendő pénzt is be kell vetnünk. Ezért nagyon is üdvözlöm a Bizottság arra vonatkozó bejelentését, hogy további 12 millió eurót kíván a kolera elleni küzdelemre fordítani.
<P>
Gondoskodnunk kell arról, hogy ez a támogatás azonnal el is érje Haitit, és hogy ne csak részben, hanem teljes egészében érkezzen az meg, valamint hogy a megfelelő kezdeményezéseket támogassuk annak érdekében, hogy az hatékonyan kerüljön felhasználásra. Ügyelnünk kell arra is, hogy ne hanyagoljuk el a földrengés utáni helyreállítással kapcsolatos erőfeszítéseket sem, mivel azok nélkül lehetetlen lenne leküzdeni a betegséget.
<P>
Két kérdésem lenne a Bizottsághoz. Először is szeretném megtudni, hogy megérkezett-e a felajánlott pénz - a pénz, amelyet megígértek -, és hogy az kifizetésre és felhasználásra is került-e. Másodszor pedig szeretném megtudni, hogy hogyan vélekednek a választások elhalasztásáról, mivel az ismét napirendre került.
<P>
A haiti forradalom sohasem írta be magát a történelemkönyvekbe. Reméljük, hogy a jelenlegi nehéz időszak Haitin úgy fog bekerülni a történelemkönyvekbe, mint a jobb jövő előkészületeinek kezdete valamennyi haiti lakos számára. Remélem, arról is említést tehetnek majd, hogy az EU igen pozitív szerepet játszott mindebben.
<SPEAKER ID="095" NAME="James Nicholson">
az ECR képviselőcsoport nevében. - Elnök úr, két hónappal ezelőtt társelnöke voltam a Haitibe látogató AKCS küldöttségnek, és talán ez volt életem egyik legnagyszerűbb és legmeghatóbb élménye. Először is rendkívül elhivatott emberek dolgoznak Haitiben azért, hogy megpróbáljanak segíteni a haiti lakosságnak, másodszor a haiti nép nagyon büszke, ezt már e vita kezdetén el kellene ismernünk.
<P>
De az elnök és a miniszterelnök elmondták nekünk azt is, hogy milyen szerencsések a haitiak, hogy jól működik a közegészségügy és nem jelentek meg náluk betegségek - most az a szomorú, hogy mégis betegség sújtja őket. Ennek a betegségnek nem túlzottan nehéz a gyógyítása. De ott kellene lenniük a helyszínen ahhoz, hogy lássák, milyen körülmények között dolgoznak a segélymunkások, és amikor egészségügyről beszélnek, akkor sajnálom, elnök úr, de az az igazság, hogy Haiti nem rendelkezik olyan egészségügyi ellátással, mint mi többiek és ezt önök is tudják: Haiti a Médecins sans Frontières-től (Orvosok Határok Nélkül, MSF), a Brit Vöröskereszttől és sok más, a világ számos tájáról érkező szervezettől függ.
<P>
Ami a választásokat illeti, úgy igaz, hogy Haitinek jelen pillanatban nincs szüksége választásokra. Azonban egészen addig, amíg a haitiak nem kapnak egy olyan elnököt és miniszterelnököt, aki képes az országot vezetni, esélyük sem lesz az előrelépésre. Szeretném megdicsérni - mivel ott jártam és saját szememmel láttam - az Európai Bizottság hivatalának dolgozó nagyszerű férfiakat és nőket, akik rettenetes körülmények között igyekeznek fenntartani az európai jelenlétet Port-au-Prince-ben, és fantasztikus munkát végeznek.
<SPEAKER ID="096" NAME="Marie-Christine Vergiat" LANGUAGE="FR">
Elnök úr, először is szeretnék köszönetet mondani valamennyi képviselőtársamnak, és különösképpen az Elnökök Értekezletének, amiért hozzájárultak ehhez a képviselőcsoportom által javasolt vitához Haitiről. Ez sürgősséget követelt.
<P>
Tavaly januárban, a földrengést követően a nemzetközi közösség tagjai határozottan felsorakoztak Haiti támogatása mögött. Azonban úgy tűnik, hogy az ígéretek és a helyszínre valóban megérkező segélyek között kisebb űr, mondhatni szakadék tátong. Tavaly márciusban Ashton bárónő az Európai Unió nevében kötelezettséget vállalt arra, hogy további 1,235 milliárd euróval segítjük a haiti lakosságot egy jobb jövő építésében.
<P>
Biztos asszony, a nem kormányzati szervezetek, és különösen az MSF, tavaly július óta kongatják a vészharangot és számolnak be azokról a patogén életkörülményekről, amelyek között százezrek kényszerülnek élni. A helyzet azóta alig változott, az embereket mégis meglepi a kolera rendkívül gyors terjedése, és a nemzetközi közösség kezd ismét szánalmat érezni. Már több mint ezren haltak meg, és a fertőzöttek száma folyamatosan emelkedik, pedig a szakértők elmondása szerint viszonylag egyszerű azoknak az óvintézkedéseknek a meghozatala, amelyek megakadályoznák, hogy a betegség halálossá váljon. Azonban az egészségügyi dolgozók nincsenek jól kiképezve erre a betegségre, és az alapvető egészségügyi termékeket is nehéz eljuttatni a helyszínre.
<P>
Ilyen körülmények között hogyan is ne lenne érthető, hogy zavargások törtek ki? A haiti lakosság igencsak tehetetlennek érzi magát. Nehéz továbbra is bízniuk a nemzetközi közösségben. Ezért egyszerűek lesznek a kérdéseim, biztos asszony:
<P>
Egészen pontosan hol van az a sok segély, amelyet az Európai Unió Haitinek megígért, és itt nem csak a humanitárius segélyre gondolok?
<P>
Nem gondolja, hogy ha korábban érkezett volna meg ez a segély, akkor megakadályozhattuk volna a további tragédiát?
<P>
Hogyan lehetséges az, hogy a nemzetközi konferenciák ismét csak betartatlan ígéreteket eredményeztek?
<P>
Miért nem találnak Préval elnök arra irányuló erőfeszítései, hogy a MINUSTAH missziót újjáépítési támogatássá alakítsa át, semmiféle visszhangra?
<P>
Végezetül a haiti nép választásokat kíván tartani, de milyen körülmények között kerül ezekre sor, és milyen támogatást kíván ehhez az Európai Unió nyújtani?
<SPEAKER ID="098" NAME="Licia Ronzulli" AFFILIATION="PPE">
(IT) Elnök úr, hölgyeim és uraim! Minden arra vonatkozó figyelmeztetés ellenére, hogy a januári földrengést követően nem szabad megfeledkeznünk Haiti jövőjéről, úgy tűnik, hogy az elmúlt napok híradásai éppen arról számolnak be, hogy a nemzetközi közösség a legkritikusabb pillanatban, az újjáépítés pillanatában hagyta sorsára a szigetet.
<P>
Valóban terjed a kolera, amelyet kevesen ismernek Haitin, és amelynek végső soron misztikus, vallási jelentést tulajdonítanak. Az ENSZ békefenntartóit vádolják a járvány elterjesztésével. Elég volt egy nepáli katonának megfertőződnie a szigeten ahhoz, hogy emberek, nők és gyermekek százai ostromolják meg a békefenntartó erők főhadiszállását. Humanitárius munkásokat is megfenyegettek, akik közük sokan most elhagyják az országot.
<P>
Rendkívül nagy a feszültség, és a január 12-i nagyon heves földrengés okozta törmelékek továbbra is az utcákon és a város terein halmozódnak. Hallhattuk, hogy nincs elegendő víz, és ezért a lakosok nem tudnak mosakodni és nem tudják megvédeni magukat a fertőzéstől.
<P>
A Vibrio gyorsan terjed, és a halottak száma exponenciálisan növekszik. Már hallhattuk a számokat, de szeretném megismételni őket: 1130-an haltak meg eddig, és a kórházban kezeltek száma egy hónapon belül több mint 18 000-re emelkedett. Ugyanakkor nap mint nap további több ezer személy számol be a fertőzés tüneteiről.
<P>
A nemzetközi közösség nem késlekedhet tovább. Azonnal megoldást kell találni, máskülönben minden további fertőzés örökre a mi lelkiismeretünket fogja nyomni.
<SPEAKER ID="099" NAME="Michael Cashman" AFFILIATION="S&amp;D">
Elnök úr, először is gratulálni szeretnék Georgieva biztos asszonynak az általa végzett eredményes koordinációs munkához és az Ashton bárónővel közösen folytatott vitákhoz az ENSZ-ben.
<P>
Az Európai Parlament részéről most kritizálni a legkönnyebb és a legolcsóbb. Szeretném, ha pozitívan állnánk hozzá, és ott gyakorolnánk nyomást, ahol arra valóban szükség van. Ezt a Ház valamennyi képviselőjének mondom. Saját tagállamainkra kell nyomást gyakorolnunk annak érdekében, hogy azok nyújtsanak még több segítséget, elsősorban több természetbeni segítséget. Ha megnézzük az országok listáját, akkor ezen olyan országok állnak - mint Spanyolország, Írország, Olaszország, Franciaország, Ausztria, Magyarország -, amelyek jelenleg súlyos gazdasági helyzetben vannak, mégis mélyen a zsebükbe nyúltak. Ezért minden egyes képviselőtársamat arra sürgetek, hogy vegyük fel a kapcsolatot saját kormányunkkal és kérjük, hogy kötelezzék el magukat. Amennyiben kérdéses, hogy a segélyek egyáltalán célba érnek-e vagy sem, úgy építsük azokat a kapacitásokat, amelyekkel célba juttathatjuk a segélyeket.
<P>
Végezetül szeretnék köszönetet mondani a biztos asszonynak és gratulálni neki a további 12 millió euróra tett kötelezettségvállalásához. A földrengés súlyos tragédia. A kolerajárvány most ennél is súlyosabb tragédia.
<SPEAKER ID="100" NAME="Niccolò Rinaldi" AFFILIATION="ALDE">
(IT) Elnök úr, biztos asszony, hölgyeim és uraim! Először egy rettenetes földrengés epicentruma esik éppen az amerikai félteke legszegényebb és legrosszabbul kormányzott területére, most pedig kolera dúl egy olyan országban, amelyben a legmagasabbak közé tartozik az egy főre jutó nemzetközi segély mértéke. Micsoda ellentmondás! Ez nem csupán a balszerencse szörnyű összjátéka: Haitiben, a gyermekekkel és a törmelék közé szorított sátrakkal teli utcákon senki sem tudja, hogy hol is kezdje a munkát.
<P>
A helyi politikai osztály gyakran kapzsi és sokkal inkább koncentrál a hatalmi harcokra, mint az újjáépítési erőfeszítések ellenőrzésére, a földrengés által megtizedelt bürokratikus gépezet pedig gyenge adminisztratív hagyományokkal bír és néhány esetben még akadályozta is a segélyek elosztását. Számos, sok esetben rosszul vezetett nemzetközi szervezet van jelen, amelyek valójában nem voltak képesek megvédeni a lakosságot.
<P>
Júniusban felkerestem az országot az Európai Parlament küldöttségével, és a rengeteg elhanyagolt mező, az el nem távolított törmelék és a hulladék már világosan jelezték, hogy meddig is romolhat a helyzet. Most itt a kolera.
<P>
A Bizottság és a Humanitárius Segélyek és Polgári Védelem Főigazgatósága (ECHO) eddig minden szükséges lépést megtettek, most azonban meg kell kettőzniük erőfeszítéseiket. Az az érzésem, hogy most Haitinek nem csupán hatékony újjáépítési lépésekre, hanem nagyobb nemzetközi politikai védelemre is van szüksége.
<SPEAKER ID="101" NAME="Nirj Deva" AFFILIATION="ECR">
Elnök úr, erre a tragédiára nincsenek szavak. Amikor tavaly januárban megtörtént a katasztrófa, akkor a nemzetközi közösség nagy csinnadrattával érkezett Haitibe. Katonai helikopterek érkeztek, hogy kiemeljék a leomlott súlyos faldarabokat. Ezek mind távoztak. Hirtelen eltűntek. A faldarabok eltorlaszolják az utakat és nincs átjutás, az úthálózat pedig összeomlott. Georgieva biztos asszony igyekezett összeegyeztetni a fellépéseket.
<P>
Miért történt mindez? Miért tűntek el hirtelen ezek az emberek - ideértve Clinton külügyminiszter asszonyt is, aki januárban hirtelen felbukkant ott? Miért kérik az Egyesült Nemzetek távozását? Mikor szólítják majd fel az Európai Uniót a távozásra? Ez nevetséges. A nemzetközi közösségnek ismét a korábbi szinten kell folytatnia a tevékenységét, az egyszeri haiti lakosokat pedig hagynunk kell elszakadni a fővárosban folyó politikai őrülettől.
<SPEAKER ID="102" NAME="Anna Záborská" AFFILIATION="PPE">
(SK) Elnök úr, biztos asszony! Szeretnék köszönetet mondani a Haiti jelenlegi helyzetéről elénk terjesztett beszámolóért. Várható volt az újabb járvány kitörése Haitin. Az év eleje óta és a földrengés óta keményen dolgoztunk, de a munka nem haladt előre olyan gyorsan, mint reméltük. Számos alkalommal beszéltünk már a földrengést megelőzően Haitiben uralkodó helyzetről.
<P>
Bizonyára segítette volna a munkánkat, ha Haiti működő állam lett volna, de nem az, és még sokáig nem is lesz az. Még sok a tennivaló. Most sürgős lépésekre van szükség, hiszen fennáll a veszélye további járványok és további erőszak kitörésének.
<P>
Biztos asszony, valóban szükség lenne arra, hogy egy asztalhoz ültessük a legjobb egészségügyi szakértőket Brüsszelben ahhoz, hogy stratégiai segélytervet dolgozhassanak ki Haiti számára. Ezt a helyzetet a biztonság, a pénzügyek és legfőképpen az egészségügy terén kell megoldani.
<SPEAKER ID="103" NAME="Kriton Arsenis" AFFILIATION="S&amp;D">
(EL) Biztos asszony, én is azzal szeretném kezdeni, hogy gratulálok a Haiti ügyében végzett kiváló munkájához, valamint mindahhoz, amit Pakisztánban tett. Tudjuk, hogy minden katasztrófahelyzetben jelen lesz.
<P>
Ez valóban rendkívüli mértékű katasztrófa volt. Több mint 1000 halottról és 15 000 betegről beszélünk, és a számok folyamatosan emelkednek. Óriásiak a szükségletek, és látjuk, hogy a rendelkezésére álló pénz nem elegendő. Egyre világosabbá válik az, hogy valóban új finanszírozási eszközökre van szükségünk; talán - és nyilvánvalóan legelőször is - egy tranzakciós adóra. Olyan további finanszírozási mechanizmusokra van szükségünk, amelyek segítenek bennünket az egyre növekvő humanitárius szükségletek kielégítésében.
<P>
Azon is el kellene gondolkodnunk, hogy mit tehetnénk annak megakadályozása érdekében, hogy ismét az ENSZ kötelékében dolgozó személyek terjesszenek el egy betegséget.
<SPEAKER ID="104" NAME="Bastiaan Belder" AFFILIATION="EFD">
(NL) Elnök úr, ma délután tájékoztatott egy Haitiben évek óta jelen lévő holland segélyszervezet a legújabb fejleményekről, és ezek az információk csak megerősítik a Bizottság által festett sötét, de realisztikus képet. Ugyanakkor ez a holland segélyszervezet arról számolt be nekem, hogy az érintettek különösen Európába mint jelentős adományozóba helyezték bizalmukat. Miben is bíznak ők, hogy mit fogunk mi tenni? Jóllehet óriási összegeket ajánlottak fel a nemzetközi adományozói konferencián, ennek csak töredéke érkezett meg. Az Egyesült Nemzetek Szervezete most további forrásokat kért, de a felajánlott pénz nagy része még nem érkezett meg. Ezért remélem, hogy az Európai Unió vezető szerepet fog vállalni annak biztosításában, hogy a pénz valóban célba is érjen, mivel Haitiben aggasztó a helyzet. A megelőzés és a tiszta ivóvíz természetesen prioritást élveznek. Remélem, hogy az Európai Unió megragadja a kezdeményezést és gondoskodni fog a megfelelő vízellátásról Haitiben. A szakértők szerepe, a kutak ásása, a tiszta ivóvíz és az egészségügyi ellátás különösen fontosak. Mindezekből hiány van Haitiben. Kérem Hollandiát és az európai intézményeket is, hogy gondoskodjanak arról, hogy ebben az akut vészhelyzetben valóban azonnal Haiti segítségére siessenek.
<SPEAKER ID="105" NAME="Ricardo Cortés Lastra" AFFILIATION="S&amp;D">
(ES) Elnök úr, Damanaki biztos asszony! Mindenekelőtt gratulálni szeretnék a Bizottságnak a Haitiben kifejtett erőfeszítésekhez.
<P>
Azonban a helyzet azonnali és sokkal erőteljesebb fellépést igényel. Több forrásra és nagyobb mértékű nemzetközi kötelezettségvállalásra van szükségünk, azon nehézségek ellenére is, amelyekkel a források mozgósítása a jelen gazdasági helyzetben jár. Nem megengedhető, hogy bizonyos problémák számára vannak elérhető források, míg e humanitárius helyzet számára nem állnak rendelkezésre források.
<P>
Számos egészségügyi és humanitárius feladat prioritást élvez: a lakosság tájékoztatása bizonyos betegségekről, sátrak felállítása, a higiéniai körülmények javítása minden területen és a tiszta vízhez való hozzáférés biztosítása. Mindezek a feladatok sürgősek, és ellátásuk komoly erőfeszítést igényel a Bizottság és valamennyi tagállam részéről.
<SPEAKER ID="106" NAME="Hannu Takkula" AFFILIATION="ALDE">
(FI) Elnök úr, szeretnék köszönetet mondani Georgieva biztos asszonynak a Bizottság által elvégzett munkáért. Nagyon fontos, hogy az Európai Uniónak igen erőteljes és jól látható szerepet kell játszania Haitiben. Ugyanakkor itt embertársainkról, felebarátainkról van szó. Felelősséggel tartozunk irántuk is, hiszen példátlan katasztrófa áldozataivá váltak: először egy földrengésé, most pedig a kolerajárványé.
<P>
Fontos, hogy amikor pénzt és segélyeket küldünk Haitibe, akkor azok gyorsan célba érjenek. Számos keresztény segélyszervezet végzett kiváló munkát e téren, és úgy tűnik, hatékony csatornákkal rendelkeznek ahhoz, hogy késlekedés nélkül eljuttassák a segélyeket a rászorultakhoz. Ezzel kapcsolatban remélem, hogy a Bizottság is hasznát tudja venni az elismert és kiváló munkát végző humanitárius és keresztény szervezeteknek. Ily módon lehetséges lesz célba juttatni a segélyeket és a lehető legjobb eredményeket elérni.
<SPEAKER ID="107" NAME="Kristalina Georgieva">
a Bizottság tagja. - Elnök úr, köszönöm valamennyiüknek, hogy foglalkoznak ezzel és megvitatnak egy olyan témát, amely sajnos még sokáig napirenden fog maradni. Ez nem egy könnyen kezelhető válság.
<P>
Voltak becsléseink a probléma mértékéről a következő hónapokra nézve - a saját szakértőinktől is -, és nagyon is egyetértek azokkal, akik úgy nyilatkoztak, hogy az Európai Betegségmegelőzési és Járványvédelmi Központ szakértőit kell Haitibe küldenünk. A becslések szerint kb. félmillió és 720 000 között lesz a fertőzöttek száma, mielőtt a járvány ezen hulláma elvonul.
<P>
A Pánamerikai Egészségügyi Szervezet 400 000-re becsli ezt a számot, és ez valamivel alacsonyabb, de azonos nagyságrendben mozog. Tehát mozgósításra van szükségünk. Minden egyes felszólalóval egyetértek, aki sürgős mobilizálásról és az azonnali segítség szükségességéről beszélt.
<P>
Hadd fejtsek ki négy pontot. Először is azt, hogy hogyan tudunk a legjobban segíteni. Jelen helyzetben valódi partnerszervezeteket kell a helyszínre küldenünk és azonnal el kell látnunk őket a tevékenységükhöz szükséges forrásokkal. A tagállamokat is fel kell kérnünk arra, hogy nyújtsanak természetbeni támogatást. Csütörtök óta, amikor is ezzel a kéréssel fordultam a tagállamokhoz, láthattuk a segítség érkezését, de még több támogatásra van szükség, különösen az egészségügyi dolgozók, a víztisztító tabletták, valamint a tudatosító kampány tekintetében, mivel - ahogyan arról többen is szót ejtettek - széles körű félreértések övezik azt, hogy mi is ez a betegség és hogyan kezelhető a legjobban. Ennek következtében szükségtelenül halnak meg olyan emberek, akik félnek a kezelési központokhoz fordulni: attól tartanak, hogy kezelés helyett ott kapják el a betegséget.
<P>
Másodszor, számos felszólaló beszélt a felajánlott összegekről és arról, hogy mi történik Haiti újjáépítésével. A Bizottság eleget tett a felajánlásának. A Bizottság 460 millió euróra tett kötelezettségvállalást és ennek az általa bejelentett menetrendnek megfelelően eleget is tesz, továbbá a főképviselő és alelnök asszony, Cathy Ashton és Piebalgs biztos úr a közeljövőben kívánják a tagállamokkal felmérni, hogy hogyan is állunk a megígért pénzzel. Biztosíthatom önöket arról, hogy ezt nagyon komolyan vesszük, mivel a nemzetközi közösség hírneve forog kockán egy igen nehéz időszakban.
<P>
Ugyanakkor - és ez a harmadik pont, amely nagyon fontos - Haiti abszorpciós képessége korlátozott, erről úgy vélem, beszéltem is már néhányukkal. Amikor először jártam Haitin, akkor azt gondoltam, bármilyen szörnyű is ez a katasztrófa, nem ez Haiti legsúlyosabb problémája. Haiti legnagyobb problémáját a fejlesztés sok évtizedes hiánya, valamint a nem működő állam jelenti, ami többek között a működőképes egészségügyi ellátás hiányával is jár.
<P>
Láttam, ahogyan az emberek a táborokban sorban álltak az orvosok előtt, és nem azért, mert betegek voltak, hanem mert még életükben nem láttak orvost és ki akarták használni a táborokban kínált egészségügyi szolgáltatásokat.
<P>
A működő állam szakértelmének és lehetőségeinek a teljes hiánya olyan problémákhoz vezet, amelyek csak súlyosbítják ezt a járványt. Még mindig küzdenünk kell azért, hogy elérjük a kormánynál egy olyan terület kijelölését, ahová a holttesteket elhelyezik - ami nélkül a járvány természetesen tovább terjedhet -, valamint a latrinák felszámolását annak érdekében, hogy javuljanak a higiéniai körülmények. Ezért nem hangsúlyozhatom eléggé, mennyire fontos az, hogy megértsük, Haiti problémáit nem könnyű megoldani, mivel a probléma gyökere a fejlesztések és a működő állam több évtizedes hiányában rejlik.
<P>
Kérdeztek a választásokról is, valamint arról, hogy valóban meg kellene-e azokat tartani. A haiti hatóságok szeretnék betartani a kitűzött menetrendet. Nehéz erre választ adnom. Még nem voltam Haitiben, de az az érzésem, hogy a választások elhalasztása vagy elmaradása valójában csak destabilizálna egy nagyon súlyos helyzetet. Lehet, hogy nyerhetünk valamit a választások megtartásával, de amint mondtam, ezt csupán arra alapozom, amit hallottam, nem pedig arra, amit magam láttam.
<P>
A negyedik pont a jelenlét. Arra kérték a Bizottságot, hogy nagyon is közvetlenül legyen jelen: közvetlenül jelen vagyunk és jelen is leszünk. Ashton bárónő valószínűleg holnap érkezik Haitibe, és magam is tervezem, hogy odautazom, mivel jelen pillanatban fontos a mobilizálás, a jó koordináció, és őszintén szólva az is, hogy reményt adjunk az ott élőknek és a saját munkatársainknak is. Ez utóbbiaknak nagyon nehéz helyzettel kell megbirkózniuk: olyan helyeken dolgoznak, ahol a haiti egészségügyi dolgozók megijedtek a járványtól és elmenekültek, és ezután munkatársainknak kell a fertőzöttek tömegesen emelkedő számával megküzdeniük.
<P>
Most arról kell gondoskodnunk, hogy fenntartsuk a nyugodt jelenlétet és megpróbáljunk olyan irányba haladni, amelyből az emberek a legtöbb reményt meríthetik. Az egyik képviselő arról beszélt, hogy a haiti emberek nagyon alkalmazkodóképesek. Valóban azok, és minden tőlünk telhető segítséget megérdemelnek e nagyon nehéz időkben.
<SPEAKER ID="108" NAME="Elnök">
A vitát lezárom.
