<CHAPTER ID="004">
Az elnökség nyilatkozatai
<SPEAKER ID="008" NAME="Elnök">
Először is három ügyről szeretném Önöket tájékoztatni.
<P>
Szeretném Önöket tájékoztatni arról, hogy a 89/2010. számú írásbeli nyilatkozathoz megszerezték az előírt számú aláírást. Ennek eredményeképpen szeretném bejelenteni, hogy így azt az Európai Parlament elfogadta. A nyilatkozat témája a vízumok cseh polgárok tekintetében történő, Kanada általi egyoldalú újbóli bevezetése. Az Európai Parlament elvárja a Bizottságtól és a Tanácstól, hogy hozzanak azonnali intézkedéseket Kanadának a vízumok Cseh Köztársaság polgárai tekintetében történő visszavonására vonatkozó döntésével kapcsolatban. Nagyobb határozottságot is várunk a Tanácstól és a Bizottságtól fellépéseik során. Teljes szolidaritást érzünk a Cseh Köztársaság polgáraival, akiknek az Európai Unió tagjaként vízum nélkül kellene tudniuk Kanadába utazni.
<P>
2. pont: Március 11-én, vagyis négy nap múlva pénteken ünnepeljük hetedik alkalommal a terrorizmus áldozatainak európai napját. 2004-ben ezen a napon közel 200 ember halt meg Madridban bombatámadás következtében. 16 hónappal később 52-en haltak meg támadások során Londonban. A terrorizmus maga a demokrácia alapjai ellen intézett támadás. A terrorizmusra nincs mentség, és soha semmilyen támadás vagy terrorista nem lesz képes meggyengíteni az európai szolidaritás szellemét és az európai demokrácia szellemét.
<P>
3. pont: Aggodalommal tölt el bennünket, hogy hírt kaptunk arról, hogy Tajvanon pénteken öt embert kivégeztek. A halálbüntetés 2010-es újbóli bevezetése a 2006 óta érvényben lévő moratórium de facto megszüntetése. Az Európai Unió, és különösen az Európai Parlament régóta világszerte elítéli a halálbüntetés végrehajtását. Felszólítom a tajvani hatóságokat, hogy vezessenek be moratóriumot ennek az embertelen büntetésnek a végrehajtására, és a jövőben töröljék azt büntető törvénykönyvükből.
