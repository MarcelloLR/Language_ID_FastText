<CHAPTER ID="008-13">
13. Az Európai Felügyeleti Hatóság (Európai Bankfelügyeleti Hatóság) elnökének kinevezése
<SPEAKER ID="115" NAME="Olle Schmidt" AFFILIATION="ALDE">
Elnök úr, három elnököt kellene kineveznünk az új pénzügyi felügyeleti hatóságokhoz. Szeretném felhívni a Ház figyelmét arra, hogy egyetlen nő sincs közöttük. Szerintem nagyon furcsa, hogy a Bizottság nem tud felmutatni legalább egy olyan nőt, aki alkalmas lenne e hatóságok élére.
<P>
(Taps)
<SPEAKER ID="116" NAME="William" AFFILIATION="The Earl of) Dartmouth  (EFD">
Elnök úr, nagyon szívesen javasolnám Andreasen asszonyt e pozíciók valamelyikére.
<P>
(Taps és "Halljuk, halljuk” bekiabálások az EFD Képviselőcsoportból)
<SPEAKER ID="117" NAME="Enikő Győri">
a Tanács soros elnöke. - Elnök úr, tegnap este rendkívül eredményes vitát folytattunk itt a Házban az új felügyeleti ügynökségek elnökeinek és ügyvezető igazgatóinak kinevezési eljárásáról. Igazán hálás vagyok a Háznak és a vitában részt vevő képviselőknek.
<P>
A képviselők felhívták a figyelmet néhány tisztázásra váró kérdésre, amelyeket nyomon kell majd követni, hogy elérjük közös célunkat: azaz legyen egy jól működő felügyeleti rendszer, amely megfelelően el tudja látni a feladatát.
<P>
Egyetértünk azzal a véleményükkel, hogy rendkívül fontos gondoskodni arról, hogy az ügynökségek függetlenül tudjanak működni, hogy alkalmas vezetőik legyenek megfelelő felhatalmazással, és hogy az intézmények megfelelő finanszírozása is biztosított legyen.
<P>
A Parlament üzenete elért az elnökséghez, és ott nyitott kapukat talált. Meggyőződésem, hogy sikerült jó megállapodásra jutnunk a kérdésről. Ezért kérem Önöket, hogy mindnyájan szavazzanak a jelöltek mellett.
<SPEAKER ID="118" NAME="Elnök">
Netán Ön is jelentkezik az állásra?
<SPEAKER ID="119" NAME="Michel Barnier" LANGUAGE="FR">
Elnök úr, hölgyeim és uraim, a szavazat, amelyet hamarosan felelősségük teljes tudatában leadnak, nagyon is fontos szavazat.
<P>
Három felügyeleti hatóság elnökének megválasztásáról van szó - a banki, a biztosítási és a piacfelügyelet terén -, hogy ez a három hatóság megkezdhesse működését. A Rendszerkockázati Testülettel együtt ezek alkotják majd az első igazi európai pénzügyipiac-felügyeleti struktúrát, és sokat köszönhetnek Önöknek, hiszen e Ház szavazásának köszönhető, hogy a hatóságok létrejöttek és hatásköreiket megerősítették.
<P>
Ezt a szavazatot a felelősségük teljes tudatában fogják leadni, mi pedig tiszteletben tartjuk az Önök döntését. Mivel a Bizottságon belül rám jutott ez a feladat, én végeztem el a jelöltek kiválasztását a 275 pályázó közül, akiket nem én választottam. A pályázók a tagállamoktól és a szabályozó hatóságoktól jelentkeztek, és szabadon benyújthatták pályázataikat. A jelentkezés folyamata nyílt és átlátható volt, bárki részt vehetett benne.
<P>
A folyamat végén személyesen találkoztam az előzetesen kiválasztott személyekkel. Meg kell mondanom, Schmidt úr, hogy én magam is sajnáltam, hogy a három pozíció egyikére - az Európai Bankhatóságnál betöltendő tisztségre - előzetesen kiválasztott két jelentkező egyike, egy nagyon ígéretes női pályázó az utolsó pillanatban visszalépett, közvetlenül karácsony előtt. Elsőként arra szeretnék kötelezettséget vállalni, hogy az ügyvezető igazgatók kinevezésének most zajló folyamata - éppen ma délelőtt találkoztam az egyik hatósághoz előzetesen kiválasztott jelöltekkel - kiegyensúlyozottabb lesz, és a képviselet sokszínűbbre sikerült, különösen a nemek közötti egyenlőség szempontjából, ami az Európai Parlament részéről jogos igény.
<P>
Ezeket a jelölteket a szakismereteik, szakértelmük, Európa iránti elkötelezettségük és függetlenségük alapján választottuk ki. Ugyanígy fogok tenni akkor is, amikor az ügyvezető igazgatókra kerül a sor, hogy a három hatóságnak meglegyen a kellő hitelessége és tekintélye.
<P>
Hölgyeim és uraim, ez a szavazás fontos. Tegnap egy Bowles asszonynak és Lehne úrnak küldött levélben megígértem - és ezt az ígéretet ma reggel Šefčovič alelnök felé is megerősítettem -, hogy ennek a három hatóságnak meg fogjuk adni a szükséges gyakorlati, pénzügyi és emberi erőforrásokat, hogy biztosítsuk számukra a kellő hitelességet és függetlenséget, és úgy tudom, az elnökség ugyanezekre tett ígéretet.
<P>
Erre a három hatóságra komoly munkamennyiség vár, ami a stresszteszteket, a hitelminősítő intézeteket és azokat a szövegeket illeti, amelyeket Önök most tárgyalnak a származtatott termékekkel és a short ügyletekkel kapcsolatban. Munkából nincs hiány. Tudjuk, hogy a piacok sokkal gyorsabban mozognak, mint a demokrácia. Bízom a Parlamentben, most, amikor szavazáshoz készül, és szeretném megerősíteni a Bizottság elkötelezettségét e három új hatóság függetlenségének, gyakorlati erőforrásainak és hitelességének biztosítása iránt.
<SPEAKER ID="120" NAME="Sharon Bowles">
szerző. - Elnök úr, sajnálom, hogy igénybe veszem a képviselők idejét.
<P>
A benyújtott állásfoglalásokat az indokolja, hogy a bizottság nem volt megelégedve az intézményi eljárásokkal, és biztosítékokat szeretett volna kapni a Bizottságtól és az elnökségtől. A tegnapi vitában és a hozzám intézett írásbeli nyilatkozatokban és levelekben kellő biztosítékokat kaptam, és ezek mind meg is fognak jelenni.
<P>
A bizottság többségi ajánlása most az, hogy hagyjuk jóvá az összes jelöltet, amivel én személy szerint egyetértek. Ez azt jelenti, hogy ellene kell szavazni az összes állásfoglalásnak.
<P>
Négy olyan terület volt, ahol biztosítékokra törekedtünk.
<P>
Ami a hatóságok függetlenségét illeti, a Bizottság és az elnökség egyaránt megerősítette, hogy tiszteletben tartja a hatóságok, illetve azok elnöke, ügyvezetője és igazgatósági tagjai függetlenségéről szóló rendelkezéseket.
<P>
Az igazgatósági képviseletet illetően a Bizottság éberen ügyel arra, hogy a felügyeleti hatóságok vezetői kiket neveznek ki a felügyelő tanácsokba, amint a rendelet előírja, és az elnökség támogatta a Bizottság nyilatkozatát.
<P>
Ami a megfelelő költségvetési forrásokat illeti, a Bizottság elismerte, hogy a hatóságok részére megfelelő költségvetést és emberi erőforrásokat kell biztosítani, amivel az elnökség is egyetértett, emellett hangsúlyozta a tagállami kötelezettségek teljesítésének fontosságát.
<P>
A kinevezési eljárással kapcsolatban mindnyájan felismertük, hogy a rendeletek olyan megkötéseket tartalmaznak, amelyekről minden oldal belátja, hogy nem helyénvalóak, amilyen például a hivatali idő végére tervezett nyugdíjkorhatár-kritérium, de ugyanígy a nemek kérdésében is. Ezekkel a felülvizsgálat során foglalkozni kell, amivel a Bizottság és az elnökség szintén egyetért.
<P>
A bizottság továbbra is ragaszkodik ahhoz, hogy szerepet kapjon a folyamatban lévő és jövőbeni előválogatási eljárásokban az összes többi pozíció, például az ügyvezető igazgatói pozíció esetében is. Demokratikus okokból a képviselők azt szeretnék, ha lehetőségük lenne kifejezni az egyes jelöltek iránti preferenciájukat, és ezért az állásfoglalások napirenden maradtak a szavazáshoz. Mint mondtam azonban, ha jóvá szeretnék hagyni a kinevezéseket - amivel én egyetértek -, akkor az állásfoglalások ellen kell szavazniuk.
<SPEAKER ID="121" NAME="Elnök">
Most egy meglehetősen furcsa eljáráshoz érkeztünk, mint azt Bowles asszony az imént jelezte. Szavazni fogunk, de akkor szavazzanak igennel, ha ellenzik a jelöltet, és akkor nemmel, ha megerősítik a jelölést. Nem egészen értem, de így van.
