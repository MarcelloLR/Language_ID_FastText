<CHAPTER ID="002">
Az elnökség nyilatkozatai
<SPEAKER ID="006" NAME="Elnök">
Kezdésként szeretnék megosztani önökkel néhány információt. Először is, az Európai Unióban ma tartják a hatodik homofóbia elleni világnapot. Az Egészségügyi Világszervezet (WHO) pontosan 20 évvel ezelőtt vette ki a homoszexualitást a betegségek nemzetközi osztályozásából. Az Európai Unió minden területen küzd a megkülönböztetés ellen. Természetesen a homofóbia ellen is. A megkülönböztetett személyek védelme iránti elkötelezettség legfontosabb jogi aktusainkban ölt testet - a Szerződésben és az Alapjogi Chartában, amelyre a Szerződés is hivatkozik.
<P>
Másodszor, ebben a hónapban ünnepeltük a Schuman-nyilatkozat 60. évfordulóját, és Parlamentünk május 8-án és 9-én nyílt napokat tartott Brüsszelben és Strasbourgban. A látogatók közelről követhették figyelemmel a Parlament működését, és megismerhették mindennapi munkánkat. Az épületek nyitva álltak valamennyi polgár előtt. Összesen több mint 33 000 uniós polgár látogatott el a Parlament brüsszeli és strasbourgi épületeibe. Ezenkívül ebben az ülésteremben volt egy ülés, amelyre az Európai Unió összes tagállamából érkeztek fiatalok, összesen nyolcszázan. Velem és 11 európai parlamenti képviselővel találkoztak. Beszélgettünk, illetve az Unióval kapcsolatos témákat vitattunk meg velük.
<P>
A harmadik közleményem, hogy múlt héten, május 11-én, kedden az a nagy megtiszteltetés ért, hogy jelen lehettem a Nagy Károly ifjúsági díjátadó ünnepségén Aachenben. Az első díjat a német "Train for Europe” projekt kapta. A második díjat egy ír, a harmadikat pedig egy bolgár projekt nyerte el. Az Unió minden tagállamából voltak fiatalok, akik részt vettek a versengésben. A német projekt kapcsán 21 európai ország képviselői működtek együtt, és 24 szakiskola dolgozott a vonat megtervezésén és megépítésén. A Nagy Károly díjat május 13-án, az ifjúsági díj után két nappal adták át, szintén Aachenben. A díjat Donald Tusk lengyel miniszterelnök kapta.
<P>
Negyedszer, múlt héten részt vettem az Európai Unió parlamenti elnökeinek stockholmi konferenciáján. A konferencián mind a 40 nemzeti parlament elnöke képviseltette magát. A jövőbeli együttműködésről és a közelgő belga elnökségről volt szó. Svéd és - a jelenleg az Európai Unió soros elnöki tisztét betöltő - spanyol parlamenti kollégáink szervezték a konferenciát. Többek között a parlamenti bizottságok rendszeresen fognak ülésezni, és az európai nemzeti parlamentek vegyes üléseket fognak tartani.
<P>
Szeretnék hangot adni jó kívánságaimnak és gratulációimnak. Két uniós tagállamnak, az Egyesült Királyságnak és Magyarországnak új kormánya van. Stabilitást kívánunk nekik. Az Európai Unióban nagy szükség van a stabil kormányokra. Többek között azért, hogy lehetséges legyen gyorsan döntéseket hozni. Mi az Európai Unió közösségi módszerét képviseljük, de számunkra az Európai Unió működése és hatékonysága szempontjából alapvető fontosságú a kormányokkal való együttműködés.
