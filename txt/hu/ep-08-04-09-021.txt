<CHAPTER ID="021">
Rák elleni harc a kibővített EU-ban (vita) 
<SPEAKER ID="165" NAME="Elnök">
(PT) A következő napirendi pont egy szóbeli, a Bizottsághoz intézett kérdés megvitatása, melynek témája a rák legyőzése a kibővített Európai Unióban, s melyet Miroslav Ouzký tett fel a Környezetvédelmi, Közegészségügyi és Élelmiszer-biztonsági Bizottság nevében - B6-0015/2008).
<P>
Vassiliou biztos asszony első alkalommal van velünk, hogy részt vegyen ezen a vitán. Üdvözöljük Biztos asszony! Reméljük, hogy otthon fogja érezni magát köztünk. Amikor elérkezik a pillanat, beszéde jelzi majd együttműködésének kezdetét az Európai Parlamenttel.
<SPEAKER ID="166" NAME="Miroslav Ouzký">
szerző. - (CS) Mindenekelőtt, mint a Környezetvédelmi, Közegészségügyi és Élelmiszer-biztonsági Bizottság elnöke szeretném megragadni az alkalmat, hogy gratuláljak a Biztos asszonynak, akit a mai napon nevezett ki a Bizottság. Bár komoly okok megakadályoztak abban, hogy személyesen meghallgassam beszédét, azt kell mondanom, hogy kiváló benyomást tett bizottságom tagjaira, és új beosztásában egyhangúan örömmel látják.
<P>
Ami a szóbeli kérdést illeti, azzal szeretném kezdeni, hogy elmagyarázom, mi indított bennünket arra, hogy foglalkozzunk ezzel a kérdéssel és felkérjük az egyes államokat, hogy több figyelmet szenteljenek ennek a súlyos betegségnek. Talán Önök is tudják a jelentés és a kérdés hangsúlyából, hogy a rákos esetek száma növekszik Európában. Ennek számos oka van: amint azt tudjuk, idősödik a népesség, és egyre nagyobb számú ember van kitéve rákkeltő anyagoknak. A szakszervezetek szerint éves szinten a rák okozta elhalálozások legalább 8%-át közvetlenül a karcinogéneknek való munkahelyi kitettség okozza. Nem szabad megfeledkeznünk arról, hogy minden harmadik európait diagnosztizálnak rákkal élete során, és minden negyedik európai ebben a betegségben hal meg.
<P>
Egy másik fontos kérdés a rákos kezelések sikerességi rátájában rejlő jelentős különbség a régi és új tagállamok között. Ez az egyenlőtlenség minden bizonnyal elgondolkodtató. Mit tehetünk ebben a kérdésben, és mit javasolhatunk az Európai Közösségnek? Egy olyan struktúra, mint az EU kétség kívül rendelkezik azzal a kapacitással és befolyással, amivel koordinálni lehet az egyes nemzeti politikákat. A nemzeti, rák legyőzésére irányuló programok átvételével 30%-kal csökkenthetjük a rákos eredetű halálozási rátát. Tudjuk, hogy a fejlett országokban a teljes költségvetésnek csupán 3%-át fordítják rákmegelőzésre, szemben a kezelésre költött 97%-kal.
<P>
Szeretném megragadni az alkalmat arra is, hogy kérelmet nyújtsak be azon betegek nevében, akik eljárásunk középpontjába kerültek, és akiknek gondoskodásunk középpontjába kellene kerülniük; jobb hozzáférést kellene biztosítani számukra az új tudományos ismeretekhez és új információkhoz. Az Európai Uniónak egy egységes nyilvántartást kellene szorgalmaznia, valamint - amennyire lehetséges - közös oktatást. Paradox módon az Európai Unió még nem vezetett be minden tagállamában egy olyan tagadhatatlanul fontos területet, mint az onkológia. Bár az onkológia interdiszciplináris szakterület, annak saját jogú területként történő elismerése elengedhetetlen feltételt jelent, ha sikeresen le akarjuk küzdeni ezt a betegséget.
<P>
Mivel szeretném lehetővé tenni a PPE-DE képviselőcsoportba tartozó kollégámnak, Trakatellis professzornak, hogy felhasználja időm egy részét, most befejezem bevezetésemet.
<SPEAKER ID="167" NAME="Androulla Vassiliou">
A Bizottság tagja. - (EL) Tisztelt elnök úr! Hölgyeim és uraim! Ez az első hivatalos megjelenésem a Parlament előtt, így először engedjék meg, hogy kifejezzem hálámat a Parlament képviselőinek azért, hogy szavazataikon keresztül belém vetették bizalmukat. Megismétlem, amit a meghallgatáson mondtam: célom, hogy gyümölcsözően és képességeim legjavát nyújtva működjek együtt a képviselőkkel.
<P>
Most, tisztelt elnök úr, térjünk át a rák témájára:
<P>
A Bizottság tagja. - Az Önök és a szlovén elnökség részéről a rák témájának adott prioritás mellett ez a kérdés engem is különösképpen foglalkoztat már évek óta, így örülök, hogy ez az első téma, amit a plenáris előtt tárgyalhatok.
<P>
Minden évben 3,2 millió európait diagnosztizálnak rákos megbetegedéssel, de ez a teher nem egyenlően oszlik meg az Unión belül. Például a legfrissebb adatok tükrében a méhnyakrák aránya Bulgáriában négyszer magasabb, mint Finnországban, és a méhnyakrákos megbetegedésből adódó elhalálozás kockázata Litvániában ötször magasabb, mint Olaszországban. Ezek a különbségek rámutatnak arra, hogy van még mit javítani szerte az Unióban.
<P>
Egyértelmű, hogy az átfogó rákkal kapcsolatos szolgáltatások felelőssége elsősorban a tagállamoké; azonban az európai fellépés is változást hozhat. A Bizottság most készít egy jelentést a 2003-ban kelt rákszűrésekről szóló tanácsi ajánlás végrehajtásáról. Úgy gondolom, hogy ez azt mutatja, előrelépés történt, de továbbiakra is szükség van. Erre törekedve együtt fogunk dolgozni a tagállamokkal.
<P>
Azonban annak ellenére, hogy fontos a szűrés, úgy vélem, a rák elleni közösségi tevékenységnek széles körű témákat kell lefednie. Például: egészségügyi tájékoztatást és adatszolgáltatást a rák jelentette teherről, ami kiemeli az Európa-szerte tapasztalható egyenlőtlenségeket és legjobb gyakorlatokat; preventív intézkedéseket és egészségügyi promóciót olyan kérdésekben, mint például a dohány, a táplálkozás és az alkohol; a rák kezelésével és integrált gondozásával kapcsolatos legjobb gyakorlatokat, úgymint palliatív ellátás; a tapasztalatok összegyűjtése európai referencia-hálózatokon keresztül; beruházás nyújtása az infrastruktúrába Strukturális Alapokon keresztül; valamint közösségi szintű támogatás a rákkutatásra.
<P>
Azt tervezem, hogy előrehozom a rákkal kapcsolatos akciótervre vonatkozó javaslatokat a jövő évre. Ennek célja, hogy ezeket a lépéseket összefogja, azoknak középpontjául szolgáljon. Azt is meg fogjuk fontolni, hogy vajon a tudományos eredmények alátámasztják-e a rákszűrésre vonatkozó meglévő javaslatok felülvizsgálatát. Bizonyos lépések már folyamatban vannak. Terveink szerint a közelgő, a határokon átívelő egészségügyi ellátás betegjogi alkalmazásaira vonatkozó javaslatokba belefoglaljuk az európai referencia-hálózatok rendelkezéseit is. Az idén később sorra kerülő, ritka betegségekről szóló javaslatok is segíteni fognak az előrelépésben, többek között a ritka ráktípusokkal kapcsolatos helyzetben.
<P>
Továbbá amikor valakinek rákja van, az elsősorban őt érinti, de mellette még családját, munkaadóját és a társadalom egészét is. Javaslataim mellett lesz egy hatástanulmány is, ami a ráknak nem csupán emberi költségeit teszi világossá, hanem szélesebb értelemben vett társadalmi és gazdasági költségeit is.
<P>
Az ajánlások kidolgozása során várom a tárgyalásra kerülő témákkal kapcsolatos javaslataikat. Biztosak lehetnek abban, hogy ajánlásaikat figyelembe vesszük ezen cselekvési terv kidolgozása során, és valamennyi eljövendő lépésünknél számítok támogatásukra.
<SPEAKER ID="169" NAME="Antonios Trakatellis" LANGUAGE="EL">
Tisztelt elnök úr! Először engedje meg, hogy gratuláljak a biztos asszony megbízásához. Üdvözlöm a rákkal kapcsolatos véleményét, melynek már hangot is adott. Biztos asszony! Azt hiszem eljött az idő, hogy hatékony, a jelenlegi tudományos és műszaki fejlődésnek megfelelő stratégiát fogadjunk el a rákkal kapcsolatban, hogy ez a betegség ne legyen többé a halál legfontosabb oka Európában.
<P>
Napjainkban az összes rákos megbetegedés egyharmada megelőzhető. Így tehát felül kell vizsgálnunk a meglévő preventív programokat és intézkedéseket, valamint újakat kell megalkotnunk, hogy minden eshetőséget lefedjünk.
<P>
Amennyiben bővítjük tudományos ismereteinket, át kell tekintenünk a korai diagnózisról szóló tanácsi javaslatot, és több ráktípusra kell kifejlesztenünk a diagnosztikai eljárásokat. A mell-, méhnyak- és vastagbélrák mellett hozzá kell adnunk a bőrrákot és esetleg a tüdő- és prosztatarákot is. A megelőzés és a korai diagnózis javítása lefedheti az esetek közel 70%-át.
<P>
Azokban az esetekben, ahol nincs lehetőség a megelőzésre és a korai diagnózisra, ott - amint azt Ön is említette - a terápiás stratégiákat és gyakorlatot kell javítanunk, hogy hatékonyabb és innovatívabb legyenek. Biztosítanunk kell azt, hogy teljes mértékben kihasználjuk az egyre sikeresebb innovációk és kutatások nyújtotta kezeléseket. Egyszerűen arra van szükség, hogy ösztönözzük az innovatív rákkezelésekre irányuló kutatást és növeljük a kutatásra szánt anyagi eszközöket.
<P>
Természetesen a bürokratikus formalitásoknak nem szabad hátráltatniuk a kutatást. Továbbá az engedélyezési eljárásokat is felül kell vizsgálni oly módon, hogy lehetőség nyíljon mind az új gyógyszerek eljárásainak gyorsítására, mind pedig a magas biztonsági normák betartására. Biztos asszony! Ez napjainkban mind-mind megvalósítható. Az EU által biztosított eszközök a közeljövőben lehetővé tehetik számunkra a rák leküzdését, azaz azt, hogy szinte már megszabadítsuk az európai polgárokat ettől a tehertől.
<P>
Azáltal, hogy kitartóan összpontosítunk erre a célra, arra kérnek ma bennünket, hogy lépjünk tovább. Így is kell tennünk, amint említette, a stratégiát alkotó összetevők csatarendbe állításával. Reméljük, hogy mind az Európai Bizottság, mind pedig a Tanács támogatni fogja a Parlament határozatát, és megteszi a célkitűzések eléréséhez szükséges megfelelő lépéseket.
<SPEAKER ID="170" NAME="Glenis Willmott">
a PSE képviselőcsoport nevében. - Tisztelt elnök úr! A rákos megbetegedés minden harmadik embert érint szerte az Európai Unióban, és több, mint egymillió halálesetért tehető felelősség. Így tehát ezen betegségnek kétféle költsége van: egyrészt a humán költség, ami a betegségben szenvedőket és családtagjaikat érinti, valamint jelentős egészségügyi teherként nehezedik a társadalom egészére. Továbbá a tapasztalt demográfiai változásokból adódóan és az öregedő népesség folytán ez egy olyan probléma, ami csak súlyosbodni fog.
<P>
Meg kell bizonyosodnunk arról, hogy valamennyi polgárunk számára elérhetők a magas minőségű szűrőprogramok, a diagnosztika és a kezelés, beleértve a palliatív ellátást. A rák munkacsoport biztosítani fogja az egybehangolt és koordinált megközelítést a betegség valamennyi aspektusa kapcsán, lehetővé teszi az információcserét és a legjobb gyakorlat elősegítését.
<P>
Meg kell bizonyosodnunk arról, hogy többet teszünk a kutatás és az innováció biztosítása érdekében, és hogy a lehető legtöbb ember számára nyílik lehetősége arra, hogy hozzáférjen a legjobb rákmegelőzéshez és -kezeléshez. Fel kell hívnunk a figyelmet a rák és az elhízás közti kapcsolatra - ami a dohány után a második legkönnyebben elkerülhetőbb oka a ráknak. Ugyancsak alapvető fontosságú, hogy biztosítsuk a dolgozót rákkeltő anyagokkal szembeni védelmét - a rákos megbetegedéseknek körülbelül 8%-át a karcinogéneknek való munkahelyi kitettség okozza - és korlátozásokra van szükség a kristályos szilícium-dioxid kapcsán is, ami munkaképtelenséget okozó betegséget és halálos tüdőbetegséget okozhat. Ezen a ponton arra buzdítanám a képviselőket, hogy támogassák a bizottság által jóváhagyott eredeti szöveg 33. szakaszát és a K preambulum-bekezdést - ne felejtsük el, az építőipar nem szerződő fél a szociális partnerek kristályos szilícium-dioxidról szóló megállapodásában.
<P>
Hatalmas különbségek vannak a rákkezelés és -szűrés tekintetében szerte Európában. A rákos megbetegedésekből adódó halálesetek közül sok elkerülhető lehetne olyan megelőző intézkedésekkel, mint például a tájékoztatáshoz és átfogó szűrőprogramokhoz való hozzáférés. Ezen egyenlőtlenségek orvoslását prioritásnak kell tekinteni. Erkölcsi kötelességünk és lehetőség is van rá. Eléréséhez politikai akaratra van szükségünk.
<SPEAKER ID="171" NAME="Georgs Andrejevs">
az ALDE képviselőcsoport részéről. - Tisztelt elnök úr! Szeretném kihasználni a lehetőséget és megköszönni a szlovén elnökségnek, hogy ilyen nagy fontosságot tulajdonított a ráknak politikai programjában.
<P>
Egy kezdeményezést különösen ki kívánok emelni: az Európai Rákbetegek Csúcstalálkozóját, melyre egy hete került sor itt, Brüsszelben több, mint 150 betegcsoport részvételével egész Európából.
<P>
Nagyon sikeres csúcstalálkozó volt, ahol az a megtiszteltetés ért engem is, hogy szólhattam a közönséghez, és ez volt az első esemény, hogy új egészségügyi biztosunk ebben a szerepkörében megjelent. Be kell ismernem, hogy elnyűgözött a biztos asszony beszéde és az az elkötelezettség, aminek összességében a rákkal szembeni harccal és különösképp a rákos betegek problémáival kapcsolatban hangot adott.
<P>
Azt is örömmel tudtam meg, hogy a biztos asszony egy új rákkal kapcsolatos, a jövő évben induló cselekvési tervet akar indítványozni annak érdekében, hogy biztosítsa, a rák továbbra is fontos szerepet kap a Bizottság programjában.
<P>
Az elnökség és a Bizottság ezen kezdeményezéseinek mindnyájunkat arra kell bátorítaniuk, hogy összpontosítsunk arra, mit is kellene tenni, újból átgondoljuk, mit értünk el, illetve felismerjük, hol vannak jelenleg hiányosságaink. És már most nagy reményekkel várjuk ebben a témában a közelgő tanácsi döntéseket. Biztos vagyok abban, hogy ezek a döntések nagyon jó és szilárd alapot fognak adni a következő elnökségeknek arra, hogy folytassák az abban meghatározott utat. Így tehát határozottan bátorítani szeretném a közelgő francia elnökséget arra, hogy folytassa a megkezdett kezdeményezéseket és továbbra is kiemelt fontosságot tulajdonítson a ráknak programjában.
<P>
Végezetül szeretnék köszönetet mondani mindazon kollégának, akik oly sokkal járultak hozzá azon határozati indítványnak megszövegezéséhez, melynek témája a rák elleni harc a kibővített Európai Unióban, és amiről holnap fogunk szavazni.
<SPEAKER ID="172" NAME="Adamos Adamou">
a GUE/NGL képviselőcsoport nevében. - (EL) Tisztelt elnök úr! Biztos asszony! Én is hadd adjak hangot gratulációmnak. Ön szakértője a ráknak, mivel mielőtt biztosként idekerült volna, egy onkológiai központ igazgatója volt, így minden bizonnyal hozzá van szokva ahhoz, amit itt hall.
<P>
Nem fogok ellentmondani azoknak a statisztikai adatoknak, melyeket képviselőtársaim említettek. Trakatellis úr azt mondta, hogy az emberek 30%-át megelőzéssel meg lehetne menteni. Onkológusként biztosíthatom arról, hogy megbízható szűrőprogramokkal további 30%-ot is meg lehetne menteni. Azonban a 27 Tagállam közül hány rendelkezik ilyen programmal?
<P>
Valamit tenniük kell ennek kapcsán; biztosítani kell a koordinációt és ennélfogva a támogatást is. Talán a Strukturális Alapokból és a 7. keretprogramból is kellene alapokat használni, hogy ezen módszerek mindegyike segíthessen. Segíteniük kell abban, hogy javítsuk az onkológia profilján, mert, amint azt említették, ez nagyon fontos. A szlovén elnökség megérdemli a gratulációt, de legalább ilyen fontos egy olyan munkacsoport létrehozása, ami teljes mértékben a rák kérdésének szenteli magát.
<SPEAKER ID="173" NAME="Irena Belohorská" AFFILIATION="NI">
(SK) Biztos asszony! Én is szeretnék gratulálni kinevezéséhez.
<P>
Nagy örömmel tölt el, hogy azt láthatom, a rák kérdésével nem csak szakemberek, hanem politikusok is foglalkoznak, ami ebben az esettben nagy fontossággal bír. A szakemberek felhívják figyelmünket a riasztó statisztikákra és arra, hogy a rák előfordulásának tendenciája nagyon kedvezőtlen irányba fordul. Tegnap ebédidőig betegszervezetekkel beszélgettem, és elmondhatom, hogy amit akarnak, az a megfelelő kezelés, ami nagyon nagy kérés lehet, főleg a ritka ráktípusok esetében. Még mindig hatalmas szakadék tátong a 15 régi és a 12 új tagállam között a betegség előfordulása, annak késői diagnózisa, valamint a betegség egyes szakaszokban történő kezelése tekintetében. A nem megfelelő megelőzés és a késői diagnózis vagy kezelés súlyosbítja a páciensek egészségi állapotát és csökkenti a javulással kapcsolatos esélyeiket.
<P>
Biztos asszony! Kérem, biztosítsa, hogy a rák elleni harc nem csak az elnökség hat hónapja során kap prioritást, és nem csupán az olyan szakmai orvosszervezetek, mint az ESMO vagy a betegszervezetek számára. Mi, parlamenti képviselők ugyancsak biztosítjuk támogatásunkról a megoldásra irányuló keresésben.
<SPEAKER ID="175" NAME="Alojz Peterle" AFFILIATION="PPE-DE">
(SL) Biztos asszony! Nem vártam azt, hogy egy héten háromszor nyílik alkalmam a rákról beszélni Önnel. Látom, hogy olyan biztosunk van, aki ismeri a rákkal kapcsolatos dolgokat, és aki velünk együtt felveszi a harcot. Tudva, hogy az egészségügy a tagállamok felelősségi körébe tartozik, az európai polgárok azt szeretnék, hogy bizonyos feladatokat európai szinten lássanak el, hiszen ez az egyetlen módja annak, hogy ezeket megfelelően lássák el.
<P>
Örömmel tölt el, hogy bejelentette a rák legyőzésére irányuló cselekvési tervet. Sürgősen szükségünk van erre, és amennyiben a rák a járványok exponenciális dinamikáját mutatja, nekünk is rendelkeznünk kell saját politikai dinamikánkkal, máskülönben a szakadék és a rák konzekvenciái egyre súlyosabbá válnak.
<P>
Örülök annak, hogy a szlovén elnökség megerősítette azon elképzeléseit, miszerint a jövőben a tevékenységek koordináltabbak lesznek, így nagyobb lesz a folytonosság és a kezdeményezések erőteljesebbek lesznek, valamint, ahogy Ön is említette ezen a héten egy másik alkalommal, ez egybeesik a többszörös partneri viszonyokkal.
<P>
Továbbá hiszem, hogy jobb lenne, ha az EU-elnökséget betöltő országok nem csak egyetlen szempontnak adnának prioritást, hanem folyamatosan szem előtt tartanák a rákkal szembeni harcvonal egészét, amint azt a mai napon korábban már említették.
<P>
Ebben a lelkületben remélem, hogy segítségükkel megalakulhat egy munkacsoport - vagy hívhatjuk másnak is - arra, hogy összehozza a fő intézményeket és szereplőket a rák elleni küzdelemben, és nem csupán egy új bürokrácia létrehozásának céljával, hanem azért is, hogy a jó együttműködési módszerek révén jobb összesített eredményeket érjünk el.
<P>
Biztos asszony! Sok sikert kívánok munkájához.
<SPEAKER ID="176" NAME="Karin Jöns" AFFILIATION="PSE">
(DE) Elnök asszony! Biztos asszony! Országomban a média Németország sikeres mammográfiai szűrési eredményéről beszél. A minőségbiztosításról szóló EU-s irányelvek újból igazolták jelentőségüket. Azonban máris megjelentek az igények, hogy ebben a szolgáltatásban a fiatalabb nők is részesüljenek. Ez mutatja, hogy milyen fontosak az európai irányelvek.
<P>
Ennélfogva a Ház a holnapi napon ebben a határozati indítványban is további fejlesztést fog kérni azon bizonyíték-alapú EU-irányelvvel kapcsolatban, melynek témája valamennyi széles körben elterjedt rák korai felismerése, diagnózisa és kezelése, illetve egy sürgetően szükséges akkreditációs és hitelesítési eljárás kidolgozása a megfelelő berendezésekre. Itt a kritériumok önmagukban nem elegendők. Csak így érhető el, hogy a minőséget a populizmus és az osztály- és a piaci érdekek fölé helyezzük a rák korai felismerése és kezelése tekintetében.
<P>
Arra kérem képviselőtársaimat - és a biztos asszonyt is -, hogy továbbra is győzzék meg és állítsák csatarendbe azokat a tagállamokat, akik még mindig kételkednek az akkreditációs eljárás szükségességében.
<SPEAKER ID="177" NAME="Elizabeth Lynne" AFFILIATION="ALDE">
Elnök asszony! A rák máris a második legnagyobb gyilkos Európában, de a valóság az, hogy számos rákos megbetegedés megelőzhető, és sok rákból eredő haláleset szükségtelenül következik be.
<P>
A szűrés, a diagnózis és a kezelés fejlődik, de nem eléggé. Olyan mechanizmusokat kell megalkotnunk EU-szinten, amik biztosítják a legjobb gyakorlatok hatékonyabb megosztását. Vegyük például a vastagbélrákot. A becslések szerint az EU-ban minden évben több, mint 27 000 életet lehetne megmenteni, ha Európa-szerte meglennének a modern szűrőprogramok.
<P>
Arról is meg kell bizonyosodnunk, hogy a rákkal diagnosztizáltakat munkahelyükön nem éri diszkrimináció. Ezt érintenie kellene a munkahelyi diszkrimináció legyőzéséről szóló foglalkoztatási irányelv 2000-nek, de számos tagállam a krónikus megbetegedéseket és a rákot nem osztályozza fogyatékosságként. Éppen ezért van szükségünk EU-szinten egy olyan definícióra, ami a rákos betegeket is a fogyatékossággal élők közé sorolja.
<SPEAKER ID="178" NAME="Bairbre de Brún" AFFILIATION="GUE/NGL">
(GA) Tisztelt elnök asszony! Támogatom az intézményközi rák-munkacsoport létrahozását, ami lehetővé teszi, hogy az Európai Parlament, a Bizottság és a Tanács képviselői rendszeresen találkozzanak. A rák észlelésére és megelőzésére irányuló kutatásokat is támogatni kell a hetedik keretprogram segítségével. Üdvözlöm a Bizottság mai vitával kapcsolatos hozzászólását. Meg kell valósítani a nőket magukban foglaló stratégiákat és elsősorban az olcsó és rendszeres méhnyakszűrést, valamint az olcsó és gyors mammográfiát.
<P>
Azon vegyi anyagok hatásaira is figyelemmel kell lennünk, amelyeket a REACH szabályozáson keresztül szabályozunk.
<P>
Végezetül: a szegénység kulcstényező a rossz egészségi állapotban. A szegények nagyobb valószínűséggel betegednek meg, illetve halnak meg fiatalabb korban, mint a jobb módban élők. Ez különösen igaz a rákmegelőzés és -kezelés tekintetében.
<SPEAKER ID="179" NAME="Miroslav Mikolášik" AFFILIATION="PPE-DE">
(SK) Én is üdvözölni szeretném azt a tényt, hogy Vassiliou asszonyt a mai napon egészségügyi biztossá nevezték ki. Sokat várok ettől az új együttműködéstől, és engem személy szerint jelenléte a Környezetvédelmi, Közegészségügyi és Élelmiszer-biztonsági Bizottságban meggyőzött alkalmasságáról, és arról, hogy erős késztetése van bizonyos problémák, például a dohányzással kapcsolatosak megoldására, mely téma igen közel áll a szívemhez.
<P>
Ebben az összefüggésben egy hasonló témára szeretnék összpontosítani. Tudjuk, hogy minden harmadik európainál diagnosztizálnak rákot élete során, és a leggyakoribb diagnózisok a tüdőrák, a vastagbélrák (amit már említettek is néhányan) és a mellrák. Közismert tény, hogy a tüdőrák ötször nagyobb gyakorisággal fordul elő, mint az összes többi ráktípus együttesen. Semmi kétség afelől, hogy a passzív dohányzás ugyanúgy rákot okoz, mint az aktív, és azt is tudjuk, hogy a tüdőrákkal diagnosztizáltak 95%-a dohányos vagy passzív dohányos. A cigarettadobozokon elhelyezett figyelmeztetés nem elegendő. Itt az ideje, hogy a nemdohányzókat megfelelően védő törvényi szabályozást vezessenek be azokban a régi és új tagállamokban, melyek ezt még mindig késleltetik olyan indokokkal, amiket nehéz megérteni. Azokban az országokban, hol jó és megfelelően korlátozó törvények vannak érvényben, jelentősen javult az egészségi állapot, és milliárdok lettek megtakarítva ahelyett, hogy a rákbetegek kezelésére fordították volna azokat.
<P>
Hölgyeim és uraim! Az orvosi szakirodalomban az utóbbi időben publikált cikkek rámutatnak arra, hogy közvetlen kapcsolat fedezhető fel a hormonális fogamzásgátlás és a mellrák között. Szeretném megkérni a Bizottságot és programjainkat, hogy finanszírozzunk kutatásokat ezen a területen is annak érdekében, hogy az ellenkezőjükre fordítsuk ezeket a tendenciákat, és javítsunk a nők egészségi állapotán.
<SPEAKER ID="180" NAME="Marios Matsakis" AFFILIATION="ALDE">
Tisztelt elnök asszony! A rák, amint azt sokan tudják, nem szükségszerűen gyógyíthatatlan betegség. A modern gyógymódok a korai és pontosabb diagnózissal egyetemben azt jelentik, hogy napjainkban a rák számos formája messzemenően sikerrel kezelhető.
<P>
Természetesen sok tennivaló marad, és éppen ezért kell az EU-nak felvállalnia, hogy totális háborút jelentsen be a rák ellen. Minden fronton harcolnunk kell ez ellen a betegség ellen, mégpedig nagy agresszióval és végtelen eltökéltséggel. Erőfeszítéseinket például arra kell irányítani, hogy megbizonyosodjunk arról, hogy hatékony szűrőprogramok vannak érvényben és ezeket megvalósítják a lakosság azon részénél, mely arra leginkább rászorul. Annak biztosítására is figyelniük kell, hogy a jövő számára reményt biztosító kutatóintézetek számára mindig rendelkezésre álljon a megfelelő támogatás. Polgárainkat meg kell nyugtatni afelől, hogy a rák legyőzhető, és mi, itt az Európai Parlamentben elhatároztuk, hogy továbbra is támogatjuk ezt a harcot, mindaddig, amíg sikerre nem visszük.
<P>
Végezetül: engedjék meg, hogy megragadjam az alkalmat, és én is gratuláljak Vassiliou asszonynak, az új egészségügyi biztosnak.
<SPEAKER ID="181" NAME="Péter Olajos" AFFILIATION="PPE-DE">
(HU) Köszönöm, elnök asszony, és üdvözlöm az új biztos asszonyt!
<P>
A rák a második leggyakoribb halálfajta. Magyarországon 1993-ban és 2003-ban is világelsők voltunk a rákhalandóságban, leggyakoribbak a tüdő-, a bél- és az emlőrák.
<P>
Az okokat ismerjük: egészségtelen táplálkozás, kevés sportolás, fogamzásgátlók, alkohol, dohányzás és a környezeti ártalmak. Tudjuk, hogy a rák visszaszorításának legköltséghatékonyabb módja a megelőzés, vannak mégis tagországok, például Magyarország is, amely az idén csak a szájüregi, az emlő- és a méhnyakrákszűrésre adott pénzt, a többire nem. 6-8 heteket kell várni CT-s, MRI-s szűrésre és a kezelés elkezdésére.
<P>
Remélem, hogy ez a jelentés felnyitja a tagországoknak - és köztük a magyar politikának is - a szemét, és segíti a dohányzás visszaszorításáról most folyó törvényhozási vitát is. Nagyon szépen köszönöm, és még egyszer üdvözlöm a biztos asszonyt!
<SPEAKER ID="182" NAME="Genowefa Grabowska" AFFILIATION="PSE">
(PL) Tisztelt elnök asszony! Jó dolog, hogy a szlovén elnökség felvette a harcot a rák ellen, egyik prioritásaként; azonban ez nem lehet egy egyszeri tett. A rák elleni küzdelemnek a következő elnökségek prioritásai között is szerepelnie kell, már csak azért is, mert emelkedőben van ezen szörnyű betegség előfordulása Európában, és népességünk idősödésével továbbra is emelkedőben lesz. Szeretném felhívni a figyelmet a biztos asszony által hangsúlyozott, a rák észlelése és kezelése terén tapasztalható egyenlőtlenségekre, amelyek oly nyilvánvalóak a régi és az új Unió összehasonlításakor. A statisztikai adatok rámutatnak a régi EU magasabb életbenmaradási és alacsonyabb halálozási rátájára, így azt kérem az Európai Bizottságtól, hogy speciális monitoringot alkalmazzon az "Európa a rák ellen” EU-program végrehajtása során, elsősorban Közép- és Kelet-Európában.
<P>
Az új tagállamok polgárainak ugyanazokat a feltététeket kellene élvezniük, mint a régi Unió polgárainak ezen betegség elkerülése és - ha már érintettek benne - leküzdése kapcsán.
<SPEAKER ID="183" NAME="Erna Hennicot-Schoepges" AFFILIATION="PPE-DE">
(FR) Tisztelt elnök asszony! Szeretném megjegyezni, hogy a rák leküzdésének legjobb módja a megelőzés, és ennek következtében nem csökkenthető a karcinogén anyagok és az endokrin rendszert károsító tényezők értékesítésével kapcsolatos szigorú pozíciónk. Azon képviselőtársaimhoz fordulok, akik a rovarirtókkal kapcsolatos első szavazáson nem a megfelelő választ alkalmazták. Helyes irányba fordíthatják a dolgok mentét a rovarirtók értékesítéséről szóló második szavazáson.
<P>
Ami a nemzeti nyilvántartásokat illeti, szeretnék rámutatni arra a biztos asszonynak, hogy ezt a hetedik keretprogram megszavazásának idején, két éve javasolták, de nem tartották meg. Így tehát Ön, Biztos asszony teljesítette kötelességét azzal, hogy bátorítja a tagállamokat ezen alapelv elfogadására.
<P>
Közben pedig hadd gratuláljak Önnek kinevezéséhez; és sok szerencsét.
<SPEAKER ID="184" NAME="Gyula Hegyi" AFFILIATION="PSE">
(HU) Köszönöm szépen, elnök asszony! Én is a megelőzés fontosságáról szeretnék néhány szót mondani. A dohányzás elhangzott ebben a vitában. A dohányzás talán egy jó példa arra, hogy egy társadalmi ellenállást ki lehet alakítani, és ma már - ha szabad így fogalmazni - nem cool, nem trendi dolog dohányozni sok helyen.
<P>
Ugyanakkor a ráknak vannak olyan okozói is, amelyekkel szemben még nem alakult ki ez az egészséges társadalmi ellenállás. A vegyi szennyezések, a levegőszennyezés a ráknak egyik fontos okozói. Ezzel együtt még a környezetvédelem terén nincs az a fajta társadalmi tudatosság, amely megértetné velünk, hogy bizonyos vegyi anyagokat ki kell vonni a szervezetünkből, hogy egy városban a városlakók számára egészségtelen a túlzott autóforgalom, hogy egész életünket meg kellene változtatnunk ahhoz, hogy kevesebb méreg és szennyezés kerüljön bele.
<P>
Ezért szeretném, ha világossá válna számunkra, hogy a rák elleni küzdelem, az egészséges életmód és a környezetvédelem mennyire összetartozó fogalmak. Köszönöm.
<SPEAKER ID="185" NAME="Czesław Adam Siekierski" AFFILIATION="PPE-DE">
(PL) Tisztelt elnök asszony! Köszönet illeti a szlovén elnökséget azért, hogy egyik 2008-as prioritásaként ismerte el a rák elleni küzdelmet.
<P>
Sajnálatos módon az Európai Unióban a rák minden évben egymillió életet gyűjt be. A számok döbbenetesek. Életük során az európaiak körülbelül 33%-ában diagnosztizálnak daganatot, és ez felel az elhalálozások 25%-áért. Az új tagállamokban, azaz a legszegényebb országokban a legmagasabb azoknak az aránya, akik tüdő-, prosztata- vagy mellrákban halnak meg.
<P>
EU-szinten kell lépéseket tenni azért, hogy lehetővé tegyük az onkológiai szolgáltatások közti különbségek áthidalását, és elsősorban az ellenőrzés és a szűrés területén. Ne feledkezzünk el arról, hogy a rák korai felismerése nyújtja a kezelés legjobb esélyét. A becslések szerint ezen esetek egyharmada elkerülhető lenne egészséges életmóddal, a dohányzás és az alkoholfüggőség kiküszöbölésével, sportolással és megfelelő étrenddel.
<SPEAKER ID="186" NAME="Silvia-Adriana Ţicău" AFFILIATION="PSE">
(RO) Én is gratulálni szeretnék a szlovén elnökségnek ahhoz, hogy bevezette ezt a témát, és természetesen a biztos asszonynak ahhoz a lehetőséghez, hogy vele együtt vitathatjuk meg ezt a kérdést.
<P>

<P>
Szeretném hangsúlyozni azt a tényt, hogy fontos a minőségi szolgáltatások megléte ezen betegség szűrése észlelése és kezelése érdekében.
<P>
Hiszem, hogy az is fontos, hogy képesítsünk intézményeket az onkológiai kezelés területére vonatkozó felelősségi körökkel, és a tagállamoknak megfelelően kellene finanszírozniuk ezen intézményeket.
<P>
Végül, de nem utolsó sorban: hangsúlyozom a betegek társadalmi integrációjának fontosságát; nem szabad, hogy fogyatékosnak tekintsék magukat, és ez okból kifolyólag, hiszem, hogy ezen betegeknél a pszichológiai állapot segíthet a betegség leküzdésében.
<SPEAKER ID="187" NAME="Androula Vassiliou">
A Bizottság tagja. - Tisztelt elnök asszony! Érdeklődve követtem a rákról folytatott vitát, és újra csak azt kell mondanom, hogy a rák nem olyan dolog, ami időlegesen van napirenden; ez egy olyan kérdés, ami olyan komoly az egész Európai Unió - és nem csak annak - szempontjából, hogy nem lehetünk önteltek; mindig a prioritásaink közt fog szerepelni.
<P>
Rákszakemberként jellemeztek. Azt kell, hogy mondjam, hogy nem vagyok szakértője a ráknak. Vannak itt olyanok, akik tényleg azok, de én olyan valaki vagyok, aki sok éve dolgozik a rák leküzdéséét, és remélem, ilyen is maradok.
<P>
Nagyon érdekes hozzászólásokat hallottam. Megpróbálok néhányat megválaszolni, de biztosak lehetnek afelől, hogy valamennyi hozzászólást tudomásul vettem, és ezeket az cselekvési terv kidolgozásakor beépítjük megfontolásainkba.
<P>
Ami a Strukturális Alapokat illeti, a Bizottság az egészségügyet is prioritási területként jelölte meg a finanszírozás szempontjából, így az alapokat alkalmazni lehet az egészségügyi infrastruktúrára, a rákot is beleértve.
<P>
Említésre került a munkahelyi karcinogének kérdése. Amint azt Önök is tudják, nagyon erős európai normáink vannak az egészség és a biztonság kapcsán. A Bizottság természetesen dolgozni fog azon, hogy ezek a normák, amint a tudomány tájékoztat bennünket a kockázatokról, naprakészek legyenek. Špidla biztos úrral dolgozom majd ezen, aki a terület törvényi szabályozásáért felelős.
<P>
Többször elhangzott az a javaslat, miszerint létre kellene hozni egy intézményközi munkacsoportot a rák leküzdésére. Ezt a közelgő szlovéniai Egészségügyi Tanács megfontolásai során megvizsgálom, és tennék mégegy javaslatot, mégpedig azt, hogy szeretném, ha a betegek és a szakma képviselői is részt vennének ebben a munkacsoportban.
<P>
Az onkológia, mint szakterület elismerése egy olyan dolog, ami minden bizonnyal szükséges, de rámutatnék arra, hogy ezt a tagállamoknak kellene megtenniük. Azonban, ami engem illet, minden befolyásommal azon leszek, hogy ennek megtételére bátorítsam a tagállamokat.
<P>
Sok hozzászóló beszélt dohányzás elleni kampányokról. Mindannyian tudjuk, hogy a dohányzás egyike az egészséget legjobban károsító dolgoknak, és nemcsak a dohányzás elleni kampány folytatása áll szándékomban, hanem az is, hogy megpróbáljam a fiatalokat is bevonni ebben a kampányba, nemcsak ezért, hogy azt kevésbé trendivé tegyem számunkra, hanem azért is, hogy megértessem velük, az a saját érdekük, hogy ne kezdjenek el dohányozni, és aktív részvételt szeretnék tőlük a kampányban, hogy ez a gondolat terjedjen a fiatalok között, mivel ez az első lépés a dohányzás megelőzésében - az, hogy a fiatalokkal kezdünk.
<P>
Amint azt említettem, számos egyéb érdekes javaslat is elhangzott. Valamennyit át fogom gondolni, és továbbra is szoros együttműködésben dolgozom a parlamenti képviselőkkel azon, hogy jó akciótervre tehessünk szert a következő évre.
<P>
(Taps)
<SPEAKER ID="188" NAME="Elnök">
(FR) Az eljárási szabályzat 108(5) cikke értelmében kaptam egy határozati indítványt a Környezetvédelmi, Közegészségügyi és Élelmiszer-biztonsági Bizottság nevében, mellyel lezárom a vitát.
<P>
A vitát lezárom.
<P>
A szavazásra holnap kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="189" NAME="Alessandro Battilocchio  " AFFILIATION="PSE">
írásban. - (IT) Tisztelt elnök asszony! Hölgyeim és uraim! Támogatom a kérdéses jelentés főbb pontjait. Azonban egy szempontból úgy vélem, hogy egyértelműbbnek kell lennünk, és határozottan nagyobb beruházásokra kell sort keríteni a kutatásba, ténylegesen, nem csak szavakkal, és a kutatóknak jobb feltételeket kell biztosítani. Fontos eredmények születtek az utóbbi években, ami nagyobb reményt ad a rákos betegeknek és családjaiknak, de még mindig hosszú út áll előttünk.
<P>
Azonban úgy vélem, hogy mind a 27 tagállamban világibb megközelítés lenne szükséges az erkölcsi kérdésekben, mivel ezek gyakran akadályt és korlátot jelentenek a kutatási szabadságnak. A jelenlegi törvényi szabályozás betartása mellett azt kell prioritásnak tekinteni, hogy eltöröljük ezt a betegséget, ami különböző típusaival és szörnyű formáival továbbra is sok áldozatot szed szerte Európában.<0 Ezen ösvény feladatának és kötelezettségeinek meghatározása ránk vár.
<SPEAKER ID="190" NAME="Anna Záborská  " AFFILIATION="PPE-DE">
írásban. - (SK) Bár aggasztó, hogy a rákos megbetegedések számát "járványnak” hívjuk az Európai Unióban, ez a megfelelő kifejezés, mivel a rák évente több, mint 1 milliós áldozatot szed. Azonban a járványok azokban az országokban terjednek, ahol nem felelnek meg a higiéniai és járványügyi normáknak, ahol az emberek rossz körülmények között élnek, vagy nem, férnek hozzá a hatékony közegészségügyhöz. Nem tudom, hogy az EU ezen feltételek közül melyiknek felel meg.
<P>
Rákjárványról beszélünk az EU-ban azzal egyidőben, hogy fejlődő gazdaságot és versenyképességet emlegetünk, továbbá komoly beruházást a megelőzésbe, a hatékony gyógymódokba és a gyógyszeriparba.
<P>
Országomban, a Szlovák Köztárságban több, mint 30 éve folytatunk egy nemzeti onkológiai programot a rák megelőzése céljából. Ehelyett a rák előfordulási aránya tovább nő. Ez vajon az orvosok vagy a betegek hibája?
<P>
Hogyan használják fel a rákmegelőzésre adott EU-s finanszírozásokat? 2003-ban a Nőjogi és Esélyegyenlőségi Bizottság egy saját kezdeményezésű jelentést készített a mellrákról. Bár pontosan meghatározta az okokat és a lehetséges megoldásokat, a jelentésben tartalmazottak csak kis hányadát valósították meg.
<P>
Időnként úgy érzem, hogy nem tudja a bal kéz, mit csinál a jobb, és hogy társadalmunk és az EU egésze szándékosan hallgat e betegség valódi okairól, talán azért, hogy megvédje a jobb arculatot vagy mert fél megmondani az igazat. A rák legyőzése nem lehet csak egyetlen EU-elnökség prioritása. Végrehajtásának rendszeres EU-politikaként már évek óta normának kellene lennie.
