<CHAPTER ID="016">
Népszavazás Dél-Szudán jövőbeli státuszáról (vita) 
<SPEAKER ID="195" NAME="Elnök">
A következő napirendi pont a Bizottság alelnökének, az Unió külügyi és biztonságpolitikai főképviselőjének nyilatkozata a Dél-Szudán jövőbeli státuszáról tartott népszavazásról.
<SPEAKER ID="196" NAME="Catherine Ashton">
a Bizottság alelnöke és az Unió külügyi és biztonságpolitikai főképviselője. - Elnök asszony, felolvasom a nyilatkozatot, majd - örömmel mondhatom - Michel Barnier kollégám folytatja le és zárja le a vitát olyan okokból kifolyólag, amelyeket - úgy vélem - a tisztelt képviselők megértenek.
<P>
Egy olyan pillanat tanúi vagyunk, amely Szudán és egész Afrika számára történelmi jelentőségű. A dél-szudáni emberek hosszú ideje várnak a lehetőségre, hogy gyakorolhassák önrendelkezési jogukat. Az időben, békésen és megbízhatóan lebonyolított népszavazás kiemelkedő siker volt, amelyre mindenkinek büszkének kell lennie.
<P>
A tíz déli államban megtartott népszavazás előzetes eredményeit január 30-án hozták nyilvánosságra, és az eredmények azt mutatják, hogy a túlnyomó többség (99,5%) az elszakadás pártján áll. A végleges eredményeket továbbra is várjuk, amelyek néhány hét múlva válnak ismertté.
<P>
Gratulálunk a dél-szudáni embereknek eltökéltségükhöz, méltóságukhoz és türelmükhöz, amit azzal tanúsítottak, hogy ilyen nagy számban járultak az urnákhoz. Dicséretet érdemelnek a déli pártok, hogy vezetésük alatt sikerült megkötni az átfogó békemegállapodást, valamint a szudáni népszavazási hatóságok is azért a kiváló munkáért, amellyel a népszavazást az előttük álló hatalmas nehézségek ellenére megszervezték.
<P>
A referendum sikere mindenekelőtt a szudániaknak köszönhető, de tükrözi az Afrikai Unió és az Afrikai Unió magas szintű végrehajtó testületének támogatását is (a Mbeki elnök vezette testület segítette a feleket az ügyek előrevitelében), továbbá azt a lankadatlan diplomáciai figyelmet is, amelyet a kérdés a nemzetközi közösségtől, többek közt az ENSZ-től, az Egyesült Államoktól és természetesen az Európai Uniótól kapott.
<P>
Szudán az elmúlt hónapokban brüsszeli politikai napirendünk élén szerepelt. A Külügyi Bizottságban novemberben és decemberben is megvitattuk. Szintén a Külügyi Bizottságban ezen a héten megállapodtunk a következtetésekben, és továbbra is figyelemmel fogjuk kísérni a helyzetet.
<P>
Mindenekelőtt azonban köszönetet szeretnék mondani Véronique de Keysernek, a dél-szudáni népszavazás választási megfigyelő csoportja vezetőjének és az EU megfigyelő missziójában dolgozó csapatának azért a fontos munkáért, hogy segítettek bizalmat teremteni a szudáni emberekben ez iránt a folyamat iránt. Egy nagy és tapasztalt megfigyelő misszió kiküldése fontos és kézzelfogható európai hozzájárulás volt, és őszintén köszönöm Önnek, mert tudom, hogy személyesen milyen fontos szerepet játszott, és az nagy elismerést váltott ki.
<P>
Technikai szaktudást és pénzügyi támogatást is nyújtottunk a szudáni népszavazást lebonyolító hatóságoknak.
<P>
Mivel még várjuk a végleges eredményeket, szeretném megismételni, hogy az EU tiszteletben fogja tartani a népszavazás eredményét, amelyet a dél-szudáni emberek akarata kifejezésének tart. Biztatónak tartjuk, hogy al-Bashir elnök január 4-én Jubában kijelentette, majd a január 31-ei Addisz Abeba-i mini csúcstalálkozón megerősítette, hogy a szudáni kormány el fogja fogadni a népszavazás eredményét, elsőként fogja elismerni az új államot, és teljes körű együttműködésre lép vele. Minden érdekeltet arra hívunk fel, hogy továbbra is gyakoroljon önmérsékletet, és biztosítsa a nyugalom fennmaradását, és azt, hogy Szudán népeinek biztonsága ne sérüljön.
<P>
Noha a Dél-Szudán önrendelkezéséről tartott népszavazás nagy siker volt, nem bízhatjuk el magunkat. Hatalmas feladatok várnak még megoldásra.
<P>
Az Abyei területéről szóló népszavazásra, amelyet a dél-szudáni népszavazással egy időben kellett volna megtartani, még mindig nem került sor. Aggodalommal töltenek el minket a népszavazás előestéjén Abyeiben történt erőszakos események, és arra ösztönözzük a feleket, hogy akadályozzák meg a további erőszakot, és találjanak olyan tartós megoldást, amelyre a helyi közösségek hosszú távú együttélése alapozható.
<P>
Vannak egyéb megoldandó kérdések is az átfogó békemegállapodással kapcsolatban, például az észak-déli határmegállapítás ügye és népi konzultációk tartása a Kék-Nílus és Dél-Kordofan területén. Reméljük, hogy a felek most ismét ezeknek az ügyeknek a megoldására koncentrálnak, továbbá azokra a népszavazás utáni kulcsfontosságú kérdésekre, mint az állampolgárság, biztonsági intézkedések, olajbevételek és más gazdasági kérdések. Biztatónak tartjuk, hogy a két fél számos alapelvben megegyezett, különösen abban, hogy két életképes, "puha” határokkal rendelkező országért fognak dolgozni, és hogy konstruktív kapcsolatokat építenek ki egymással. Még rengeteg feladatot kell elvégezni, és mi továbbra is támogatni fogjuk Mbeki elnök közvetítési erőfeszítéseit.
<P>
Egy fontos humanitárius kihívással is szembe kell néznünk. Nap mint nap körülbelül 2 000 ember tér vissza északról Dél-Szudánba, akiknek segítségre van szükségük ahhoz, hogy visszailleszkedhessenek a helyi közösségekbe.
<P>
Mélyen aggódom a fokozódó darfúri erőszak miatt is, ami az utóbbi időben tízezrek hontalanná válásához vezetett, és ennek a humanitárius műveletekre gyakorolt súlyos hatása miatt. Három európai állampolgárt még mindig túszként tartanak fogva.
<P>
Továbbra is aggasztónak tartjuk az emberi jogok védelmezőinek, az újságírók, ellenzéki politikusok és békés diáktüntetők fogva tartását. Az átfogó békemegállapodás egyik alapelve a sokféleségen és szabadságokon alapuló demokratikus kormányzás megteremtése volt, és szeretnénk látni, hogy tiszteletben tartják az alapvető jogokat, és egy valóban széles demokratikus kormányzást valósítanak meg mind északon mind délen.
<P>
A jövőre nézve biztosíthatom Önöket, hogy ez a kérdés napirendünk élén marad. Folytatjuk az együttműködésünket mind Kartúmmal, mind Jubával. Kartúmmal készen állunk fokozni együttműködésünket és erősíteni párbeszédünket. Továbbra is elkötelezetten segíteni kívánunk az északi embereknek, különösen az olyan háború sújtotta területeken, mint a keleti országrész, az átmeneti terület és Darfúr. Dél-Szudán nem lesz stabil, ha Észak-Szudán nem az, és fordítva. Az EU külügyminiszterei kijelentették, hogy készek közelebbről megvizsgálni, hogy az EU támogatást nyújtson-e Szudán nemzetközi adósságkönnyítéséhez a politikai előrehaladással összhangban.
<P>
Dél-Szudánban az EU-nak jelentősen hozzá kell járulnia a stabilizáláshoz, a fejlesztéshez és az intézményi kapacitásbővítéshez. A tagállamok jelentős bilaterális programjain túl már támogatjuk az alapszolgáltatásokat és a mezőgazdasági fejlesztést, és vizsgáljuk hosszabb távú, a Dél-Szudánnal való fejlesztési együttműködésre vonatkozó stratégiánkat
<P>
Azt is látjuk azonban, hogy Darfúr ugyanazt a magas szintű figyelmet érdemli, mint amelyet az utóbbi időben az átfogó békemegállapodás végrehajtására fordítottunk. Tehát minden felet felszólítunk, hogy hagyjon fel az ellenségeskedéssel, kössön tűzszüneti megállapodást, és mozduljon el egy átfogó és igazságos politikai rendezés irányába, mi pedig fokozni fogjuk erőfeszítéseinket, hogy minden felet arra ösztönözzünk, hogy komolyan kötelezze el magát a dohai békefolyamat mellett.
<P>
Végül egy szót az igazságszolgáltatásról: Darfúrban nem lehet tartós békét teremteni igazságszolgáltatás és megbékélés nélkül. Véget kell vetni a büntetlenségnek. A Tanács többször felhívta a szudáni kormány figyelmét arra a kötelezettségére, hogy teljes mértékben együtt kell működnie a Nemzetközi Büntetőbírósággal.
<P>
Úgy vélem, hogy az EU-nak fontos szerepet kell játszania a szudáni emberek békés, szilárd és demokratikus jövőjének támogatásában, akár egy vagy két országban élnek. Mind az északon mind a délen élő szudániaknak tartozunk azzal, hogy melléjük állunk, és támogatást és bátorítást nyújtunk nekik ezekben a válságos időkben.
<SPEAKER ID="197" NAME="Mariya Nedelcheva" LANGUAGE="FR">
Elnök asszony, Ashton bárónő, hölgyeim és uraim! A Kartúmban székelő szudáni kormány pozitív jeleket ad, zavartalanul lebonyolították a népszavazást, és hajlandóak elfogadni a dél-szudáni népszavazás eredményét.
<P>
Több évtizednyi polgárháború után nem túlzás azt állítani, hogy ez történelmi pillanat Afrika számára. A történelmi pillanatok azonban múlandóak - nem tartanak örökké. Ha új lapot és új történelmi korszakot szeretnénk nyitni, a változások kezdeményezői nem nyugodhatnak a babérjaikon. Olyan világos, egészséges és életképes alapokat kell teremteniük, amelyek biztosítani fogják a jobb jövőt.
<P>
Dél-Szudán átmeneti időszakot él meg, ugyanis még mindig sok minden történhet július 9-ig, addig a napig, amikor hivatalosan is elnyeri függetlenségét. A két államnak sok kérdést kell tisztáznia. Ezek közül a legsürgetőbb a határok ügye. Abyei státusza bizonytalan. Erre megoldást kell találni a konfliktusok megelőzése érdekében.
<P>
Azután itt van az úgynevezett hazatérők kérdése. Milyen fogadtatásban lesz részük ezeknek az embereknek? Képes lesz-e ez a fiatal állam ilyen sok embert integrálni ilyen rövid idő alatt? Stabil intézményeket kell teremteni, igazságszolgáltatást, rendőrséget, hadsereget és egy teljes közigazgatási rendszert, hogy ezek az emberek gyakorolhassák állampolgárságukat, munkát találjanak és méltó körülmények között élhessenek.
<P>
A népszavazás ugyanakkor észak számára is valódi kihívást jelent: a hatóságoknak alkalmazkodniuk kell az új politikai realitásokhoz. Már a múlt hétvégén voltak tüntetések. Ösztönözni fogja a kormány a politikai, etnikai, kulturális és vallási sokszínűséget? Egy biztos: nem engedhetjük meg a múlt hibáinak megismétlődését.
<P>
Mindkét ország számára a siker kulcsa abban rejlik, hogy tudják-e garantálni a plurális politikai színteret az etnikai és vallási sokféleséggel együtt a törvényesség alapján állva. Csak ekkor válhatnak ezek az országok igazi demokráciává.
<P>
Még egy utolsó megjegyzést szeretnék tenni. A gazdasági, társadalmi és politikai egymásrautaltságnak arra kellene ösztönöznie mindkét ország hatóságait, hogy állandó párbeszédet és együttműködést folytassanak. Az Európai Unió a jövőben mindkét ország kulcsfontosságú partnere lesz azzal, hogy a maga részéről valódi fejlesztési projekteket kínál.
<SPEAKER ID="198" NAME="Véronique De Keyser" LANGUAGE="FR">
Elnök asszony! A Tunéziáról, Egyiptomról és más, szabadságukat követelő országokról szóló vitákat követően, szeretném elmondani, hogy a dél-szudáni népszavazás megfigyelésére küldött missziónk csodálatos és példamutató volt. A népszavazás példamutató volt, mert siker koronázta, minden vészjósló híresztelés ellenére. Csodálatos volt, mert a dél-szudáni emberek láthatóan könnyes szemmel szavaztak - azok után, hogy olyan sokat vártak erre a pillanatra (bizonyos esetekben több mint ötven évet), és azok után, hogy átélték a polgárháborút -, és leírhatatlan örömmel fogadták a békés átmenetet.
<P>
Az igaz, hogy a következő hónapok nehezek lesznek, de ezt a fordulópontot meg kell ünnepelni. El kell mondanom, hogy az Európai Unió rendelkezésére álló eszközök fényében, és hogy mennyit bíráltam más, sikertelenül végződő választási megfigyelő missziókat, az a misszió, amelyben részt vettem, valódi áldás volt.
<P>
Dél-Szudán július 9-én Afrika ötvennegyedik állama lesz. Jelenleg számos kihívással néz szembe, amint azt Ashton bárónő vázolta.
<P>
Először is ott van az olaj abyei térségében, amely észak és dél határán fekszik, de ezeket a határokat még nem állapították meg egyértelműen, és a térség kérdésében nem tartották meg a népszavazást. Abyei ügyére megoldást kell találni, de pillanatnyilag a kérdés még megoldásra vár. A népszavazás alatt erőszak tört ki a területen, akárcsak Unity államban és Dél-Kordofánban. Ez a térség képes destabilizálni az egész országot.
<P>
Azután itt van a Mariya Nedelcheva és Ashton bárónő által felvetett ügy - Mariya Nedelchevának szeretném külön megköszönni a részvételét a megfigyelő misszióban -, az állampolgárság ügye. Azok a dél-szudáni emberek, akik északon éltek és dolgoztak, esetleg tulajdonnal is rendelkeztek, tíz- sőt százezrével délre menekültek. Őket most valószínűleg újra kell integrálni a déli gazdaságba. Nem bíznak Északban, nem tudják, hogy megtarthatják-e állásukat - ha az állami szektorban dolgoznak, szinte biztosan nem -, ami komoly problémát jelent.
<P>
Végül ott van a Nemzetközi Büntetőbíróság problémája. Dél-Szudán elnöke, Salva Kiir együttműködésre törekszik Északkal, feltéve ha az elismeri a népszavazás eredményét. Arra már sikerült rábeszélnie al-Bashir elnököt, hogy látogasson Délre, ahol Jubában hivatalosan fogadták. Ez elképesztő dolog volt, amely a megbékélést és egy új korszak kezdetét jelezte. Salva Kiir azt mondja nekünk, hogy ha ma alá kellene írnia a Római Statútumot, akkor le kellene tartóztatnia al-Bashirt, amikor legközelebb az országba látogat. Kétségbe vonja, hogy hogyan tudnának együttműködni ezeknek a feltételeknek az alapján, és hogyan tudnák megvalósítani az annyira óhajtott észak-déli megbékélést. "Ne kérjék ezt tőlünk!” - érvel. Mi nyilvánvalóan elköteleztük magunkat a Nemzetközi Büntetőbíróság mellett, ugyanakkor belátjuk, hogy észak és dél együttműködése kulcsfontosságú a béke szempontjából.
<P>
Attól tartok tehát, hogy sok probléma vár még megoldásra. Mint mondtam, a misszió csodálatos élmény volt, de július 9-ig Szudán egy ország marad.
<SPEAKER ID="200" NAME="Charles Goerens">
az ALDE képviselőcsoport nevében. - (FR) Elnök úr, több mint húsz éve tudjuk, hogy Dél-Szudán lakossága nem akarja, hogy Kartúm rájuk erőltesse a saria jogot. Ezért tört ki a polgárháború, amely több mint kétmillió ember életét követelte. A háborúnak a 2005-ben aláírt átfogó békemegállapodás vetett véget.
<P>
A múlt héten a dél-szudáni emberek hivatalosan kinyilvánították akaratukat: a függetlenséget és az északtól való elszakadást. De az akarat még nem elegendő: az országnak napi szinten kell tudnia kezelnie a függetlenséget.
<P>
Az új államnak még nincs hivatalos határa pszakkal. Az sem tudjuk, hogy az olajkitermelés hasznát hogyan fogják elosztani. Még mindig ezrek költöznek északról délre. Mostanáig a fejlődés lehetősége meglehetősen homályosnak látszik, tekintve a korlátozott erőforrásokat Dél-Szudánban az egyik oldalon, és az iskolázottság hihetetlenül alacsony szintjét a másikon. Ezt az új államot lényegében a semmiből kell létrehozni.
<P>
Noha az új állam létrehozása elsősorban a dél-szudáni embereket érinti, a függetlenség néhány alapvető változást is ki fog váltani. Ezentúl az észak és dél között kirobbanó bármely konfliktus nemzetközi ügy lesz, nem belügy, ahogy ez korábban volt. Tehát az ENSZ Biztonsági Tanácsa számára megváltoznak a szabályok.
<P>
Sürgősen szükségünk van egy világos stratégiára, amely meghatározza azokat a fő politikai és gazdasági prioritásokat, amelyek ki fogják emelni a dél-szudáni embereket a legmélyebb szegénységből. Miközben tiszteletben tartjuk, hogy minden nemzetnek joga van az önrendelkezésre, az Európai Uniónak - első számú hivatalos adományozóként - meg kell tudni felelnie a területen élő emberek elvárásainak. Emellett az Európai Uniónak vezető szerepet kell vállalnia azok között a szereplők között, akik az új állammal szövetkezve részt vesznek Afrika e részének megreformálásának herkulesi feladatában.
<SPEAKER ID="201" NAME="Judith Sargentini" LANGUAGE="NL">
Elnök úr, egy új állam születésének vagyunk a tanúi. Nagyon örülök, de aggódom is. Végül is Dél-Szudán Afrika egyik legszegényebb állama. Olyan ország, amely azonban nagy olajtartalékokkal rendelkezik. Továbbá olyan ország, ahová sokan térnek vissza, menekültek, akiknek nincs hol lakniuk, nincs mit enniük és nincs munkájuk. Mindez egy katasztrófa, sőt egy fegyveres konfliktus receptje is lehet.
<P>
Ha azok, akik Dél-Szudán olajerőforrásait ellenőrzik, és azok, akik az ország északi részén található, az olaj elszállításához szükséges kikötőket a kezükben tartják, nem egyeznek meg, akkor valóban nemzetközi konfliktus robban ki, ahogy azt képviselőtársam, Goerens úr kijelentette. Mit tehetünk tehát?
<P>
Európának meg kell teremtenie a jelenlétét, és ott kell maradnia. Miért nem küldünk egy rendőri missziót Dél-Szudánba, és segítünk megteremteni a törvényességet, és adunk ennek az országnak egy saját új esélyt, és - ki tudja - talán példát mutathat Afrika többi államának. Nagyon remélem, hogy így is lesz.
<SPEAKER ID="202" NAME="Charles Tannock">
az ECR képviselőcsoport nevében. - Elnök úr! Soha nem kételkedtem abban, hogy egyedül Szudán felosztásával biztosítható a béke, az igazságszolgáltatás és a fejlődés Dél-Szudánban. Ezért nagyon boldog vagyok, hogy a déliek ilyen elsöprő határozottsággal voksoltak szuverén és független jövőjükre.
<P>
Az, hogy a szavazók több mint 99%-a az elszakadás mellett döntött, felér egy vádirattal Kartúm és al-Bashir elnök évtizedes tevékenysége ellen, hogy leigázza és a keményvonalas iszlámizmus és a saria jog alá vesse a keresztény és animista délt.
<P>
Dél-Szudánnak most az EU első számú humanitárius fejlesztési prioritásává kell válnia. A népszavazás nem a folyamat vége, hanem a kezdete. Dél-Szudánnak biztosnak kell lennie abban, hogy az EU teljesen és rendületlenül elkötelezett mellette, és arra hívom fel a főképviselőt, hogy biztosítsa, hogy a Fejlesztési Alapból minden pénzt most azonnal az új államnak kell utalni, még akár azelőtt, hogy ratifikálják a cotonou-i megállapodást.
<P>
Felszólítom az EU 27 tagállamát is, hogy azonnal ismerjék el ezt az új afrikai államot július 9-én, amint azt az átfogó békemegállapodás előírja. Enélkül mindaz a fejlődés, amelyet Dél-Szudán az utóbbi években megtett, hiábavaló lesz. Egy újabb háborúnak elképzelhetetlen következményei lennének Afrika egészére nézve.
<P>
Végül remélem, hogy lépések történnek annak érdekében, hogy a jubai EU-küldöttséghez rendelt személyi és pénzügyi erőforrások megfelelőek legyenek.
<P>
Abban is bízom, hogy a főképviselő hamarosan ellátogat Dél-Szudánba. És izgulok amiatt is, különösen brit állampolgárként, hogy az új jubai kormány elkötelezte magát, hogy elismerje az egykori brit protektorátus alatt lévő Szomáliföld Köztársaság függetlenségét, és meggyőződésem, hogy sok afrikai és európai állam rövidesen követi a példáját.
<P>
Szeretném bemutatni a karzaton helyet foglaló Dr. Francis G. Nazariót, Dél-Szudán brüsszeli missziójának vezetőjét, aki hamarosan az ország nagykövete lesz. Kérem Dr. Nazariót és a dél-szudáni delegáció jelen lévő tagjait, hogy álljanak fel.
<P>
(Taps Dr. Nazariónak és a dél-szudáni delegációnak)
<SPEAKER ID="203" NAME="Sabine Lösing" LANGUAGE="DE">
Elnök úr, javulni fog a dél-szudáni emberek helyzete, vagy a szétválás inkább Nyugat érdekeit szolgálja, hogy megszerezhessük az ellenőrzést az olajtartalékok fölött? Akárhogyan is dél nagy kihívások elé néz. Működő infrastruktúra nélkül és a jelenlegi katasztrofális gazdasági helyzetben hosszú ideig szükség lesz civil segítségre és humanitárius segélyekre.
<P>
Az erőszakos konfliktusok veszélyét valószínűleg nem sikerült teljesen elhárítani. A szakértők véleménye szerint ezt nem lehet katonai eszközökkel megoldani. Ellenkezőleg, a katonai eszközökre való koncentrálás meggátolja, hogy valódi megoldást találjanak a konfliktusokra. A szükséges civil segítséget sokkal hatékonyabban lehet megadni katonai beavatkozás nélkül. A civil feladatok átadása a hadseregnek késlelteti a civil struktúrák fenntartható kialakulását.
<P>
Ezt mutatja Darfúr példája. Most erőteljes katonai apparátus vette át a humanitárius és fejlesztési feladatokat, ami éles kritikát váltott ki ezekből a szervezetekből. Azt követeljük, hogy koncentráljunk tisztán civil konfliktuskezelési és segítségnyújtási intézkedésekre, más szóval redukáljuk az ENSZ-missziót civil összetevőire, és semmilyen körülmények között ne alkalmazzuk az EU harcoló csapatait. Emellett a fejlesztési távlatok szempontjából Szudán adósságának leírására szólítunk fel.
<SPEAKER ID="204" NAME="Bastiaan Belder" LANGUAGE="NL">
Elnök úr! Minden jel arra mutat, hogy Dél-Szudánban január 9-én tartott népszavazás eredménye a függetlenség szinte egyhangú támogatása lesz. Ezt tökéletesen érthető vagy ésszerű, és tényleg örülnünk kell neki.
<P>
Végül is Dél-Szudán nemrég fejezte be 23 éves polgárháborúját az arab északkal, melynek során 2,5 millió ember vesztette életét, és több mint 4 milliót űztek el otthonából. Akkor még nem említettük az északon alkalmazott rabszolgaságot, amelynek valószínűleg dél-szudáni nők és gyermekek százezrei estek áldozatul. Magától értetődik tehát, hogy ilyen történelmi múlttal ennek az alakulóban lévő legfiatalabb államnak minden nemzetközi segítségre szüksége van, amihez csak hozzájuthat, hogy felépítse intézményeit.
<P>
Ez a folyamat természetesen megbízható rendőrséget igényel. Éppen a múlt héten kaptam aggasztó jelentéseket ezzel kapcsolatban, amelyek a rajai új rendőrakadémián történt súlyos törvénytelenségekről szólnak. Ezért arra hívok fel, hogy Európa fordítson figyelmet és tegyen erőfeszítéseket ennek a problémának kezelésére, és nyújtson segítséget minden sürgős állami ügyben, amellyel Dél-Szudán fog szembesülni.
<SPEAKER ID="205" NAME="Martin Ehrenhauser" AFFILIATION="NI">
(DE) Elnök úr! Két dolgot tanultam meg szudáni utamon: az első a Dél-Szudán életképességébe vetett hit, a második pedig az, hogy a Dél-Szudán életképességébe vetett hitnek nincs alternatívája. De - mint egy kisgyereket - addig kell támogatni ezt a fiatal államot, amíg nem lesz képes az önállóságra. A nemzetközi közösséget egyszerűen erre szólítjuk fel.
<P>
Két kérdéshez szeretnék hozzászólni. Az első az adósság leírása. Osztrák európai parlamenti képviselőként ez különösen fontos nekem, mert végül is Ausztria a Párizsi Klub legnagyobb hitelezője. Úgy vélem, hogy nekünk példamutatással vezető szerepet kell vállalnunk itt, még ha ez tagállami feladat is, az akkor is nagyon fontos, hogy az Európai Unió felügyeletével a tagállamok tevékenysége kiválóan össze legyen hangolva.
<P>
A második dolog, amiről beszélni szeretnék az a holtpont, ahová jutottunk: az egyik oldalon ott van a Nemzetközi Büntetőbíróság elfogatóparancsa, a másik oldalon pedig az akarat és az igény, hogy pénzt fizessünk ki a 10. Európai Fejlesztési Alapból. Úgy vélem, hogy itt gyors és nagyon gyakorlatias megoldásra van szükség.
<SPEAKER ID="206" NAME="Filip Kaczmarek" AFFILIATION="PPE">
(PL) Elnök úr! Igen örvendetesnek tartjuk, hogy a dél-szudáni népszavazás ilyen békésen folyt le. Megfigyelőink egy emberként dicsérik a megfigyelő misszió során tapasztaltakat. Pozitívan értékelték magát a népszavazást is az általunk vallott alapelvek szempontjából. A népszavazás hiteles és jól szervezett volt, és lehetőséget adott a választóknak, hogy hallassák véleményüket. A negyedik napra elért 60%-os részvételből azt is világosan lehetett látni, hogy a dél-szudáni polgárok mekkora fontosságot tulajdonítanak a népszavazásnak. Ez egyértelmű bizonyítéka annak, hogy az emberek mennyire eltökéltek abban, hogy kivívják önrendelkezésüket.
<P>
Bashir elnököt gyakran bírálta ez a Ház, de most elismerésben kell részesítenünk a január 24-én Jubában tett nyilatkozatáért, amelyre Ashton asszony utalt. Bejelentette, hogy minden, a népszavazás alapján hozott döntést elfogad, még ha az Dél-Szudán elszakadását is jelenti, és minden jel arra mutat, hogy a térségben élők rendkívül világosan fejezték ki az akaratukat. Megismételném azokat a kívánságokat és reményeket, amelyeknek mások már hangot adtak, hogy ha Szudán tényleg két országra oszlik, akkor békében fognak együtt élni.
<P>
Most az a fontos, hogy a békés légkört, amely a népszavazás alatt uralkodott, olyan nyugodt időszak kövesse, amelyben be lehet jelenteni az eredményeket, és a két államban változások indulhatnak meg. Sok megfigyelő attól tart, hogy a felkeléseknek és demokratikus követeléseknek az utóbbi időben több országon - így Szudánon is - végigsöprő hulláma ürügy lehet a békefolyamat befagyasztására, és lehetetlenné teszi a nagyra törő tervek végrehajtását. Bizonyos körökben azonban kedvezőek a kilátások, például az Afrikai Unióban, amelyről tudni lehet, hogy kész elismerni az új afrikai állam függetlenségét. Tudnunk kell azt is, hogy a népszavazással nem ér véget az ügy, és a végső siker a Szudánban élők kívánságainak teljesítését jelenti. Úgy tudjuk, hogy kívánságaik 2011. július 9-én teljesülhetnek, amikor Szudán függetlenségét kihirdetik, és csak akkor ünnepelhetjük meg ennek a véres és hosszú ideje tartó konfliktusnak a végét.
<SPEAKER ID="207" NAME="Corina Creţu" AFFILIATION="S&amp;D">
(RO) Elnök úr, négy évtizednyi polgárháború után, amely több mint 2 millió életet követelt, és 4 millió embert tett menekültté, Dél-Szudán elszakadása az etnikai és vallási intoleranciára adott válasz a 2005-ös jelentés és az egy hónapja tartott népszavazás nyomán. Az érdekelt felek megállapodtak az elszakadásban, és határozottan hiszek abban, hogy ez felgyorsítja és elősegíti Dél-Szudán befogadását a nemzetközi közösségbe. Egy olyan földrészen azonban, amelyet a gyarmati időkből örökölt mesterséges határok miatt kirobbant háborúk traumatizáltak, fennáll a dominóhatás veszélye. Ezért a teljes elszakadásig tartó hat hónapos átmeneti időszak kulcsfontosságú az új állam jövőbeni útjának meghatározása szempontjából.
<P>
Egyrészt katonai és stratégiai kihívásokkal kell szembenéznie, az erőszak feltámadásával az elszakadási mozgalom korábbi katonai vezetői között, bizonyos milíciák beavatkozásával, a belső biztonság privatizálásával, a muzulmán Szudánnal való határincidensekkel, az olajbevételek elosztásának ügyével. Másrészt van egy hatalmas humanitárius probléma, amelynek megoldásában - úgy vélem - az Európai Uniónak jelentős mértékben ki kell vennie a részét. Ellenkező esetben olyan katasztrófával kerülünk szembe, amely ingataggá teheti az egész térséget. Szudánban minden tizedik gyermek meghal, mielőtt betöltené az első életévét, és minden hetedik meghal, mielőtt elérné az ötéves kort. Az ivóvízhez és az egészségügyi ellátáshoz csak korlátozottan lehet hozzáférni, és a lakosság négyötöde írástudatlan. Délen a népesség fele 18 éves kor alatt van, és ha nem esnek áldozatul a gyermekhalandóságnak, félő, hogy szegénységük és a távlatok hiánya miatt ágyútöltelékként végzik valamely konfliktusban, amely alááshatja az új állam függetlenségét.
<P>
Remélem, hogy az Európai Unió figyelembe veszi e kérdés összetettségét.
<SPEAKER ID="208" NAME="Marielle De Sarnez" AFFILIATION="ALDE">
(FR) Elnök úr! Nagyon örülök annak, hogy a dél-szudáni emberek szabadon dönthettek jövőjükről. Büszkén mondhatom, hogy a végső, kétségbevonhatatlan eredményeket a nemzetközi közösség és az Európai Unió erőteljes támogatásának köszönhetően kapták meg.
<P>
Történelmi fordulóponthoz közeledünk: tartós béke és egy új állam jön létre egy olyan országban, amely 55 éves függetlensége alatt majdnem 40 évig polgárháborút folytatott. Ez egy új korszak kezdetét jelzi, a tárgyalások korszakát észak és dél között azokról az ügyekről, amelyeket a 2005-ös átfogó békemegállapodás végrehajtása érdekében meg kell oldani: ezek közé tartozik az állampolgárság, a határok kijelölése, annak eldöntése, hogy abyei térsége északhoz vagy délhez tartozzon-e, az olajerőforrások elosztása és az adósság.
<P>
Az Európai Uniónak támogatnia kell mind ezt a politikai folyamatot, mind pedig az új állam fejlődését. A nemzetközi közösségnek és az Európai Uniónak nem szabad megfeledkeznie Észak-Szudánról, ahogy nem szabad elfelejtenünk Darfúrt sem, ahol a konfliktus távolról sincs megoldva, és ahol az elmúlt 12 hónapban az erőszak jelentősen fokozódott, és ahol több mint 270 000 ember kényszerült otthona elhagyására, és több mint három millió ember továbbra is sátrakban él.
<SPEAKER ID="209" NAME="Oriol Junqueras Vies" AFFILIATION="Verts/ALE">
(ES) Elnök úr! Az Európai Unió alapelve a demokrácia, és tekintve, hogy Dél-Szudán lakosainak túlnyomó többsége demokratikus körülmények között a függetlenségre szavazott, az Európai Uniónak támogatnia kell az új állam azonnali létrehozását. Azért kell így tennünk, mert egyéb okok mellett, a demokrácia a stabilitás, a biztonság és a jólét alapja Afrikában és a mediterrán térségben. A gondolatmenetet folytatva azt is hangsúlyoznám, hogy az önrendelkezés joga milyen nemzetközi fontosságú eszközzé válik a nemzetközi kapcsolatokban: láttuk ezt Koszovóban, és most látjuk ezt Dél-Szudánban.
<P>
A Nemzetközi Büntetőbíróság maga határozott úgy, hogy a demokratikus függetlenségi folyamatok teljesen jogszerűek a nemzetközi jog szerint. A határok megállapítása ismét úgy zajlik, ahogy annak zajlania kell: demokratikusan. Ezért magának az Uniónak a megerősítése érdekében az EU-nak készen kell állnia arra, hogy elismerje bármely olyan európai ország, például Katalónia, Skócia vagy Flandria önrendelkezési jogát, amely demokratikusan a függetlenség mellett dönt.
<SPEAKER ID="210" NAME="Peter van Dalen" AFFILIATION="ECR">
(NL) Elnök úr, apokaliptikus időket élünk. Emberek özönlenek Mauritániától Ománig. Az egész világon ezrek vesztik életüket természeti katasztrófákban. Amerikában és Európában az euró és a dollár aranyborjúja körüli tánc egyre vadabbá válik. Sok országban üldözik a keresztényeket.
<P>
Senki sem tudja, hogy a világvége mikor jön el, de a Biblia azt parancsolja, hogy figyeljünk és álljunk készen.
<P>
Az egész világra kiterjedő zűrzavarban azonban nagyszerű fejlemény tanúi lehetünk: Dél-Szudán megszületésének. Sok évnyi elnyomás és háború után a dél-szudáni emberek megszabadulnak a szolgaságtól. A dél-szudáni emberek kiszabadulnak a nemzetközi körözés alatt álló bűnöző, Omar al-Bashir irányítása alatt álló börtönből. Ezért hálát kell adnunk és örülnünk kell.
<P>
Szívből gratulálok ehhez az itt jelen lévő dél-szudáni barátaimnak. Imádkozom azért, hogy ezt az új országot bölcsesség hassa át, hogy a törvény és az igazságosság virágozhasson benne. Olyan ország legyen, ahol együtt jár kegyelem és a hit. Olyan ország legyen, ahol összefonódik béke és igazságosság.
<P>
Kifejezetten kérem a Bizottságot, amelyet most Barnier úr képvisel, hogy azonnal, vagyis amilyen gyorsan csak lehet, ismerje el az új dél-szudáni államot. Az elismerést kövessék cselekedetek. Támogassák Dél-Szudánt, amiben csak lehetséges! Tegyék ezt az országot külpolitikájuk prioritásává! Pontos választ várok Öntől kérésemre.
<SPEAKER ID="211" NAME="Gay Mitchell" AFFILIATION="PPE">
Elnök úr! Ez lehetőség a szudáni emberek számára, akár északon akár délen élnek, hogy gazdaságuk növelésére koncentráljanak és az olajerőforrásokból származó jövedelmüket a nép táplálására és oktatására fordítsák, de nekünk is segítenünk kell, méghozzá késedelem nélkül.
<P>
Jelenleg a déli háztartások 80%-ában nincs WC. Minden tizedik gyermek meghal első születésnapja előtt. Dél legszegényebb részein a gyerekek kevesebb mint egy százaléka fejezi be az általános iskolát. Szudán évente több milliárd dollár értékben exportál olajat. Ha észak és dél meg tudnak állapodni egy diplomáciai és békés megoldásban - és ha képesek erre - akkor mindkét fél arra tudja fordítani gazdag természeti erőforrásait, hogy némi baráti segítséggel kiemelkedjen a rettenetes szegénységből, az országukat megmérgező szegénységből.
<P>
Természetesen mindkét kormány jövője olyan ügyektől függ, mint a határmegállapítások, az olajbevételek elosztása és Abyei, az olajban gazdag, észak és dél közötti vitatott határövezet státusa. Sürgetem a főképviselőt és a Bizottságot, hogy kezdeményezzenek gyors diplomáciai tárgyalásokat észak és dél között, hogy a fennmaradó kérdéseket a lehető legrövidebb időn belül oldják meg, és ami a legfontosabb, hogy ezt az ügyet az Európai Unió napirendjének élén tartsák.
<P>
Örömmel várom az országukat saját jogon képviselő parlamenti képviselőket mindkét oldalról az AKCS-országok és e Parlament közös parlamenti ülésére a közeli jövőben. Ez annak a jele lesz, hogy megteremtették államiságukat. Úgy vélem, hogy ez olyasmi, amit inkább előbb, mint utóbb bátorítanunk kell.
<SPEAKER ID="212" NAME="Guido Milana" AFFILIATION="S&amp;D">
(IT) Elnök úr, hölgyeim és uraim! Nem szeretném megzavarni ezt az örömteli hangulatot.
<P>
Az igaz, hogy elérkeztünk a 2005-ben kezdődött szakasz végére, mely során a diplomácia segített biztosítani, hogy az események a lehető legjobban alakuljanak. Rengeteg megoldatlan probléma maradt azonban. Ez fiatal ország, és fiatal ország lesz akkor is, amikor az elszakadás megtörténik. Ennek az országnak meg kell húznia a határait, kezelnie kell a sokszor említett, abyei térségével kapcsolatos konfliktusokat, az olajvezeték ügyét, ami a legfontosabb dolog az országban, és a nemzetközi segélyrendszerrel kapcsolatos kérdéseket.
<P>
Ezért egy nagyon egyszerű dolgot szeretnék a biztosnak mondani. Két vagy három dolgot kell tennünk. Ki kell alakítanunk egy stratégiát Dél-Szudánra, és el kell ismernünk ezt az országot február 7-én, nem várva július 9-ig, amikor a választások eredményét kihirdetik. Azonnal működésbe kell hoznunk külügyi szolgálatunkat, és fel kell állítanunk egy küldöttséget Dél-Szudánban.
<P>
Csak így támogathatunk egy folyamatot, csak így lehet bölcs, stratégiai diplomáciával támogatni ezt az országot a demokráciához vezető úton. Megjegyezném, hogy az országnak elsőként alkotmányoznia kellene, amiben Európa sokat segíthet.
<SPEAKER ID="213" NAME="Niccolò Rinaldi" AFFILIATION="ALDE">
(IT) Elnök úr, biztos úr, hölgyeim és uraim! 1991-ben, amikor politikai tanácsadóként elkezdtem dolgozni az Európai Parlamentben, az Észak- és Dél-Szudán közti konfliktus már kiújuló válság volt. Végül 20 évvel később némi fényt látunk egy hosszú és nehezen járható alagút végén.
<P>
Amint Milana úr és mások rámutattak, még sok a tennivaló, de sokan a legrosszabbra készültünk, és arra számítottunk, hogy ismét kitör a polgárháború. Ezért hát gratulálok az ország északi és déli részének ehhez az előzetes népszavazási eredményhez. Most minden nap számít a függetlenség kinyilvánításáig. Senki sem engedhet meg magának egyetlen rossz lépést sem: sem Kartúmban, sem Jubában, Brüsszelben vagy az Afrikai Unióban, Addisz Abebában. Üdvözölni kell például azt az elgondolást, hogy a függetlenség kihirdetéséig a megnyitandó EU-küldöttség speciális státusszal rendelkezzen. Szudán csodálatos leckét fog nekünk, a nemzetközi közösségnek adni a cinizmusról és azokról a válságokról, amelyeket gyakran - leginkább a lemondás érzésétől áthatva - megoldhatatlannak tartunk.
<SPEAKER ID="214" NAME="Frank Engel" AFFILIATION="PPE">
(FR) Elnök úr! Üdvözlöm Dél-Szudán majdani függetlenségét, és gratulálok a dél-szudáni embereknek, hogy sikerült ezt kivívniuk.
<P>
Ahogy Goerens képviselőtársunk az imént mondta, aki volt olyan kedves, hogy ebből az alkalomból megkeresett engem, az embernek joga lehet arra, hogy ne a saria törvényei szerint éljen. Ezt a jogot nekünk tiszteletbe kell tartani. Azt is el kell mondanom azonban, hogy csak néhány nép van megáldva azzal a lehetőséggel, hogy megszerezze az ehhez a szabadsághoz vezető jogot. A közeli Szomália lakosainak nincs meg ez a joguk.
<P>
Kérném, hogy vizsgáljuk felül politikánkat, amely - legalábbis eddig - abban állt, hogy nem ismerjük el a Szomáliai Köztársaság lakosainak erőfeszítéseit, akik szabad és demokratikus muzulmán államot hoztak létre a térségben, amelyet úgy kezelünk, mintha nem is létezne.
<P>
Elnök úr! Ami Dél-Szudánt illeti, én is szeretnék az ország helyzetéről egy szót szólni. Dél-Szudán továbbra is Afrika legszegényebb országa annak ellenére, hogy az utóbbi öt évben egész Szudán olajerőforrásainak felével rendelkezhetett. Látom a nyilvánvaló elmaradottságot, amit egészen mostanáig nagyrészt Kartúm hanyagsága és figyelmetlensége okozott.
<P>
Azt szeretném azonban, ha mostantól az Európai Unió ragaszkodna a kormányzás és a fejlesztés szükségességéhez, és nem segítene finanszírozni az elmaradottságot, ami valószínűleg a jövőben is megteremtődik Dél-Szudánban.
<SPEAKER ID="215" NAME="Jarosław Leszek Wałęsa" AFFILIATION="PPE">
(PL) Elnök úr! Ellent kell állnunk a túlzott optimizmus csábításának a mai vitában. A szudáni eseményeket olyan biztonsággal lehet megjósolni, mintha kristálygömbbe néznénk. A közelmúltban lezajlott népszavazás által keltett minden remény ellenére nem szabad azt hinni, hogy az ügy meg van oldva. Távolról sincs így, és senki sem tudja még, hogy az országot a déliek kívánsága szerint fel fogják-e osztani.
<P>
További probléma, hogy az ország déli részét jelenleg a muzulmán észak elleni gyűlölet tartja össze. Amikor ez az érzelem elmúlik, és elérkezik az állami intézmények felépítésének ideje, a három kulturálisan és nyelvileg is különböző törzs közti egyensúly gyorsan látszólagossá válik. Ez nagyon fontos kérdés lesz, amire már most oda kell figyelnünk.
<P>
A következő kérdés, amelyet fel kell tennünk magunknak, és amelyet meg kell válaszolnunk, így szól: miért reméljük most, hogy békésen ér véget egy fél évszázadig tartó konfliktus? A válasz egyértelmű: a kőolaj miatt. Mind a külföldi konszernek, amelyek nélkül nem lehetne olajat bányászni egy ilyen szegény országban, mind pedig a két országrész képviselői megérezték az olajdollárok szagát.
<P>
Reméljük, hogy a kapzsiság nem vakít el minket, és segítőkészségünk nemcsak az államépítő intézkedésekhez szükséges pénzeszközöket fogja megteremteni, de lehetővé teszi olyan programok megvalósítását is, amelyek a társadalom hasznára válnak.
<SPEAKER ID="216" NAME="Anna Záborská" AFFILIATION="PPE">
(SK) Elnök úr! A népszavazás előtt nagyon aggódtunk az eseményt kísérő esetleges zavargások miatt, és örülök, hogy a az békésen zajlott le, és érvényes volt. Ugyanakkor el kell érni - amint Ashton bárónő mondta -, hogy Abyeiben korrekt módon megrendezzék a következő népszavazást, és abban a térségben is, ahol az olajlelőhelyek vannak. Az Európai Parlament megfigyelő missziójára szükség lesz ennél a következő választásnál is.
<P>
Dél-Szudán azután is a világ egyik legszegényebb országa marad, hogy kinyilvánítják függetlenségét. Sok szlovák nem kormányzati szervezet tevékenykedik a térségben, és fontos, hogy megfelelő körülmények között dolgozhassanak. Szeretném kiemelni a helyi egyházak és egyházi szervezetek szerepét, mert ők is megérdemlik a támogatásunkat. Sok iskolát és egészségügyi intézményt állítottak fel és vezetnek, és nagy tekintélynek örvendenek a térségben.
<P>
Azzal szeretném zárni a felszólalásomat, hogy Szudán felbomlása után ne feledkezzünk meg arról a dél-szudáni kisebbségről, amelynek tagjai az üldözés hatására északra menekültek, és sok éve ott élnek. Ha Észak-Szudán nem ismeri el a kettős állampolgárságot, amint Bashir elnök megígérte, a saria törvényei fognak rájuk vonatkozni, és másodrendű állampolgárokká válhatnak.
<SPEAKER ID="217" NAME="María Muñiz De Urquiza" AFFILIATION="S&amp;D">
(ES) Elnök úr! Sikertörténetet vitatunk meg: évekig tartó összecsapások után Szudán békésen és demokratikusan végigjárt egy összetett elszakadási folyamatot a nemzetközi jogban lefektetett kritériumoknak megfelelően: a külföldi, gyarmatosító vagy faji uralomnak alávetett bármely népet megilleti az önrendelkezés joga, akárcsak minden olyan népet, amely egyetért az elszakadással az ENSZ Biztonsági Tanácsának vagy a felek közötti egyezménynek megfelelően.
<P>
Ez egyúttal az Európai Unió sikere is, amely támogatta és ellenőrizte a választási folyamatot, ahogy hamarosan Csádban és Ugandában is tenni fogja. Reméljük, hogy az Európai Unió a nemzetközi közösségen belül vezető szerepet fog játszani a dél-szudáni népszavazás után kialakuló új állam támogatásában, hogy az összes említett, fennálló probléma megoldódjon a hazatérőktől kezdve a természeti erőforrásokig. Reméljük, hogy az Európai Unió teljes körű támogatást fog nyújtani.
<SPEAKER ID="218" NAME="Izaskun Bilbao Barandica" AFFILIATION="ALDE">
(ES) Elnök úr! Szeretném itt kifejezni elismerésemet a dél-szudáni népszavazás lezárásáért. A demokratikus folyamatnak köszönhetően egy összetett társadalom - amelyet etnikai és vallási különbségek és súlyos gazdasági viták osztanak meg - véget vetett a kétmillió ember életét követelő konfliktusnak. Ezért gratulálnék a folyamatban résztvevő főszereplőknek, és szeretném elismerni az Egyesült Nemzetek szerepét, amely teljesítette békefenntartó misszióját. Továbbá azt kívánom, hogy más konfliktusok is hasonlóképpen végződjenek, és remélem, hogy bizonyos államokban itt megszűnik a félelem az olyan elvektől, mint az emberek választási szabadsága és az önrendelkezési jog gyakorlása.
<P>
Nagyravágyás, hajlíthatatlanság, a kisebbségek és azok jogainak el nem ismerése, valamint a pluralizmus el nem ismerése - ezek az okai sok feszültségnek. A párbeszéd és a politika pedig arra szolgálnak, hogy feloldják ezeket a feszültségeket. Ha idejében a párbeszédhez és a politikához fordulunk, megelőzhetjük a konfliktusokat, de ha letagadjuk a valóságot, és úgy próbálunk meg túllépni a konfliktusokon, hogy elleplezzük az igazságot, akkor a legbiztosabb úton haladunk a kudarc felé.
<SPEAKER ID="219" NAME="Charalampos Angourakis" AFFILIATION="GUE/NGL">
(EL) Elnök úr, én sajnos nem osztom a felszólalók hatalmas optimizmusát. Először is, mert fel kell tennünk a kérdést, hogy Dél-Szudán miért szerezte meg "ilyen könnyen” a függetlenségét, miközben a Nyugat-Szaharában uralkodó rezsim olyan, amilyennek ismerjük, és nem ismerte el a terület jogát a függetlenségre. Számomra és a Görög Kommunista Párt számára nagyon egyszerű a válasz. Dél-Szudán abban a szerencsés helyzetben van, hogy rendelkezik olajjal.
<P>
Reméljük, hogy az olaj végül nem válik átokká a dél-szudáni emberek számára, ahogy ez az iraki néppel és más nemzetekkel történt. Továbbra is súlyos megoldatlan problémákkal kell szembenézniük. Mi úgy véljük, hogy a nagyhatalmak között élesedni fog a küzdelem ezért a területért, és felszólítjuk a dél-szudáni munkásokat, hogy ne tévessze meg őket az oszd meg és uralkodj stratégiája, és szövetkezzenek az észak-szudáni munkásokkal, hogy új távlatokat nyissanak az országuk számára.
<SPEAKER ID="220" NAME="Franz Obermayr" AFFILIATION="NI">
(DE) Elnök úr! A Dél-Szudánban tartott legutóbbi népszavazáson az emberek úgy döntöttek, hogy a régi, mesterséges, gyarmati határoknak le kell omlaniuk. Júliusban hivatalosan megalakult a világ 193. állama. 3,8 millió ember szavazott egy független államra, és csak 45 000 ember akarta azt, hogy a dolgok változatlanul maradjanak: ez azt jelenti, hogy elsöprő többség élt önrendelkezési jogával, és ez nagy örömre ad okot.
<P>
Az elszakadás azonban önmagában nem teremti meg az ország stabilitását. Szudán továbbra is egy kritikus térség, és északon ott van a mindenütt jelenlévő radikális iszlamizmus. Egyéb intézkedések mellett fontos a közigazgatási rendszer kialakítása, mert az új határt kezelni és ellenőrizni kell.
<P>
Ehhez hatékony biztonságpolitikára van szükség az egész régióban: Szomáliában, Szudánban és Dél-Szudánban. Az EU főképviselőjét a nemzetközi szereplőkkel együtt felszólítjuk, hogy segítse elő a biztonság és a stabilitás kialakulását a térségben, és mindenekelőtt vegye fel a harcot a radikális tendenciákkal, és támogassa bátran Szudánt.
<SPEAKER ID="221" NAME="Seán Kelly" AFFILIATION="PPE">
Elnök úr! Végre a sok baj és bánat mellett van jó hírünk is. Olyan jó történet, amelyben - büszkén mondhatom - az Európai Unió nagyon fontos szerepet játszott - köszönet Ashton bárónőnek és kollégáinak és azoknak a parlamenti képviselőknek, akik a népszavazás ellenőrzésében részt vettek.
<P>
Természetesen csak most kezdődik a tényleges munka, amely során megvalósul Dél-Szudán szabadsága és államisága. Ez igen nehéz folyamat, és a világtörténelem tanúsága szerint gyakran polgárháborúba torkollik.
<P>
Az Európai Unió azonban kulcsszerepet játszhat az átmenet megvalósításában, és így a dél-szudáni emberek szert tehetnek azokra az alapvető emberi jogokra, mint az oktatás vagy akár az illemhelyek, amelyekre Mitchell úr utalt.
<P>
Úgy vélem, hogy különösen a határkérdések és az olajerőforrások megosztása lesznek a kulcsfontosságú ügyek. Egy híres ír hős, Michael Collins mondta egyszer, hogy a határterület viszályt jelent, és az mindig így is lesz.
<P>
Az Európai Unió, amelyet függetlennek és objektívnak tartanak, kulcsszerepet játszhat az égetően szükséges átmenet megvalósításában. Nagyon köszönöm. Sok szerencsét kívánunk a szudáni embereknek!
<SPEAKER ID="222" NAME="Michel Barnier" LANGUAGE="FR">
Elnök úr! Ashton bárónő megkért, hogy hallgassam végig mindnyájukat, és én figyelmesen meghallgattam Önöket. Szeretném megköszönni megértésüket, hogy Ashton bárónőnek sürgős okokból el kellett távoznia a Házból, miután főképviselőként kifejtette álláspontját a rendkívül kényes szudáni kérdésről.
<P>
Világosan látjuk, hogy Afrikának ebben a hatalmas térségében, és hölgyeim és uraim, minden felszólalásuk ezt tükrözte, ami az egyik országban történik, az összes többire kihathat a fejlődés, a béke és a stabilitás szempontjából. Ne felejtsük el, hogy kilenc ország határos Szudánnal. Ezért olyan fontos, ami a népszavazással kapcsolatban történt.
<P>
De Keyser asszony - akinek szeretném elismerni a választási megfigyelők vezetőjeként végzett munkáját - felidézte, akárcsak Ashton bárónő, ennek a népszavazásnak a sikerét: példás folyamat és egy átmenet, amelynek békésnek kell lennie. A főképviselőhöz hasonlóan én is szeretnék köszönetet mondani az Európai Parlament tagjainak és másoknak azért a jó együttműködésért, amelyet ebben a folyamatban az európai intézmények - és különösen az Európai Parlament - tanúsítottak.
<P>
Hölgyeim és uraim! Önök közül többen beszéltek Darfúrról. Ami engem illet, soha nem felejtettem el, amikor 2004-ben a válság csúcspontján akkori francia külügyminiszterként elmentem Al-Fashirba, Darfúr legbelsőbb részébe, és azt, amit ott láttam és hallottam.
<P>
Ezért örültem ennek a lehetőségnek, hogy Ashton bárónő nevében elmondhatom a véleményemet a helyzetről. Nagy figyelmet szentelünk a kérdésnek, és természetesen nagy aggodalommal követjük a mai fejleményeket, miközben természetesen elítéljük az emberi jogok sorozatos megsértését és az ENSZ alkalmazottainak elrablását. Ezért várjuk el minden féltől, hogy csatlakozzon ehhez a békefolyamathoz. Természetesen támogatnunk kell ezt a békefolyamatot. Ez a célja politikai cselekedeteinknek, mindennek, amit a stabilitás érdekében teszünk, és még konkrétabban a humanitárius segítségnyújtásunknak is, természetesen.
<P>
Elnök úr! Szeretnék rámutatni arra, hogy 2003 óta az Európai Unió 776 millió euróval támogatott humanitárius programokat Szudánban, különösen Darfúrban, amelynek égetően szüksége van erre, és Dél-Szudánban. Arra is szeretnék rámutatni, hogy a Bizottság Humanitárius Segélyek és Polgári Védelem Főigazgatósága (ECHO) továbbra is megelőző módon lép fel, és szeretnék minden munkatársnak köszönetet mondani, aki az ECHO mellett dolgozott az Északról Dél-Szudánba visszatérő emberek reintegrálásában az Egyesült Nemzetekkel együttműködésben.
<P>
Ami a Dél-Szudánnal való együttműködést illeti, az Európai Unió több segítséget fog nyújtani ezen a rendkívül meghatározott területen, hogy elősegítse a vidékfejlesztést és mezőgazdasági termelési kapacitás bővítését, amelyre ezeknek az embereknek olyan kétségbeesetten szükségük van, hogy ne legyenek örökké ráutalva az importra, amely az árak ingadozása miatt egyre drágábbá válik. Akik ismernek engem, tudják, hogy feltétlenül támogatom ezt az ügyet most biztosként, és korábban más tisztségeket betöltve. A Bizottság hosszan szólt erről a kérdésről ma reggeli közleményében. Ezért a vidékfejlesztés, mezőgazdasági fejlesztés, alapszolgáltatások, oktatás és egészségügy alapvető területein a Bizottság továbbfokozza segítségét. Most azt tervezzük, hogy egy 150 millió eurós alapot állítunk fel a Szudánban és természetesen Dél-Szudánban élő legkiszolgáltatottabb népcsoportok számára.
<P>
Ennyit akartam elmondani. Nagyon röviden még három további megjegyzést szeretnék tenni. A több parlamenti képviselő által említett állampolgárság ügyével kapcsolatban azt szeretném mondani, hogy teljes mértékben támogatjuk a Mbeki elnök vezette testület munkáját, ami elősegíti a majdani állampolgársággal és az állampolgárság súlyos kérdéséhez kapcsolódó más ügyekről szóló tárgyalásokat.
<P>
A nemzetközi bírósággal kapcsolatban az Európai Unió továbbra is fenntartások nélkül támogatja a Nemzetközi Büntetőbíróságot. Jó néhányszor felszólítottuk a hatóságokat, különösen a szudániakat, hogy teljes mértékben működjenek együtt a Nemzetközi Büntetőbírósággal.
<P>
Elnök úr! Végül szeretnék egy szót szólni arról a témáról, amelyet többen felvetettek, nevezetesen az adósságról. Szeretném emlékeztetni Önöket a Tanács legutóbbi következtetéseire, amelyek nagyon egyértelműek voltak: az Európai Unió támogatni fogja az adósságkönnyítést ennek az országnak a számára, más partnerekhez hasonlóan, tekintetbe véve az elvárt haladást, amelyet figyelemmel akarunk kísérni, és politikai és gazdasági támogatást akarunk nyújtani ahhoz, hogy biztosítsuk az ország stabilitását.
<P>
Ezeket a válaszokat kívántam adni Ashton bárónő nevében.
<SPEAKER ID="223" NAME="Elnök">
A vitát lezárom.
<SPEAKER ID="224" NAME="Indrek Tarand" AFFILIATION="Verts/ALE">
írásban. - A helyzet egész Észak-Afrikában valóban veszélyes, ugyanakkor reménnyel teli. A térség sajátosságai azt kívánják, hogy különleges figyelmet fordítsunk a humanitárius és katonai képességekre, hogy képesek legyünk biztonságot és stabilitást nyújtani. Azt látjuk ugyanakkor, hogy az EU fejlett katonai eszközöket ad el Oroszországnak, például Mistral hadihajókat, számolt azzal valaki, hogy Oroszországban még nem zajlottak le ezek a demokratikus forradalmak?
<SPEAKER ID="225" NAME="Andreas Mölzer" AFFILIATION="NI">
írásban. - (DE) Az, hogy a népszavazáson Dél-Szudán az elszakadásra fog szavazni, várható volt. Az is várható volt, hogy ez nem fogja megoldani a térség problémáit. Először is a dél még mindig instabil, és először be kell bizonyítania létjogosultságát független államként. Ez megtörténhet a kijelölt júliusi dátum előtt, mert a 25%-os területveszteség és a 20%-os népességveszteség közel sem lesz olyan kemény csapás Észak-Szudán számára, mint olajbevételeinek jelentős részéről lemondani. Ezért az EU-nak segítenie kell az új államot függetlensége fenntartásában és szuverenitása megőrzésében, mert a Dél-Szudánnak adott fejlesztési segély fontos szerepet játszhat Európa jövőbeni olajellátása szempontjából. Az EU-nak példát kellene vennie Kínáról, különösen azért, mert Peking okosan összeköti a fejlesztési segélyeket a nyersanyagszállítással. Ily módon a kínai modell mindkét fél számára hasznos. Az Európába irányuló illegális bevándorlás problémáját sem szabad figyelmen kívül hagyni. Ezért megállapodást kell kötni a dél-szudáni kormánnyal azoknak a saját állampolgárainak a visszafogadásáról, akik illegálisan léptek az Európai Unió területére. Nekünk azután nagyon alaposan meg kell vizsgálnunk, hogy Dél-Szudán egyáltalán kész-e betartani ezt a megállapodást.
