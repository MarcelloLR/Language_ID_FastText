<CHAPTER ID="018">
Az európai szabványosítás jövője (rövid ismertetés) 
<SPEAKER ID="210" NAME="Elnök">
A következő napirendi pont az Edvard Kožušník által a Belső Piaci és Fogyasztóvédelmi Bizottság nevében előterjesztett, az európai szabványosítás jövőjéről szóló jelentés.
<SPEAKER ID="211" NAME="Edvard Kožušník">
előadó. - (CS) A jelentés, amellyel ma foglalkozunk, egy olyan szabványosítási csomag előfutáraként kerül benyújtásra, amelyen a Bizottság jelenleg dolgozik. Ez az európai szabványosítás meglévő jogi keretének jogszabályi felülvizsgálatát kell, hogy nyújtsa, amelyet a szabványosítás fejlesztésének meghatározásához fogunk használni a következő évtizedekben. A Parlament érdeke éppen ezért, hogy ezt a jelentést arra használja fel, hogy megismertesse az európai szabványosítás jövőjével kapcsolatos elképzelésünket a Bizottsággal és a megfelelő szakemberekkel.
<P>
Az európai szabványosítás rendszerének formája kulcsfontosságú a belső piac potenciáljának teljes mértékű kiaknázásához, az európai gazdaság versenyképességének növeléséhez és az Európa 2020 stratégia végrehajtásához. Éppen ezért minden figyelmünket ennek szenteltük a Belső Piaci Bizottságban. Részletes megbeszéléseket tartottunk valamennyi érdekelt féllel nemzetközi és európai szinten, és az egyes tagállamokban lévő szervezetek szintjén egyaránt. Az európai szabványosítás legmegfelelőbb formájának felkutatása közben minden tőlünk telhetőt megtettünk a kis- és középvállalkozások képviselői, a fogyasztók képviselői, valamint a fogyatékkal élők, a környezetvédők és a közösségi érdekeket képviselő egyéb szervezetek révén.
<P>
Az európai szabványosítás jövőbeni formájával kapcsolatos tárgyalások közben azt a következtetést vontuk le, hogy a tervezési felülvizsgálatnak a jelenlegi rendszer erősségein kell alapulnia, amely olyan stabil alapot jelent, amelyre építeni lehet. Nem hajthatunk végre olyan radikális változtatásokat, amelyek gyengíthetik a jelenlegi rendszer fő érdemeit. Az európai szabványosítás hatékonyan működő rendszerének kialakítása érdekében elengedhetetlen, hogy a meglévő szabványosítási folyamatban kevésbé aktív szerepet betöltő nemzeti szabványosítási szervezetek közelebb kerüljenek az erősebb nemzeti szervezetekhez. Az erős nemzeti szabványosítási szervezetek, amelyek hatékonyan képesek egymással, illetve más érdekelt felekkel kommunikálni, az európai szabványosítási rendszer stabilitásának alapját képezik.
<P>
A jövőben több figyelmet kell fordítanunk az érdekelt felek szabványosítási folyamatba való nagyobb mértékű bevonására. A cél annak biztosítása, hogy a szabványok szélesebb körű megállapodás eredményeként jöjjenek létre, és ezáltal reprezentatívabbak legyenek. Egy másik téma, amellyel ezen a hosszú megbeszélésen foglalkoztunk, a szabványokhoz való könnyebb hozzáférés volt. Külön ki szeretném emelni a szabványok létrehozásának folyamatát. Ennek meg kell felelnie haszonélvezőik és felhasználóik jellegének. A szabványok könnyebb érvényre juttatása érdekében azoknak érthetőbbnek és könnyebben használhatónak kell lenniük.
<P>
A szolgáltatások növekvő liberalizációjával egyre nagyobb szükség van a szabványosításra a szolgáltatások területén. Ezt a területet alapvető fontosságúnak tartjuk a szolgáltatások nagyobb mértékű, határokon átnyúló versenyének elérése érdekében. A szolgáltatásokra vonatkozó európai szabványok kialakítása a szolgáltatásokra vonatkozó akadályok fokozatos eltörlésének egyik módja a belső piacon. Ezen akadályok eltörlése és a verseny növelése egy módja az európai szolgáltatások átláthatósága és minősége növelésének, ami együtt jár az innovációval. Az innováció és az új technológiák jelentik a gazdasági növekedés motorját a válság utáni időszakban. Az európai szabványosítás szempontjából a kihívást a szabványok létrehozói, az újítók, az akadémikusok és a kutatók közötti szoros együttműködés kialakítása jelenti. Ennek a négy csoportnak a szabványok létrehozásának folyamatában való intenzív részvétele nélkül Európa számára nehéz lesz szabványosítani ismereteit az alacsony szén-dioxid-kibocsátású gazdaság, az elektromos autók, a nanotechnológia, valamint az információs és kommunikációs technológiák területén. A kutatás és fejlesztés során elért eredményeknek a szabványok létrehozási folyamatában való felhasználására irányuló képesség fogja végül meghatározni, hogy az európai szabványosítási rendszer kulcsszerepet fog-e játszani a globalizált világban.
<P>
Valamennyi kollégámnak ezúton szeretnék köszönetet mondani, mind a Bizottságban, mind a partner Ipari, Kutatási és Energiaügyi Bizottságban, akik aktívan részt vettek ennek a jelentésnek az elkészítésében. Külön szeretném kiemelni, hogy valamennyi képviselőcsoport által elfogadott közös megállapodást sikerült elérnünk a jelentés végleges formáját illetően.
<SPEAKER ID="212" NAME="Lara Comi" AFFILIATION="PPE">
(IT) Elnök úr, hölgyeim és uraim, először is elégedettségemet szeretném kifejezni az előadó és az árnyékelőadók által végzett munka kapcsán, akikkel megfelelő egyensúlyt tudtunk kialakítani a különböző politikai nézetek között. Ennek a jelentésnek erőteljes és egyértelmű politikai üzenete van az Európai Bizottság számára, és fontos irányelveket tartalmaz a közelgő felülvizsgálatra vonatkozóan.
<P>
Megállapítottuk, hogy a jelenlegi rendszer megfelelően működik, és nem igényel jelentős változtatásokat. Az általunk javasolt fejlesztések nem befolyásolják a rendszer alapját képező jelenlegi elveket, azaz a nemzeti delegálás elvét és annak magán- és önkéntes jellegét. Mindamellett fontos a közvélemény aktívabb szerepvállalása, valamint az új szabványok létrehozásához való hozzájárulása. Úgy vélem, hogy a kis- és középvállalkozások szerepe fontos és releváns a szabványosítási folyamatban.
<P>
Ez a jelentés csak a kezdet: tovább folytatjuk a munkát a következő hónapokban annak biztosítása érdekében, hogy az európai szabványosítás megfeleljen Európa gazdasági és társadalmi szükségleteinek.
<SPEAKER ID="213" NAME="Zigmantas Balčytis" AFFILIATION="S&amp;D">
(LT) Szeretnék gratulálni kollégámnak ennek a fontos jelentésnek az elkészítéséhez. A szabványosítás különösen fontos szerepet játszik a közös belső piac felépítésében, az Európai Unió és az egyes tagállamok vállalkozásai versenyképességének biztosításában és a kereskedelmi akadályok eltávolításában. Támogatom a Bizottságnak egy olyan szabványosítási csomag létrehozására irányuló kezdeményezését, amely remélhetőleg kellőképpen átfogó lesz, és elő fogja segíteni azon meglévő hiányosságok megszüntetését, amelyek jelenleg akadályoznak minket a termékbiztonság érvényre juttatásában, és amelyek különböző szintű fogyasztóvédelmet biztosítanak az egyes tagállamokban. Az egységes szabványok európai szinten való megállapítása különösen fontos a gyorsan fejlődő technológiák és innovációk területén. Az Európai Unió versenyképességének, valamint annak biztosítása érdekében, hogy az emberek egészségét kellőképpen óvjuk, továbbá hogy biztonságos termékek kerüljenek piacra, az egységes szabványoknak valamennyi tagállamban érvényeseknek és alkalmazhatóaknak kell lenniük.
<SPEAKER ID="214" NAME="Jaroslav Paška" AFFILIATION="EFD">
(SK) Az európai normalizációs rendszer egy olyan nemzetközi rendszer része, amely egységes és általánosan alkalmazott szabályokat és normákat határoz meg, amelyeket világszerte használnak a termelői ágazatban.
<P>
Mivel a társadalmi fejlődés növeli a tudást, megváltoztatja a technológiákat, az életmód szerveződését és az életvitelt, a normalizálódásnak mint az általánosan alkalmazott szabályokat meghatározó specifikus területnek szintén aktív módon készen kell állnia a fejlődésre. Ha az Európai Unió egy valóban összetett, innovatív gazdaságot szeretne, akkor nem kerülheti meg, hogy jelentősen fokozott tevékenységet folytasson az új normák kialakítása terén, amely elő fogja segíteni az új tudományos és technológiai újítások piacra való bevezetését. Ebben a tekintetben úgy gondolom, eljött az ideje, hogy az európai szabványosítási és normalizációs mechanizmusokat, amelyek jelenleg főként nemzeti hagyományokon és nemzeti munkahelyeken alapszanak, modernizáljuk. Ezeknek a mechanizmusoknak ma azonban egyszerűbbnek és hatékonyabbnak kell lenniük.
<SPEAKER ID="215" NAME="Csanád Szegedi" AFFILIATION="NI">
(HU) Tisztelt Képviselőtársaim! Minket, jobbikos képviselőket, sokszor csak úgy szoktak hívni, hogy az EU-szkeptikusok, és ebben valójában igazat is adunk. EU-szkeptikusok vagyunk, de az nem azt jelenti, hogy az európai tagállamoknak az együttműködését ne támogatnánk. Egyértelmű az, hogy ellenezzük az Európai Egyesült Államok elvét és támogatjuk a nemzetek Európáját, de a szabványosítás az tipikusan egy olyan téma, amiben egyet tudunk érteni, amit támogatni tudunk. De mindig csak azt mondják, hogy mi mindig csak tiltakozunk, mindenre azt mondjuk, hogy nem, nem, nem, hát itt egy olyan téma, a szabványosítás, amelyet mi is szeretnénk előmozdítani és támogatni, illetve arra is kérnék minden tagállamot, hogy a szabványosítást támogassa, illetve a képviselőtársaimat, pedig hogy ezt a jelentést, Kožušník úrnak a jelentését támogassák. Ebben egyet tudunk érteni egyelőre.
<SPEAKER ID="216" NAME="Elena Băsescu" AFFILIATION="PPE">
(RO) Az európai szabványok elfogadása alapvető módon járulhat hozzá a kkv-k egységes piachoz való hozzáféréséhez és pozíciójuk megszilárdításához. Ezt figyelembe véve a kkv-knak egyszerű, szabványosított hiteltermékekre van szükségük, amelyek elősegítik gyors felhasználásukat a minimális számú dokumentumok és az egyszerűsített pénzügyi analízis alapján. Az európai szabványosítási rendszernek ösztönöznie és támogatnia kell az innovációt, valamint a szabványosításra vonatkozó, még átfogóbb megközelítés közös alapjának kialakítását. Úgy gondolom továbbá, hogy hasznos lehet a szubszidiaritás és az arányosság elvének rendszeres alkalmazása európai szinten. Ez segítene megszilárdítani a "gondolkozz először kicsiben” alapelvet a kkv-kra vonatkozó közpolitikák részeként. Ebben az összefüggésben szeretném továbbá elmondani, hogy nemrég rendeletet adtak ki Romániában azon uniós jogszabály egységes érvényre juttatását támogató intézkedések végrehajtásáról, amely harmonizálja a termékek forgalomba hozatalának feltételeit.
<SPEAKER ID="217" NAME="Zuzana Roithová" AFFILIATION="PPE">
(CS) A jelentés tovább fogja ösztönözni a Bizottságot a belső piacon meglévő szabványok gondos harmonizálására. A globális kereskedelem progresszív liberalizációja során ez lehetőséget teremt számunkra, hogy megvédjük az európai polgárokat a rossz minőségű és nem biztonságos termékektől, különösen azoktól, amelyek ázsiai országokból érkeznek. Szeretném megköszönni kollégáimnak a Bizottságban, hogy támogatták jelentéstervezetemet, amely szabad utat ad a biztonságos gyermekcipőkre vonatkozó szabványok létrehozásához. Épp itt az ideje a cselekvésnek, mert a gyermekek mai generációja ortopédiai betegségektől szenved az olcsó, azonban az egészségre káros kínai cipők miatt.
<P>
Igen meglepő, hogy létezik minőséget szabályozó európai jogszabályozás a biztonságos játékokra vonatkozóan, amikor a gyermek csak rövid ideig érintkezik egy játékkal, azonban nincsenek megfelelő szabványaink a cipőkre és papucsokra vonatkozóan, amelyeket a gyermekek egész nap a lábukon viselnek. Remélem, hogy a Bizottság reagál erre a felhívásra, amely immáron nem az első, és megteszi a megfelelő intézkedéseket. Véleményem szerint szégyen, hogy a német és francia ipari lobbi győzelmet aratott, és hogy a nemzetközi szabványosítási bizottságokban az Európai Unió nem egységes, hanem 27 különböző álláspontot képvisel.
<SPEAKER ID="218" NAME="Mitro Repo" AFFILIATION="S&amp;D">
(FI) Elnök úr, gratulálok ehhez a kitűnő jelentéshez. Ez jó alapot ad a további munkához. Az átláthatóság és a demokrácia a legfontosabb a szabványok kidolgozása során, és fontos a gyengébb társadalmi érdekeltek, fogyasztók és környezetvédelmi szervezetek aktívabb részvétele is. Nem szabad engedni, hogy a szabványosítás a nagy vállalkozások csataterévé váljon.
<P>
Örülök, hogy a jelentés figyelembe veszi a megfelelő képviselet elvét, amely szerint valamennyi érdekelt fél álláspontját megfelelő módon kell egyesíteni. Fontos a társadalmi érdekcsoportok erőteljesebb képviselete. Véleményem szerint ezt oly módon lehetne elérni, hogy szavazati jogot biztosítunk számukra a szakmai bizottságokban. Fontos továbbá egy második gyártási folyamat kialakítása. Remélem, hogy a Bizottság fokozott figyelmet fog ennek szentelni.
<SPEAKER ID="219" NAME="Maria Damanaki">
a Bizottság tagja. - Elnök úr, szeretnék gratulálni az előadónak ehhez az átfogó jelentéshez, amely széles körben elfogadásra került. Szeretnék továbbá köszönetet mondani tisztelt képviselőtársaimnak, akik ilyen sokáig itt maradtak, hogy segítsenek az elnök úrnak feladatai ellátásában, valamint meglehetősen konstruktív hozzászólásokkal és ötletekkel járultak hozzá a vitához.
<P>
Ez a jelentés értékes hozzájárulás az Európai Bizottság által nemrég indított vitához. Felhívja a figyelmet a szabványosítási rendszer jövőjére Európában: központi elem a belső piac kialakításában, az európai vállalkozások versenyképességének növelésében és fontos eszköz az innováció elősegítésében.
<P>
A következő évtized során az európai szabványosításnak alkalmazkodnia kell az új energiaügyi, környezetvédelmi és társadalmi kihívásokhoz, ahogy azt már említették. Ez magában foglalja új gazdasági hatalmak megjelenését, a technológiák fejlődését, az éghajlatváltozást, a szén-dioxid-gazdálkodást és a megújuló energiákat. Ez néhány olyan új tényező, amelyekkel szembe kell néznünk.
<P>
Egyetértünk az előadó meglátásával, hogy építhetünk a már meglévő rendszerre. Ez határozott alapot biztosít a további fejlesztéshez. Van azonban még mit fejleszteni. A jelentés számos javaslatot tartalmaz a rendszer jelenlegi határain belül való fejlesztést illetően. A Bizottság üdvözli a nemzeti delegálás elve fontosságának hangsúlyozását. A jelentés ugyanakkor felhívja a figyelmet ennek az elvnek a negatív következményére is: az egészséget és biztonságot, a fogyasztói és környezetvédelmi érdekeket képviselő társadalmi érdekcsoportoknak a szabványok kialakításában való részvételével kapcsolatos meglévő hiányosságokat. A társadalmi érdekcsoportok részvétele kiemelkedően fontos, mivel ez legitimitást és elszámoltathatóságot kölcsönöz a rendszernek, valamint javítja a konszenzus minőségét. A Bizottság az európai szabványosítási szervezetek hatékony tagságának biztosítására vonatkozó gyakorlati módszereket fog kidolgozni a társadalmi érdekcsoportokat képviselő szervezetek számára, valamint segíteni fogja az érdekelt felek kiegyensúlyozottabb részvételét a szabványkialakítási folyamatban.
<P>
A Bizottság osztja azt a véleményt, hogy a CENELEC-re vonatkozóan a nemzeti delegálás elve központi szerepére tekintettel a nemzeti szabványügyi testületek kulcsszereplők az európai szabványosítási modellben. Valamennyi nemzeti szabványügyi testületnek ezért határozott konszenzuskiépítési lehetőséget kell biztosítania. A jelentés a testületek közötti lényeges különbségekre hívja fel a figyelmet az erőforrások, a technikai szakértelem és az érdekelt feleknek a szabványosítási eljárást illető elkötelezettsége tekintetében. Ezen a téren van hova fejlődnie a tagállamoknak.
<P>
Habár a szabványokhoz való hozzáférés problémája nem merül ki a szabványok árának problémájában, a Bizottság örömmel fogadja a nemzeti szabványügyi testületekhez intézett felhívást, hogy speciális díjak révén csökkentsék a költségeket azáltal, hogy csökkentett áron kínáljanak szabványcsomagokat, továbbá kutassanak fel a hozzáférés javítását célzó további módokat, különösen a kkv-k számára.
<P>
Az európai szabványosításban nagy lehetőség rejlik a jogalkotás és a közpolitikák támogatását illetően. Méltányoljuk, hogy a jelentés felismeri ezt a lehetőséget és hangsúlyozza, hogy a szabványok fejlesztése terén olyan új területekre kell elmozdulni, mint például a szolgáltatások. Ahogy a jelentés is utal rá, az új európai modellnek elő kell segítenie az európai innovációt és a fenntartható fejlődést.
<P>
Végül pedig mindenkinek szeretnék köszönetet mondani, aki részt vett ennek az igen hasznos és ösztönző jelentésnek az elkészítésében.
<SPEAKER ID="220" NAME="Elnök">
A vitát lezárom.
<P>
A szavazásra 2010. október 21-én, csütörtökön 12 órakor kerül sor.
