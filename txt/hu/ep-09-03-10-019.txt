<CHAPTER ID="019">
A Qimonda vállalat bezárásának veszélye Németországban és Portugáliában, és álláshelyek ezreinek elvesztése Európában (vita) 
<SPEAKER ID="539" NAME="Elnök">
A következő napirendi pont a Bizottság nyilatkozata a Qimonda vállalat bezárásának veszélyéről Németországban és Portugáliában, és álláshelyek ezreinek elvesztéséről Európában.
<SPEAKER ID="540" NAME="Vladimír Špidla" LANGUAGE="CS">
Elnök asszony, hölgyeim és uraim! Mind a vállalatok, mind a munkavállalók kezdik megérezni a pénzügyi és gazdasági válság hatásait. Bár a körülmények eltérnek az egyes tagállamokban, a foglalkoztatás helyzete általánosan romlik Európában. 2009-ben a foglalkoztatottság 1,6%-kal csökkenhet, amely 3,5 millió munkahely elvesztését jelenti. A munkanélküliség az EU-ban 2010-ben elérheti a 10%-os szintet. Vállalatok nap mint nap jelentenek be szerkezetátalakítási intézkedéseket vagy áttelepülést, amely gyakran munkahelyek elvesztését vonja maga után. A Qimonda vállalat helyzete, amely létesítményei bezárását jelentette be Németországban és Portugáliában, sajnos, nem egyedi.
<P>
A Bizottság tisztában van a szerkezetátalakításnak a munkavállalókra, családjaikra és az adott régió társadalmi struktúrájára gyakorolt esetleges negatív hatásaival. Mindazonáltal szeretném hangsúlyozni, hogy a Bizottságnak nincs hatásköre az egyes vállalatok döntéseinek visszafordítására vagy elhalasztására, továbbá hogy a vállalatok nem kötelesek döntéseikről értesíteni a Bizottságot. El kell mondanom, hogy sem a Qimonda vezetősége, sem az alkalmazottak képviselői nem keresték meg a Bizottságot.
<P>
A Bizottság több témát szeretne felvetni a helyzettel kapcsolatban. Először is, létfontosságú, hogy jobban felkészüljük rá, és jobban kezeljük a szerkezetátalakítást a munkavállalók képviselőivel és más érintett felekkel folytatott fokozott párbeszéd által. Úgy gondolom, hogy a nemrégiben elfogadott irányelv vagy a módosított irányelv a vállalati tanácsairól az EU egyik legfontosabb hozzájárulása a témához. Ebben az összefüggésben még fontosabb, hogy az érintett vállalatok figyelmesen betartsák az uniós irányelvekből származó kötelezettségeiket a munkavállalók tájékoztatásával és a velük való konzultációval kapcsolatosan. A Bizottság felkéri továbbá a vállalatokat, hogy vezessenek be intézkedéseket, amelyek a lehető legnagyobb számú munkavállaló foglalkoztatását tűzik ki célul a munkaszervezés rugalmasabbá tétele és a gazdasági okokból történő átmeneti elbocsátások által.
<P>
A legtöbb tagállam célzott intézkedéseket vezetett be a foglalkoztatás támogatására és a válságnak az átlagpolgárokra gyakorolt hatásainak csökkentésére. Ezek az intézkedések négy fő területre vonatkoznak: a munkavállalók megtartására, a munkavállalóknak a munkaerőpiacra való gyors visszajuttatására, a legveszélyeztetettebb csoportoknak jövedelemtámogatással való segítésére, a munkanélküli segély fizetési időtartamának meghosszabbítására vagy a családok hozzájárulásának növelésére és a szociális védelem, továbbá a szociális és egészségügyi infrastruktúrába történő beruházások megerősítésére.
<P>
A Bizottság európai szinten megerősítette pénzügyi eszközeit, hogy segítsen a tagállamoknak legyőzni a válságot és társadalmi következményeit. Az Európai Szociális Alapot, amely évente 9 millió munkavállalónak nyújt segítséget, egyszerűsítették, hogy az előzetes kifizetéseket felszabadítsák az 1,8 milliárd euróig terjedő költségű projektek esetében. Remélem, hogy az Európai Parlament és a Tanács gyorsan meg fog egyezni ebben az ügyben. A Bizottság támogatja továbbá azon tagállamokat, amelyek szeretnék újraprogramozni az Európai Szociális Alapot. A tagállamok intervenciót kérhetnek az Európai Globalizációs Alkalmazkodási Alaptól, hogy segítsék az elbocsátott munkavállalókat. Az európai gazdasági fellendülés tervében a Bizottság javasolta a támogathatósági feltételek kibővítését, hogy könnyebben reagálhassanak a jelenlegi gazdasági válságra. Remélem, hogy a Parlament ezt a kérdést illetően is hamarosan kompromisszumra fog jutni a Tanáccsal. A Bizottság kész együttműködni a német és a portugál hatóságokkal az európai alapoktól kért támogatások elbírálásában. A Bizottság támogatja továbbá az európai szintű szociális párbeszédet, mivel a szociális partnereknek döntő szerepük van a válság kezelésében. Az európai szociális partnerek a március 19-ei háromoldalú ülésen szintén be fognak nyújtani egy közös dokumentumot a válság megoldásainak lehetőségeiről.
<P>
A Bizottság számára fontos, hogy egységes alapokon cselekedjünk, mert ily módon lehetővé válik a válság rövid távú hatásainak kezelése és a jövőbeni gazdasági megújulás irányába mutató munka. A Bizottság ezt a célt tűzte ki, amikor az európai gazdasági fellendülés tervének keretén belül ismertette a foglalkoztatás támogatására irányuló európai kezdeményezést. Március 4-én a Bizottság az Európai Tanács március 19-20-i ülésére szánt dokumentumot kapott, amely, többek között, a válság által érintett munkavállalók és a munkaerőpiacon veszélyeztetett személyek támogatásának követelményeivel és módszereivel foglalkozik.
<P>
A Bizottság örül a cseh elnökség azon kezdeményezésének, hogy egy, a foglalkoztatásnak és szociális ügyeknek szentelt csúcstalálkozót szervez 2009 májusában. A találkozó célja a helyzet elemzése és konkrét intézkedések kitűzése lesz. Ezeknek a válság társadalmi hatásainak csökkentésére irányuló közös megközelítés elfogadásához, a szociálpolitika modernizálásának kérdésével kapcsolatosan egy új konszenzus eléréséhez a szociális partnerekkel és más résztvevőkkel, konkrét intézkedések meghozatalához a gazdasági fellendülés felgyorsítása érdekében, és a munkaerőpiac strukturális hiányosságainak megoldása által a válságon való túljutáshoz kell vezetniük.
<SPEAKER ID="541" NAME="José Albino Silva Peneda" LANGUAGE="PT">
A Qimonda esetleges bezárása közel 2.000 munkahely megszűnésével fenyeget Portugália északi részén, amely, néhány év alatt, Európa egyik legiparosodottabb régiójából a kontinens legszegényebb régiójává vált.
<P>
Meg kell érteni, hogy Portugália északi részének iparszerkezete a hagyományos ágazatokon alapult, amelyen belül a textiliparnak kiemelkedő jelentősége volt. Ez az eset pontosan akkor történik, amikor az iparszerkezet átalakulása meghatározó szakaszba érkezett, és a régió olyan szerkezetátalakítási folyamatokon megy keresztül, amelyek mindig nehezek és költségesek. Ha ez a bezárás valósággá válik, rendkívül nagy hatása lesz nem csak a régióra, de az egész országra is.
<P>
Tudom, hogy az, hogy a Qimonda tovább működik-e vagy sem, mindenekelőtt a piaci erőviszonyokon és a részvényesek akaratán múlik. Mindazonáltal nem nehéz felismerni azt sem, hogy mivel a Qimondát tartják Portugália fő exportőrjének, továbbá mivel létfontosságú szerepet tölt be a régió iparszerkezetének átalakításában, nem fogadhatjuk el, hogy kizárólag a piaci erőviszonyok döntsenek jövőjéről. Ezek a körülmények megmagyarázzák, hogy a portugál és német hatóságok miért kezelik ezt a kérdést a legmagasabb szinten, különösen a napokban, a Portugál Köztársaság elnökén és Angela Merkel német kancelláron keresztül. Ezért, Špidla biztos úr, amennyiben a portugál kormány még nem hívta meg Önt, hogy látogassa meg a régiót, amely szociális vészhelyzettel áll szemben, én magam hívom meg Önt, biztos úr, mert szeretném, hogy saját szemével lássa a helyzet komolyságát, támogassa a folyamatban lévő erőfeszítéseket és mobilizáljon a Bizottság rendelkezésére álló minden eszközt annak megakadályozására, hogy az egész régió bizalmatlansága még tovább terjedjen.
<SPEAKER ID="542" NAME="Edite Estrela" LANGUAGE="PT">
A Qimonda esete mintaszerű a jelenlegi globális pénzügyi és gazdasági válság kontextusában. Ez egy olyan vállalat, amely a legújabb technológiát használja, magasan képzett munkaerőt alkalmaz és támogatja a kutatást. A Qimonda megfelel a Lisszaboni Stratégia célkitűzéseinek. A portugál kormány mindent megtett, hogy megoldást találjon a vállalat életképessé tételére, de a megoldás függ a német szövetségi kormány és Bajorország és Szászország tartományi kormányzatainak részvételétől is. A portugál kormány már eldöntötte, hogy 100 millió eurót erre a célra fordít. Ahogy mondtam, mindent megtett, és továbbra is mindent meg fog tenni, ahogy azt a Qimonda német dolgozói is felismerhették a Portugál Köztársaság elnökének nemrégiben tett hivatalos látogatásakor.
<P>
Az Európai Bizottság és a tagállamok lépéseket tettek - és jogosan - számos bank megmentése és olyan ipari ágazatok támogatása érdekében, mint például az autóipar. Miért ne támogatnák akkor a Qimondát is? A Qimonda sorsára hagyásának rendkívül súlyos következményei lesznek. Nemcsak munkavállalók ezrei fogják elveszíteni munkájukat Németországban és Portugáliában, de felbecsülhetetlen értékű európai szellemi tulajdon és rengeteg, a Qimondába befektetett közösségi pénzeszköz is el fog veszni. A Qimonda életben tartása Németországban és Portugáliában stratégiai fontossággal bír Európa számára, amelyhez az Európai Unió támogatása igazolt.
<P>
Biztos úr! Következetesnek kell lennünk, és ha következetesek vagyunk, mindent meg kell tennünk a Qimonda megmentése érdekében. A Qimonda nem csupán egy vállalat!
<SPEAKER ID="544" NAME="Ewa Tomaszewska" LANGUAGE="PL">
Elnök úr! A német Qimonda vállalat, az egyik legnagyobb memóriachip-gyártó vállalat, csődöt jelentett be. Tavaly 325 millió euró támogatást kapott, ami elégtelennek bizonyult.
<P>
2007-ben a Qimonda 13 500 munkavállalót alkalmazott. Múlt év decemberében 10-15%-kal csökkentette fizetésüket és azzal nyugtatta meg őket, hogy ez év áprilisáig a fizetéskiesést pótolni fogja. Ezzel szemben 500 munkavállaló vesztette el állását egyik napról a másikra. Nem kaptak fizetést vagy ellentételezést a fel nem használt szabadnapokért illetve végkielégítést. A következő hónapban újabb 500 ember fogja elveszíteni munkahelyét, és további 1 500 alkalmazottat fenyeget ez a veszély.
<P>
Sok más ilyen vállalkozás van országainkban, mint például a Krośno vagy a Stalowa Wola Lengyelországban. Azt várjuk el a Bizottságtól, hogy egy koherens programmal álljon elő a munkahelyek védelme érdekében a válság alatt.
<SPEAKER ID="545" NAME="Elisabeth Schroedter" LANGUAGE="DE">
Elnök úr, hölgyeim és uraim! A Qimonda vállalat csődje az elavult DRAM chipek ára esésének köszönhető. A Qimonda hónapokkal előrébb tart a versenyben az energiatakarékos chipek kutatása tekintetében, és pontosan ezen a területen - az innováció e lehetőségeivel kapcsolatosan - kell beruházásokat tenni. Reméljük, a Bizottság ezt szem előtt tartja.
<P>
Mindazonáltal ez azt jelentheti, hogy nem minden munkahelyet lehet megtartani. A biztos úrnak igaza volt. És itt kap szerepet az Európai Globalizációs Alkalmazkodási Alap. A Qimondában olyan magasan képzett munkavállalók dolgoznak, akik, ténylegesen jól megválasztott és speciálisan kidolgozott átképzés után, új állásokat találhatnak a jövőbeli iparágakban. Azoknak a munkavállalóknak az esete, akik átváltottak a napenergia-ágazatra, jól mutatja ezt. A Qimonda esete azt mutatja, hogy a Bizottságon múlik annak biztosítása, hogy az átképzés olyan állások irányába történjen, amelyeknek van jövőjük, és ne rajtaütésszerűen. Csak a célzott beruházás, a gazdaság környezetfüggő szerkezetátalakítása és ezt követően a munkaerő megfelelő átképzése nyújthat reményt és jövőbeli kilátásokat az emberek számára.
<SPEAKER ID="546" NAME="Gabriele Zimmer" LANGUAGE="DE">
Elnök úr, biztos úr! Bizonyára nem lesznek meglepve, amikor azt hallják, hogy nem vagyok elégedett az Önök által adott válasszal, különösen, mivel hetekkel ezelőtt nagy erőfeszítéseket tettünk annak érdekében, hogy kapcsolatba lépjünk a Bizottság több képviselőjével, különösen Verheugen biztos úrral, és világos válaszokat követeljünk. Ma lehetőség volt arra, hogy sokkal pontosabb válasszal szolgáljanak arra, hogy a Bizottság hogyan szándékozik vállalni kötelezettségét.
<P>
Én két szempontot szeretnék bemutatni a vitával kapcsolatban. Először is, a Qimonda képes döntő technológiai fejlődést biztosítani az Európai Unió számára a félvezető technológiák és a nanotechnológia területén. Másodszor, a Qimondának nincsenek versenytársai Európában, de vannak versenytársai Ázsiában, akiket 70%-ban támogatásokkal segítenek - ez létfontosságú különbséget jelent. Harmadszor, a termelés leállítása a Qimondában 40 000 állás elveszítését jelenti egyedül egy olyan régióban, mint Szászország.
<P>
Mit várnak az érintett régió munkavállalói, családjai és az ott lakó emberek az Uniótól? Az első és legfontosabb, hogy világos és azonnali kötelezettségvállalást várnak a Bizottságtól arra, hogy megőrzi a félvezető technológiára és nanotechnológiára épülő európai ipar jelenlegi helyszíneit, hogy nem hagyja, hogy ezt az előnyt a jövőre nézve eldobják, továbbá hogy a jövőbeni kutatásra fordított kiadásokkal kapcsolatos nyilatkozatok, különösen a nyolcadik kutatási keretprogrammal kapcsolatosan, igazak.
<P>
Szintén elvárjuk, hogy a Bizottság, a német szövetségi kormány és Szászország tartományi kormányzata támogatni fogja a termelés beszüntetésének megakadályozásához szükséges megoldásokat. Nincs sok idő hátra, csupán néhány nap. A felsővezetők már most elsodródnak. A megoldás alternatívái, hogy a fejlett kutatástechnológiát Ázsiába telepítik, vagy fillérekért adják el. Én kétlem, hogy ez az Európai Unió érdekeit szolgálná.
<SPEAKER ID="547" NAME="Joel Hasse Ferreira" AFFILIATION="PSE">
(PT) Elnök úr, biztos úr, hölgyeim és uraim! A Qimonda nehéz helyzetét tovább súlyosbítja a pénzügyi és gazdasági válság. A portugál kormány mindent megtett, amit helyénvalónak és hasznosnak vélt a helyzet megoldása érdekében. Szeretnénk, ha a bajor kormány is tudná ezt, hogy a helyzetre felelősségteljesen válaszoljon. A müncheni létesítmények megvédésének döntő hatása van a Vila do Condéban és Drezdában élőkre.
<P>
A gazdasági ügyekért és innovációért felelős portugál miniszter, Manuel Pinho, maga is megerősítette a vállalat életképessége fenntartásának fontosságát. A Qimonda rendkívül fontos Portugália számára és, mivel globálisan is versenyképes lehet, ugyanolyan fontos Európa számára is.
<P>
Elnök úr! Portugália továbbra is dolgozni fog azon, hogy megoldást találjon a vállalat életképességének biztosítására. Reméljük, hogy a német kormány - mind szövetségi, mint tartományi szinten - szintén küzdeni fog azért, hogy megoldást találjon a problémára.
<P>
Szeretném még egyszer kiemelni, hogy milyen fontos stratégiailag egy ilyen típusú iparág Európa területén tartása. Remélem, hogy egy nemzeti vagy tartományi kormány sem fogja elkövetni azt a hibát, hogy hagyja, hogy ez a vállalat létesítményeket zárjon be és munkahelyeket szüntessen meg az Unió területén.
<P>
Hölgyeim és uraim! Megértjük, hogy szükséges az autóipar segítése a szerkezetátalakításban, de az Unió pénzügyi forrásait és az Európai Bizottság energiáit nem szabad egyedül erre felhasználni.
<P>
Biztos úr! A kommunikáció esetleges sikertelensége elkerülésének érdekében Špidla biztos úrhoz fordulunk, akivel munkakapcsolat és politikai szolidaritás köt össze minket, továbbá a Bizottság elnökéhez, aki soha nem fogja elfelejteni, hogy honfitársunk, csakúgy, mint a Qimonda munkavállalóinak jelentős része, hogy támogatást kérjenek a Qimonda számára a Bizottságtól.
<P>
Mielőtt befejezném, szeretném hangsúlyozni, hogy Portugália elnöke, Cavaco Silva, nemrégiben kijelentette Németországban, hogy új remény van a Qimonda megmentésére. Utalni kell, ahogy azt már képviselőtársam is megtette, annak a különleges gazdasági ágazatnak a fontosságára, amelyen belül a Qimonda működik. Emlékezzük ezért arra, hogy a portugál kormány minden szükséges eszközzel kész a Qimondát támogatni, figyelembe véve az ország gazdasági méretét.
<P>
Hölgyeim és uraim! Mentsük meg a Qimondát! Az idő rövid!
<SPEAKER ID="548" NAME="Ilda Figueiredo" AFFILIATION="GUE/NGL">
(PT) Elnök úr, biztos úr, hölgyeim és uraim! Ebben a mostani fontos vitában létfontosságú, hogy megértsük, mi forog kockán: a stratégiai nanotechnológiai ipar jövője, együtt a kutatással és fejlesztéssel egy olyan ágazatban, amely alapvetően fontos az információs technológia jövője szempontjából, és amelynek magja és kutatóközpontja a Qimonda épületkomplexumában, Németországban található, míg félvezetőipara Portugáliában. Az Európai Unió nem hagyhatja tovább, hogy iparágait lerombolják, különösen a stratégiailag fontosakat, és hogy az Egyesült Államoktól és ázsiai országoktól váljon függővé, amelyek támogatják iparágaikat. Sajnálatos, hogy Špidla elnök úr komoly érzéketlenséget mutatott a parlamentben a Qimonda, mint termelő vállalattal szemben.
<P>
Sok munkahely érintett ebben a folyamatban: majdnem 2 000 Vila do Condéban, 5 000 Németországban és több mint 5 000 világszerte, csakúgy, mint munkahelyek ezrei, amelyeket közvetetten érint a beszállító vállalatoknál és a Qimonda más kutatási és fejlesztési partnereinél. Hatalmas mennyiségű kutatást veszélyeztet a Qimonda bezárásának veszélye Németországban és azok a mellékhatások, amelyekkel egy ilyen helyzet járna Portugáliában. Kizárt, hogy az Európai Unió ne kötelezze el magát egy ilyen kérdés mellett, legalább olyan mértékben, mint azt tette a bankszektorral kapcsolatban. Figyelembe kell vennünk, hogy Vila do Conde Portugália északi részén fekszik, ahol a munkanélküliség a legnagyobb arányban nőtt, vagy azért, mert a textil és ruhaipari vállalatok bezártak, vagy azért, mert azokat a multinacionális vállalatokat, amelyek többek között cipőket gyártottak, áthelyezték. Jelenleg ez a terület nagy szociális veszélynek van kitéve, amennyiben nem tesznek lépéseket a munkanélküliség növekedésének lelassítására és a termelés biztosítására.
<P>
Ezért létfontosságú, hogy minden szükséges erőfeszítést megtegyenek minden lehetséges módon. Rövidtávon ez magában foglalja az állami támogatást, a Közösség pénzügyi támogatását és hitelgaranciáját egy, az Európai Unió gazdaságára nézve stratégiai fontossággal bíró iparág fenntartására. Középtávon magában foglalja az ipari terület fejlesztését és több, jogokkal rendelkező munkahely teremtését. Jó lenne, ha az Európai Bizottság és az országaink kormányai megértenék ezt. Ami minket illet, folytatni fogjuk a küzdelmet.
<SPEAKER ID="549" NAME="Colm Burke" AFFILIATION="PPE-DE">
Elnök úr! Helyeslem, hogy elsőbbséget kapott ez a vita. Az olyan vállalatok, mint a Qimonda elvesztését, méretük és a regionális, sőt, nemzeti gazdaságokra gyakorolt hatásuk miatt, komolyan kell kezelniük a politikai döntéshozóknak.
<P>
Ezeknek a vállalatoknak az átruházása vagy kiszervezése gyakran a globalizálódó erők függvényei. A globalizáció - általában egy pozitív erő, amely növeli a globális jólétet - sajnos nagy pusztítást tud okozni a regionális gazdaságokban, amikor egyes nagyvállalatok megváltoztatják helyüket. Ez megtörtént az én térségemben is Írország déli részén, amikor a Dell 1 900 alkalmazott elbocsátását jelentette be limericki gyárában. Ehhez hasonlóan másik ezer munkahely szűnhet meg Waterfordban, ahol lehet, hogy a Waterford Wedgwood fog bezárni a nem túl távoli jövőben, és lehet, hogy munkahelyek ezrei fognak megszűnni.
<P>
Ezt komolyan kell venniük a politikai döntéshozóknak. Ezért örülök Špidla biztos úr állásfoglalásának, hogy minden tőle telhetőt meg fog tenni annak érdekében, hogy az Európai Globalizációs Alkalmazkodási Alapból és az Európai Szociális Alapból felszabadítsa a rendelkezésre álló pénzösszegeket. Az Európai Globalizációs Alkalmazkodási Alapból kivont 500 millió euró hatalmas hasznot jelenthet azáltal, hogy egy második esélyt biztosít az elbocsátott munkavállalóknak a továbbképzésre és az átképzésre, hogy azokká a vállalkozókká válhassanak, akik kivezetnek minket a recesszióból.
<P>
A nemzeti kormányokon van a sor, hogy megpályázzák ezt a támogatást. Ebben az összefüggésben érdemes lenne sürgetni a 75%-os társfinanszírozást, hogy könnyebbé tegyük a pályázást, és ezáltal egyenesen az érintett munkavállalók talpra állását segítsük gyorsan és hatékonyan.
<SPEAKER ID="550" NAME="José Ribeiro e Castro" AFFILIATION="PPE-DE">
(PT) Elnök asszony, biztos úr! Évek óta beszélünk a Lisszaboni Stratégiáról, és lehet, hogy nem ez most a legmegfelelőbb idő, hogy erről beszéljünk. Mindazonáltal kétségkívül szükségünk van egy stratégiára: egy olyan stratégiára, amely választ ad a jelenlegi válság keltette kihívásokra és nehézségekre. Ezt várjuk el a Bizottságtól is. Létfontosságú, hogy a Bizottság ne meneküljön el a téma elől, hanem képes legyen együttes fellépéseket kialakítani a portugál kormánnyal, a német kormányokkal és a német Länderrel. Rendkívül fontos emlékeznünk arra, hogy ez egy olyan iparág, amely, ahogyan már említették, minősége és értéke, az általa végzett kutatás és a vele kapcsolatos környezetminőség miatt fontos Európa számára. Létfontosságú, hogy a Bizottság ne meneküljön el. Támogatom kollégám, Peneda képviselő úr meghívását, hogy Špidla biztos úr és a Bizottság látogasson el Portugáliába.
<P>
Létfontosságú, hogy a Bizottság észben tartsa, az európaiak Európára tekintenek és válaszokat várnak az európai hatóságoktól: érezniük kell, hogy az európai hatóságok közel vannak hozzájuk. Az európai közvélemény nem ért meg egy olyan Európát, amely nem törődik a problémákkal. Ezzel szemben egy olyan Európát akarnak, amely elég bátor ahhoz, hogy feltűrje ingujját és képes bepiszkítani kezét, hogy segítsen nekik túljutni a nehézségeken.
<SPEAKER ID="551" NAME="Vladimír Špidla" LANGUAGE="CS">
Hölgyeim és uraim! A most vitatott eset alapvetően fontos, és részét képezi az általános gazdasági helyzetnek. Tudhatják, hogy a Bizottság által kifejlesztett stratégia egy határozott politika az iparral kapcsolatban, mert a Bizottság szilárdan hiszi, hogy gazdaságunk egy jelentős részét mindig az iparnak kell kitennie, amely a csúcstechnológia fáklyavivője. Világos, hogy a jelenlegi válságnak vannak szerkezeti elemei, és ezért a Bizottság stratégiáiban és alapdokumentumaiban egyrészről a jövőbeli zöld gazdaságot vagy "zöld munkahelyeket” dolgozza ki, miközben komolyan sürgeti az innovációt és modernizációt. Világos továbbá, ahogy az elején is elmondtam, hogy az üzleti döntéseket a vállalatok hozzák meg, és a Bizottság nem avatkozik ilyen ügyekbe.
<P>
Másrészről, természetesen, amennyiben bizonyos mértékű szerkezetátalakítás történik, bizonyos szociális és közösségi szintű következményekkel járó döntéseket hoznak, léteznek olyan eszközök és európai politikák, amelyeket, természetesen, kötelességünk mobilizálni, és amelyeket mobilizálunk is. Ami a kétszeri felhívást illeti, hogy ismerjem meg az itt tárgyalt helyzetet, természetesen kész vagyok ezt megtenni, mert egyik természetes és alapvető kötelességünk, hogy ezek alapján hozzunk döntéseket. Lehetőségeket említettek az európai alapok keretein belül és a portugál kormány és a német kormány között tárgyalt megközelítéseket említettek. Minden esetben hangosan kijelenthetem, hogy a Bizottság mindig aktívan felhasznál minden lehetséges választási lehetőséget, így tesz ebben az esetben is, és kétségkívül így fog tenni a jövőben is.
<SPEAKER ID="552" NAME="Elnök">
A vitát lezárom.
