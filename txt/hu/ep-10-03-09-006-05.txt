<CHAPTER ID="006-05">
5. Az Atlanti-óceán északkeleti partjainak és vizeinek szennyezés elleni védelméről szóló együttműködési megállapodás kiegészítő jegyzőkönyve (
<P>
A szavazás előtt:
<SPEAKER ID="101" NAME="Anna Rosbach">
előadó. - (DA) Elnök asszony! Azért kértem szót, mert e fontos kiegészítő jegyzőkönyv tekintetében a rendelkezésre álló idő nem enged meg vitát - sem a bizottságban, sem pedig a plenáris ülésen. E kiegészítő jegyzőkönyv lehetővé teszi az EU tagállamai számára, hogy közösen léphessenek fel az Atlanti-óceán szennyezése ellen. A megállapodás azon regionális tengeri megállapodások hálózatának részét képezi, amelyeket az EU egyes tagállamokkal és szomszédos harmadik országokkal kötött. E megállapodások mindegyike az uniós tagállamok körüli tengerek különböző területeire terjed ki, és céljuk a szerződő felek egyedi vagy együttes beavatkozása tengeri vagy tengerparti szennyezés vagy a szennyezés veszélye esetén. Nem titkolom, nagy reményeket fűzök ahhoz, hogy e kiegészítő jegyzőkönyv révén fel tudunk lépni az Atlanti-óceán területén előforduló szennyezés számos formája ellen. E jegyzőkönyv nagyon sok idő után jött létre: 20 évnek kellett eltelnie a Marokkó és Spanyolország közötti, Nyugat-Szaharát érintő vita miatt. 20 évet vesztegettünk el. A tengeri környezet már nem kaphatja vissza ezt az időt, de ez csak hangsúlyozza annak a fontosságát, hogy nem szabad tovább késleltetni a folyamatot itt, a Parlamentben. Ezért remélem, hogy a bizottság tagjaihoz hasonlóan a parlamenti képviselők is széles körű támogatásukról adnak tanúbizonyságot. Nagyon hálás vagyok a támogatásukért.
