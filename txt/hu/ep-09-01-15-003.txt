<CHAPTER ID="003">
Mediterrán étrend (vita) 
<SPEAKER ID="044" NAME="Elnök">
A következő napirendi pont Parish úr által a Mezőgazdasági és Vidékfejlesztési Bizottság nevében a Bizottsághoz intézett szóbeli választ igénylő kérdés megvitatása a mediterrán étrendről - amely étrendhez véletlenül, ésszerűen szigorú keretek között, e plenáris ülés elnöke is tartja magát, az elfogadhatónál jobb eredményekkel.
<SPEAKER ID="045" NAME="Neil Parish">
szerző. - Elnök úr, örömmel hallom, hogy Ön is a mediterrán étrendet követi, és látom, milyen nagy sikerrel!
<P>
Ami ma délelőtt bebizonyosodott számomra a Mezőgazdasági és Vidékfejlesztési Bizottság elnökeként, az volt, hogy témák igen széles körét tudjuk megvitatni. Az egyik percben még az állatok szállítását tárgyaljuk - ami ugyancsak nagyon fontos téma -, most pedig újabb fontos téma van terítéken: a mediterrán étrend.
<P>
A Mezőgazdasági Bizottság elnökeként az egyik feladat, ami hozzám került, és amivel kifejezetten próbálunk megbirkózni, az volt, hogy a Miniszterek Tanácsának 2007. július 16-i brüsszeli ülésén a Bizottság ismételten jelezte, hogy teljes mértékben támogatja a mediterrán étrend jelölését az emberiség eszmei kulturális örökségeinek sorába, az UNESCO részéről. Ezt a jelölést az UNESCO felelős bizottsága 2009-ben fogja megvizsgálni - ami azt illeti, ez már meg is történt. Tervezi a Bizottság, hogy konkrét, összehangolt stratégia kialakításával támogatja a jelölést, mivel most már nagyon gyorsan haladunk?
<P>
Mint mondtam, itt a Mezőgazdasági Bizottságot képviselem, de valószínűleg minden képviselőtársamat megfelelően képviselem, ha az étrendről beszélek, mivel Európa egyik nagyszerű vonása a sokszínűsége és kultúrája, márpedig ennek a sokszínűségnek és kultúrának természetesen az étkezésünk is része.
<P>
A mediterrán étrend nagyon jó. Miből áll a mediterrán étrend? Biztos vagyok benne, hogy erről a mai délelőtt folyamán sokat tudnánk beszélni, de alapvetően egy olyan étrendről van szó, amely olajos halakban, olívaolajokban, gyümölcsben és zöldségben gazdag. Kétségkívül nagyon ízletes étrend, és amint a méreteimből is láthatják, magam is nagy híve vagyok. Ráadásul ez egy egészséges étrend: az esszenciális zsírsavak és antioxidánsok gazdag forrása, amelyek együttesen javíthatják a koleszterinszintet, és védelmet nyújtanak a szívbetegségekkel szemben. A friss orvosi kutatások azt is felvetették, hogy hozzájárulhat a demencia és hasonló megbetegedések kockázatának csökkentéséhez.
<P>
Amikor mediterrán országokba utazunk, láthatjuk, hogy az emberek élvezik ezt az étrendet, és ez nemcsak az ott élőkre igaz, hanem még sokunkra, akik előszeretettel utazunk a mediterrán országokba, különösen ha egy kis napfényre és hozzá nagyon jó ételekre vágyunk.
<P>
Olyan dolog ez, amit muszáj komolyan vennünk ebben a világban, ahol lassan minden uniformizálódni látszik. Látjuk, hogy az új generációkat folyamatosan bombázzák a gyorsétterem-láncok - itt és most nem fogom mindegyiket megnevezni -, amelyek gomba módra szaporodnak az Európai Unió egész területén. Nem szabad megfeledkeznünk arról, hogy természetesen a gyorsétterem-láncoknak is megvan a maga szerepe, de borzasztó lenne, ha az elkövetkező években Európán átutazva már csak gyorsételeket találnánk. Amerika bizonyos részein keresztülutazva - és ez különösen igaz a nyugati partra - már ma sem találunk mást, csak gyorsétterem-láncokat, de az Európai Unióban ezt igazán nem akarhatjuk.
<P>
Mint mondtam, támogatnunk kell a mediterrán ételeket, és ez a kultúra és a sokszínűség szempontjából is nagyon jó gondolat. Úgy vélem, a jövőben meg kell majd vizsgálnunk más típusú étrendeket is az Európai Unió egész területéről, mert azt szeretném világosan megmondani Önöknek ma délelőtt, hogy bár lelkes támogatója vagyok a mediterrán étrendnek, a Mezőgazdasági Bizottság elnökeként nemcsak a mediterrán étrend támogatása mellett akarok kiállni, hiszen Európa-szerte számos más étrendet is találhatunk, amelyek ugyanilyen jók, de más jellegzetességekkel, más ételekkel büszkélkednek.
<P>
Ez tehát sok más, eljövendő dolog kezdete, és mint mondtam, tényleg szeretném megtudni a Bizottságtól, hogy az év folyamán hogyan kívánja aktívan támogatni ezt a jelölést, mivel bízunk benne, hogy a mediterrán étrend elnyeri ezt a kitüntető címet, ahogyan abban is reménykedünk, hogy még sok remek mediterrán étkezésben lehet részünk a jövőben.
<SPEAKER ID="046" NAME="Vladimír Špidla" LANGUAGE="CS">
Elnök úr, hölgyeim és uraim, mindenekelőtt szeretném hangsúlyozni az egészséges étrend fontosságát a betegségek megelőzése érdekében. Európai parlamenti képviselőként azt is jól tudják, hogy az Európai Bizottság által 2007. május 30-án elfogadott, "A táplálkozással, túlsúllyal és elhízással kapcsolatos egészségügyi kérdésekre vonatkozó európai stratégia” című fehér könyv összefogja mindazokat a közösségi politikákat, amelyek hozzájárulhatnak az étkezési szokások javításához és az elhízás megelőzéshez. Ez főként a közegészségügy, a vendéglátás, a közlekedés, a regionális politika, a sport, az oktatás és a statisztika, valamint az agrárpolitika területén jelent intézkedéseket.
<P>
Az egyik legjobb példa a Bizottság kezdeményezése, amelynek keretében páneurópai programot indított az iskolák gyümölccsel és zöldséggel való ellátása érdekében. A program célja, hogy a gyermekeink számára megkönnyítse az egészséges életkezdést. A program a 2009/2010-es tanév elején indul, évi 90 millió eurós költségvetéssel az iskoláknak szánt friss gyümölcs és zöldség beszerzésére és szállítására.
<P>
Az egyik európai parlamenti képviselő által felvetett konkrét kérdéssel kapcsolatban, amely arra vonatkozott, hogy az UNESCO-tól a mediterrán étrend felvételét kérték a kulturális világörökségek listájára, a biztos asszony elődje, Markos Kyprianou már felvetette ezt a témát a Tanács 2007. júliusi mezőgazdasági ülésén. A Bizottság üdvözli ezt a kezdeményezést, mivel ez is hozzásegíthet az egészséges táplálkozási szokások ösztönzéséhez az EU egész területén.
<P>
Az Európai Bizottságnak természetesen nincsen semmiféle formális hatásköre az ilyen kérés támogatására az UNESCO keretében, mivel az UNESCO-nak nem tagja, és ilyenformán a döntéshozatali folyamatban sem vehet részt. Mindazonáltal remélem, hogy a részt vevő államok által az UNESCO-hoz benyújtott kérelem az EU többi tagállamától megkapja az ehhez szükséges támogatást.
<SPEAKER ID="047" NAME="Rosa Miguélez Ramos" LANGUAGE="ES">
Elnök úr, mindenekelőtt szeretném megköszönni a Bizottságnak, hogy ismételten jelezte, hogy támogatja a mediterrán étrend UNESCO általi jelölését az emberiség kulturális örökségeinek listájára.
<P>
A biztos úr válaszát hallva azt is fontos szem előtt tartani, hogy az étrend egyfajta kulturális kincs, és az étrend fogalma messze túlmutat az elfogyasztott ételek típusán. Természetesen, ahogyan azt Parish úr már elmondta, a mediterrán étrend az ételek típusát tekintve nagyon fontos szerepet játszik az egészséges életmódban, beleértve a helytelen táplálkozással vagy a testmozgás hiányával összefüggő betegségek megelőzését is.
<P>
A mediterrán étrend fogalma azonban ennél sokkal tágabb, ezért észrevételeimmel szeretném ezt kiegészíteni. Magában foglal egy egészen sajátos életmódot is, az ételek megosztását és a társaságban való étkezést, ami egy bizonyos tájhoz és területhez köthető, valamint azokhoz a társadalmakhoz, amelyek az évszázadok folyamán külön kultúrát, művészetet, hagyományokat és fesztiválokat alakítottak ki a mediterrán étrend fogalma körül.
<P>
Miután világossá tettem, mit jelent számomra és az e területen érintettek többsége számára a mediterrán étrend, és milyen okok állnak a jelölés hátterében, és miután a Bizottság is megerősítette együttműködési hajlandóságát, gondoljuk meg, biztos úr, hogy - miközben a Bizottság nem tagja az UNESCO-nak, amint azt mindnyájan tudjuk, és a döntéshozatali folyamataiban sem vesz részt, amivel szintén tisztában vagyunk - a Bizottság közvetett intézkedésekkel mégis tudná támogatni a jelölést, amelyek minden bizonnyal pozitív benyomást keltenének mindazokban, akik részt vesznek a szavazási eljárásban.
<P>
A lehetőségek közül én egy hivatalos nyilatkozatot javasolnék, amelyben az Európai Bizottság kinyilvánítja, hogy támogatja a jelölést, ahogyan más nemzetközi szervezetek, például a FAO, az Egészségügyi Világszervezet és a tudományos és akadémiai közösségek is nyilatkoznak támogatásukról.
<P>
A leendő gazdálkodási tervet illetően természetesen úgy gondoljuk, hogy a Bizottságnak is részesévé kellene válnia, az esetlegesen javasolt konkrét transznacionális programok támogatásával vagy az azokhoz való csatlakozással. Most volt a kultúrák közötti párbeszéd európai éve, a jelöléshez hozzájáruló államok között pedig ott szerepel egyik földközi-tengeri szomszédunk, a Marokkói Királyság. Mindez különösen fontos, ha figyelembe vesszük - mint Ön is mondta - a Bizottság érdekét az egészséges étrend és életmód népszerűsítése terén az európaiak körében.
<P>
A Bizottság közreműködhetne a támogatás és együttműködés megkeresésében, és diplomáciai erőfeszítéseket is vállalhatna, tekintettel arra, hogy a Bizottság milyen tiszteletnek örvend, különösen az EU-n kívüli földközi-tengeri országokban, valamint a földközi-tengeri térségen és az Európai Unión kívül is. Természetesen, biztos úr, az elkövetkező hónapokban a Bizottság bármikor jelezhetné, hogy hajlandó szervező szerepet vállalni vagy együttműködni a különböző munkaterületeken várható potenciális tevékenységekben.
<SPEAKER ID="048" NAME="Jorgo Chatzimarkakis" LANGUAGE="DE">
Elnök úr, köszönettel tartozunk Parish úrnak a kérdésért, akárcsak a biztos úrnak a válaszáért. Európát számtalan tulajdonsága világszerte irigylésre méltóvá teszi: az európai divat, az életmód, a szociális biztonsági rendszer - és ebben a sorban egyre inkább az étrendünk is helyet kap. Európa lakosaiként jól tennénk, ha felhívnánk a figyelmet a legegészségesebb étrendre, nevezetesen a mediterrán étrendre.
<P>
A definíció tisztázása kedvéért: a mediterrán étrend gyökerei a Görögország nagy részén jellemző étkezési mintákban keresendők, Kréta szigetét és Dél-Olaszországot is beleértve, innen kapta tehát a nevét. Fő összetevője - amint a biztos úr már elmondta - az olívaolaj. Ez még egy ok arra, hogy ennek az eredeti európai terméknek még nagyobb védelmet biztosítsunk, és ezt a megjegyzést nemcsak Špidla biztoshoz intéztem, hanem az egész Bizottsághoz.
<P>
A mediterrán étrend tartalmaz ezenkívül magas rosttartalmú kenyeret, sok gyümölcsöt és zöldséget - ezért üdvözöltük a Bizottság iskolai gyümölcsosztási rendszerét -, halat, mérsékelt mennyiségben tejtermékeket és bort is. Immár tudományosan is bizonyítást nyert - ez a megállapítás a British Medical Journal 2008. szeptemberi kiadásában jelent meg -, hogy a mediterrán étrend hozzájárul a szív- és érrendszeri betegségek, korunk európai járványa, a kettes típusú cukorbetegség, valamint a rák kialakulásának csökkentéséhez, továbbá enyhíti az Alzheimer-kór és a Parkinson-kór hatásait. Ezt magunk is láthatjuk, ha ellátogatunk Kréta szigetére, ahonnan az édesapám származik: az ott élő idősek látványa bárkit meggyőz.
<P>
Ezért minden tőlünk telhetőt meg kell tennünk, hogy növeljük a mediterrán étrend elkötelezett híveinek számát Európában és határain túl, és e téren fontos előrelépést jelentene a világörökségi listára való felvétele. Szeretném megköszönni a Bizottságnak ez irányú erőfeszítéseit.
<P>
Azt is fel kell azonban ismernünk, hogy amennyiben Kína és India is átveszi az amerikai étrendet, amire egyre több jel utal, a hátrányos hatások háromszorosan fognak jelentkezni. Először is, romlani fog a világ népességének egészségi állapota. Másodszor, nagyobb arányokat fog ölteni az intenzív állattenyésztés, ennek összes káros környezeti hatásával együtt, a harmadik hatás pedig a metánképződés lesz, mivel a húsfogyasztás nagy részét a marhahús fogja adni. A szarvasmarhák metánt bocsátanak ki, ami árt a globális éghajlatnak. Ezért olyan fontos, hogy megtegyük ezt a konkrét lépést. Még egyszer köszönöm, Parish úr.
<SPEAKER ID="049" NAME="Sebastiano  Musumeci" AFFILIATION="Nello">
az UEN képviselőcsoport nevében. - (IT) Elnök úr, biztos úr, hölgyeim és uraim, az Európai Unió arra vonatkozó döntése, hogy támogatja a mediterrán étrend UNESCO általi elismerését az emberiség kulturális örökségének részeként, mindenekelőtt a szülőföldjükkel szoros kapcsolatban lévő emberek identitásának védelméhez való jogra emlékeztet minket. Az Olaszország, Spanyolország, Görögország és Marokkó által tett intézményes kötelezettségvállalás azonban nem korlátozódhat pusztán e tekintélyes elismerés elnyerésére.
<P>
Véleményem szerint újjá kellene építenünk a mezőgazdasági termés és a mindennapi fogyasztásra szolgáló ételek közötti, napjainkban egyre gyengébb és törékenyebb kapcsolatot, azaz a fogyasztókat az egészséges étrend elveinek és a termés szezonális jellegének megismerésére kell ösztönöznünk. A termésnek vissza kell térnie a természetes állapotához, és mentesnek kell lennie az adalékanyagoktól és a kémiai tartósítószerektől. A nemzetközi tudományos közösség biztosíthat minket arról, hogy az ilyen termények fogyasztása jelentősen csökkenti a halálozási rátákat. Gondolok itt például az extra szűz olívaolajra, a borra és a gyümölcsre, és különösen az antioxidánsokban gazdag pigmenttartalma miatt a világon egyedülálló szicíliai vérnarancsra.
<P>
Befejezésül remélem, hogy ezen a célkitűzésen más földközi-tengeri országokkal is osztozhatunk, és ebben - mivel külön stratégiára van szükség - csak a Bizottság tud vezető szerepet vállalni és tolmácsként közreműködni.
<SPEAKER ID="050" NAME="Pedro Guerreiro" LANGUAGE="PT">
Üdvözölnünk kell a különböző népcsoportok kultúráinak népszerűsítésére és védelmére szolgáló kezdeményezéseket, különösen ha az élelmiszerrel kapcsolatosak. Erre példa a mediterrán étrend jelölése az emberiség eszmei kulturális örökségeinek listájára, amelyet az UNESCO-n belül a felelős bizottság 2009-ben fog megvizsgálni.
<P>
Egy ilyen cél megvalósítása hozzájárulhat a mediterrán országokban uralkodó étrend megőrzéséhez, megismertetéséhez és népszerűsítéséhez, amelynek egészséges voltát különféle táplálkozási szakértők és más szakemberek bizonyították be. Ez az étrend, mint korábban már elhangzott, a földközi-tengeri régió hagyományos termékein alapul, amilyen például a zöldség és gyümölcs, az olívaolaj, a hal, a gabonafélék, a diófélék, a fűszernövények, a tejtermékek, a juh- és kecskehús, valamint a bor.
<P>
A fenti egészséges étkezési szokásokat betartó emberek száma azonban egyre csökken.
<P>
Ezért - más, ebből következő és szükségszerű politikai kezdeményezések mellett - úgy véljük, hogy hatékony intézkedéseket kell tenni a hagyományos mediterrán termelés támogatása érdekében, különösen a közös agrárpolitika és a közös halászati politika keretében. Az ilyen intézkedéseknek a kisüzemi mezőgazdaságot és a családi gazdaságokat, valamint a régiók halászait kell megcélozniuk, hogy garantálják a termelésüket. Az intézkedések arra szolgálnának, hogy növeljék a hagyományos és a kisüzemi termékek megbecsültségét, és serkentsék a helyi piacok fejlődését.
<P>
Intézkedésekre alapvetően azért van szükség, hogy szembe tudjunk szállni a mezőgazdasági tevékenység növekvő visszaesésével és azon népesség fogyásával, akik tudásuk segítségével továbbviszik és védelmezik e hagyományos minőségi termékek termelését.
<P>
Mindezek a kérdések és intézkedések az Európai Bizottság mandátumába tartoznak.
<SPEAKER ID="051" NAME="Luis Manuel Capoulas Santos" AFFILIATION="PSE">
(PT) Elnök úr, hölgyeim és uraim, nem gyakori, hogy egyetlen téma egyszerre és ráadásul pozitív szellemben fogja össze az egészség, a kultúra és a gazdaság három, nagyon fontos kérdését. A mediterrán étrend ezt teljes mértékben megvalósítja.
<P>
Az egészségügyi szempontot tekintve, úgy tűnik, már semmilyen tudományos kétségünk nem maradt afelől, hogy a friss és természetes élelmiszereken alapuló étrend milyen előnyös hatásokkal van az emberi egészségre. Mint itt már elhangzott, ebbe beletartoznak a gabonafélék, a rizs, a hüvelyesek, a diófélék, a gyümölcs- és zöldségfélék, a gyakori halfogyasztás, az étrendben az egyedüli zsír szerepét betöltő olívaolaj, valamint a mérsékelt borfogyasztás.
<P>
Kulturális szempontból nézve a termelési rendszerek és e termékek feldolgozása és fogyasztása olyan ősi technológiákhoz és hagyományokhoz kötődik, amelyek gyökerei még a görög-római kultúránál is régebbre nyúlnak vissza, és sok tekintetben még mindig jelen vannak a földközi-tengeri medence közösségeinek gyakorlataiban, szokásaiban és technikáiban.
<P>
A gazdaság szempontjából különösen a mezőgazdasághoz, a halászathoz és a falusi turizmushoz kapcsolódó tevékenységek, amelyek nagyon fontosak a vidéki és a part menti területek elnéptelenedésnek megelőzése és életképességének fenntartása érdekében, továbbra is igen jelentős társadalmi-gazdasági hatással rendelkeznek. Ugyanakkor - meglepő módon éppen a mezőgazdaság esetében - az Európai Unióban ezek jelentik a legversenyképesebb termelési formákat, a közös agrárpolitika keretében mégis mindig ezek részesültek a legkevesebb pénzügyi támogatásban.
<P>
Mindezen okokból örvendetes fejlemény a spanyol hatóságok kezdeményezése, hogy a mediterrán étrendet az emberiség kulturális örökségeként ismertessék el az UNESCO-val, és szerintem az Európai Uniónak feladata és kötelessége minden tőle telhetőt megtenni e döntés befolyásolása érdekében, mivel itt nem egy ország vagy országcsoport sajátos érdekeiről van szó: ez az Unió egészének érdeke.
<SPEAKER ID="052" NAME="Salvatore Tatarella" AFFILIATION="UEN">
(IT) Elnök úr, biztos úr, hölgyeim és uraim, az elhízás Európa-szerte komoly, mondhatni meghatározó problémát jelent, különösen a fiatalok körében. A szakértők szerint, ha gondoskodni akarunk gyermekeink egészségéről, ehhez a legjobb, ha visszatérünk a hagyományos mediterrán konyha hagyományaihoz a mindennapokban, az egyetlen olyan életbiztosításhoz, amelyen nem fog a pénzügyi válság.
<P>
A közismert olasz séf és a mediterrán étrendnek az emberiség eszmei kulturális örökségeként való elismerésével foglalkozó szakértői bizottság tagja, Alfonso Iaccarino szerint az a lényeg, hogy térjünk vissza a természetes, egyszerű ételekhez és a hagyományhoz, a sokszínűséghez és a minőséghez a főzésben. A mediterrán étrend nemcsak a sok tésztáról és kenyérről szól, a mozgás, a fizikai aktivitás és az életstílus ugyancsak része. Az extra szűz olívaolajon és a jó borokon alapuló mediterrán étrend kiváló hatással van az egészségre: az olívaolaj csökkenti a vér koleszterinszintjét, a bor pedig - mértékkel fogyasztva - antioxidáns hatású.
<P>
A mediterrán étrend segítségével az olaszok Európában megdöntötték a hosszú élet rekordját, és Olaszország a testmagasság és a testsúly kapcsolatát leképező testtömeg-index szempontjából is az élen áll. Összegzésül: az olasz szenátus a közelmúltban egyhangúlag elfogadott egy dokumentumot a mediterrán étrend az emberiség örökségeként való elismerésének támogatásáról. Remélem, hogy az Európai Parlament is ugyanezen a véleményen lesz, a Bizottság pedig ennek megfelelően jár el.
<P>
(Az elnök félbeszakítja a felszólalót.)
<SPEAKER ID="053" NAME="Vincenzo Lavarra" AFFILIATION="PSE">
(IT) Elnök úr, biztos úr, hölgyeim és uraim, mindenekelőtt szeretnék köszönetet mondani a Parlament Mezőgazdasági és Vidékfejlesztési Bizottsága elnökének, Parish úrnak, amiért a bizottság által rendezett, igen hasznos szakértői meghallgatás után támogatni kezdte ezt a kérdést.
<P>
A mediterrán étkezés földrészünk történelmi és kulturális örökségének vitathatatlan része. Az étrend egészséges jellegéhez sem férhet kétség. A Bizottság elhízásról szóló fehér könyve a mediterrán étrendet kiváló természetes gyógymódnak nevezte.
<P>
Az egészségügyi előnyök tudományos bizonyítást nyertek, és kiváló hírnévnek örvendenek külföldön is, különösen az Egyesült Államokban. Ez azt jelenti, hogy a fogalmat olyannyira kitágították, hogy ez már az eredeti jellegének rovására kezd menni. Az UNESCO általi elismerés előmozdítana egy definíciót ennek a sajátos étrendnek a védelmében. Parish úrnak azt mondanám, hogy az európai gasztronómiai kultúrába tartozó különleges étrendekkel kapcsolatban most a mediterrán ételekről beszélünk, de bizonyosan nem ez az egyetlen speciális étrend a rendkívül gazdag európai gasztronómiában.
<P>
Biztos úr, Ön fenntartja elődje kötelezettségvállalását e kezdeményezés fontosságának elismerése mellett, és ezt köszönöm Önnek. Hangsúlyozta, hogy az UNESCO-eljárás tekintetében nem rendelkezik döntéshozatali hatáskörrel. Én azonban úgy gondolom, hogy kiadhatna egy nyilatkozatot és tehetne diplomáciai erőfeszítéseket ...
<P>
(Az elnök félbeszakítja a felszólalót.)
<SPEAKER ID="054" NAME="Alessandro Battilocchio" AFFILIATION="PSE">
(IT) Elnök úr, biztos úr, hölgyeim és uraim, mindnyájan tisztában vagyunk azzal, hogy a mediterrán étrend koncepciója, amint azt sok tanulmány megerősíti, segíthet felvenni a harcot az elhízással, illetve a szív- és érrendszeri betegségekkel szemben, és általában véve különféle módokon nagyon kedvező az emberi egészégnek.
<P>
A lényeg azonban nem az, hogy próbáljuk meg az EU egész területén bevezetni a mediterrán étrendet, vagy részesítsük előnyben más olyan étrendekkel szemben, amelyek jobban igazodnak a nem mediterrán éghajlati viszonyokhoz és régiókhoz. Az viszont már a mi feladatunk, hogy megvédjük, meghatározzuk a tartalmát és a sajátosságait, hogy megvédjük a külső utánzással és beszennyeződéssel szemben, amelyek árthatnak az imázsának és az értékének.
<P>
Ezért ezt az étrendet ugyanúgy meg kellene becsülni, mint az európai kultúra más megnyilvánulási formáit, amelyek megérdemlik, hogy szerte a világon védjük és terjesszük őket. Világszerte történtek kísérletek a modell utánzására, éppen ezért fontos, hogy meghatározzuk ezen étrend sajátos jellegét és törekedjünk a védelmére, mielőtt ez a kifejezetten európai örökségünk elvész a globalizáció tengerében.
<SPEAKER ID="055" NAME="Czesław Adam Siekierski" AFFILIATION="PPE-DE">
(PL) A mediterrán étrend más okokból is megérdemli, hogy védjük és népszerűsítsük. Ebben a mai világban, amelyet a szupermarketek élelmiszerei és a gyorsételek uralnak, a mediterrán konyha dicséretes kivételt képez, mivel népszerű és egészséges. Nem táplálkozástudományi szakértők találták fel, hanem évszázadok hagyományai mentén alakult ki, így szállt át egyik generációról a másikra.
<P>
Az Európai Unió népességének több mint fele túlsúlyos. Az elhízottak aránya eléri a 15%-ot. Személy szerint engem is érint ez a probléma. Riasztóak ezek a statisztikai adatok. Fel kell lépnünk e negatív tendencia ellen. A probléma kezelésének egyik módja az egészséges táplálkozási szokások népszerűsítése lehetne, és a mediterrán étrend minden bizonnyal ebbe a kategóriába esik. Tudományos kutatások igazolták, hogy hozzájárul a szív- és érrendszeri megbetegedések kockázatának csökkentéséhez, különös tekintettel az isémiás szívbetegségekre és a különféle daganatos betegségekre, emellett az átlagos élettartamra is kedvezően hat.
<SPEAKER ID="056" NAME="Marios Matsakis" AFFILIATION="ALDE">
Elnök úr, az étrend köztudottan nagymértékben hozzájárul a jó egészséghez. Mára már vitathatatlan tudományos bizonyítékok támasztják alá, hogy az Európa déli részén, például Krétán vagy Cipruson élő emberek hagyományos táplálékbevitelén alapuló mediterrán étrend hosszabb és egészségesebb életet eredményez, míg az amerikai befolyás nyomán kialakult gyorséttermi étrend - az iparilag előállított hamburgerekkel, chipsekkel és édességekkel - megrövidíti az életet és növeli a betegségek kockázatát. A helyes étrend a gyermekek esetében különösen fontos. Hajlandó tehát a Bizottság többet - sokkal többet - tenni annak érdekében, hogy biztosítsa, hogy a tagállamok ténylegesen népszerűsítsék a mediterrán étrendet az iskolákban, sőt akár meg is tiltsák a gyermekek egészségére bizonyítottan káros étrendek alkalmazását ezekben az intézményekben?
<P>
Egyébiránt, biztos úr, nem egészen értem, hogy az EU miért is nem tagja az UNESCO-nak. Nem kellene tagnak lennie?
<P>
(Az elnök félbeszakítja a felszólalót.)
<SPEAKER ID="057" NAME="Ewa Tomaszewska" AFFILIATION="UEN">
(PL) Elnök úr, jobb, ha az ember egészségesen táplálkozik, és így elkerüli a betegséget, mint ha orvosi kezelésen kell átesnie, legyen az akár a legmodernebb. A gyógykezelés - a rendkívül magas koleszterinszintű betegek esetben szükséges bonyolult sebészeti beavatkozásokat is beleértve - ráadásul drágább is, mint az egyszerű, hagyományos élelmiszerek. Ez egy ésszerű módszer, hiszen jó, sokszorosan kipróbált hagyományokon alapul. A mediterrán étrend egészségesebbé és örömtelibbé teszi az életet, és a súlyfelesleg kialakulását is megakadályozza. Örülök neki, hogy az UNESCO felvette a mediterrán étrendet a világörökségi listára.
<SPEAKER ID="058" NAME="Jean-Claude Martinez" AFFILIATION="NI">
(FR) Elnök úr, örömmel látom, hogy egy brit, nevezetesen Parish úr volt, aki előterjesztette ezt a szöveget. Ez is bizonyítja, hogy kétezer évvel ezelőtt a római katonák helyesen cselekedtek, amikor bementek Nagy-Britanniába az olívaolajjal és borral teli amforáikkal. Ebből két következtetést óhatatlanul le kell vonnunk. Egyrészt, hogy szimbolikusan nézve meglehetősen furcsa az Élelmiszerügyi Ügynökséget Helsinkiben létrehozni, másrészt, hogy ésszerűtlen az, hogy az Európai Bizottság nem tér vissza a következő kérdésekre: először is a mandulafák utáni támogatás visszaállítása, aztán az olajfákkal szembeni támadások leállítása, különösen Andalúziában és Európa más részein; a kékúszójú tonhallal foglalkozó halászok elleni támadások leállítása a Földközi-tengeren és az európai szőlőültetvényekkel szembeni támadások leállítása, ahol gyökerestül tépik ki a szőlőtőkéket. A magam részéről azt javasolnám a biztos úrnak és Barroso úrnak, hogy szervezzenek nagyszabású bankettet Portugáliában, juhsajttal és számoszi borral.
<P>
(Az elnök félbeszakítja a felszólalót.)
<SPEAKER ID="059" NAME="Vladimír Špidla" LANGUAGE="CS">
Hölgyeim és uraim, a fehér könyvben meghatározott stratégia alapján a Bizottság támogat minden olyan javaslatot és folyamatot, amelyek az egészséges táplálkozási szokásokat ösztönzik. A Bizottság aktívan támogatja ezeket a kezdeményezéseket. Azt azonban nem teheti meg, hogy a táplálkozási szokásoknak csak egy szűken meghatározott körét támogatja, mivel az egyes tagállamok és az egyes régiók között nagy különbségek vannak, ahogyan például az egyes mediterrán országok is sokban különböznek egymástól. Ez természetesen semmilyen módon nem érvényteleníti azt, amit a bevezetőmben mondtam arról, hogy a Bizottság támogatja a mediterrán étrendnek az emberiség kulturális örökségeként való elismerésére irányuló javaslatot. Haladunk efelé, és természetesen az is világos, hogy bár nem vagyunk tagja az UNESCO-nak, bizonyosan módot lehet találni a javaslat támogatására.
<P>
Hölgyeim és uraim, szeretnék külön reagálni egy beszédre, amellyel alapjaiban nem értek egyet. Nem látok okot arra, hogy miért kellene újragondolnunk a finnországi ügynökség helyszínét. Semmi kétségem nincs afelől, hogy az ügynökség köré csoportosuló ottani emberek teljes mértékben meg tudják védeni és be tudják tölteni az ügynökségnek adott megbízatást. Véleményem szerint a helyszín kérdésében korrekt, ésszerű döntés született.
<SPEAKER ID="060" NAME="Elnök">
Nem tudom, mennyire nagyok a különbségek a tagállamok vagy az országcsoportok között, annyi azonban bizonyos, hogy az iménti vitában semmilyen nézeteltérést nem lehetett érzékelni; úgy látom, Németországtól Lengyelországig, az Egyesült Királyságtól Portugáliáig, Spanyolországtól Ciprusig teljes az egyetértés e kezdeményezés támogatását illetően.
<P>
Mindenkinek nagyon köszönöm a részvételt. Az ülést néhány percre felfüggesztjük. Sikerült időben befejeznünk a vitát, ráadásul a nyugodt légkör azt is lehetővé tette, hogy meg tudjuk hallgatni egymást. Ez a plenáris üléseink szempontjából jó évkezdet. Az ülést déli 12 órakor újra megnyitjuk a szavazás érdekében.
<P>
(Az ülést 11.50-kor felfüggesztik és déli 12.00-kor újra megnyitják.)
<SPEAKER ID="062" NAME="Francis Wurtz" AFFILIATION="GUE/NGL">
(FR) Elnök úr, hölgyeim és uraim, sajnos arról kell tájékoztatnom Önöket, hogy friss értesüléseink szerint az ENSZ gázai menekültek támogatásáért felelős ügynökségének főhadiszállását éppen most találták el izraeli tankokból kilőtt gránátok. Három ember megsérült, az ENSZ pedig úgy határozott, hogy leállítja valamennyi műveletét.
<P>
Szem előtt tartva a hamarosan sorra kerülő szavazást, szerintem fontos, hogy mindannyian tudjanak erről a tényről.
<P>
(Taps)
<SPEAKER ID="063" NAME="Elnök">
Köszönjük szépen a tájékoztatást, Wurtz úr. Ha ez igaz, még sürgetőbbé teszi a szavazást, amelyet megtartani készülünk.
