<CHAPTER ID="020">
Az energiával kapcsolatos termékek környezetbarát tervezésére vonatkozó követelmények (vita)
<SPEAKER ID="481" NAME="Elnök">
A következő napirendi pont Csibi úr Környezetvédelmi, Közegészségügyi és Élelmiszer-biztonsági Bizottság nevében előterjesztett jelentése az energiával kapcsolatos termékek környezetbarát tervezésére vonatkozó követelmények megállapításának kereteiről szóló európai parlamenti és tanácsi irányelvre irányuló javaslatról (átdolgozás) - C6-0277/2008 -.
<SPEAKER ID="482" NAME="Magor Imre Csibi">
, előadó. - Elnök úr, szeretném megköszönni az árnyékelőadóknak, hogy a környezetbarát tervezésről szóló irányelv átdolgozása kapcsán együttműködtek a Tanáccsal kialakított kompromisszumos megállapodás elérésében.
<P>
Ez egy kihívást jelentő folyamat volt, leginkább az átdolgozás igen korlátozó természete miatt. Egy olyan jogalkotási javaslat, amelyen a Parlament alig változtathat valamit, nem a megfelelő keret az együttdöntéshez. Már nem jóváhagyásra korlátozott intézmény vagyunk, és a Parlament átdolgozás esetén nem így akar a jövőben dolgozni.
<P>
Örülök azonban annak, hogy e kihívások ellenére sikerült olyan kompromisszumra jutnunk, amely megerősíti a Bizottság javaslatának alapelveit, például az energiával kapcsolatos termékek körének bővítését, de amely jobban egyértelművé tesz minden lényeges környezeti paramétert, és több hangsúlyt fektet azokra.
<P>
A kompromisszum tehát javítja az "energiával kapcsolatos termékek” meghatározását azáltal, hogy tisztázza, mely termékek tartozhatnak végrehajtási intézkedések hatálya alá, például ablakszigetelő anyagok vagy néhány vízhasználó termék, például zuhanyfejek vagy csapok. Emellett ragaszkodom ahhoz, hogy e példák megadása ne jelentse azt, hogy ezek a termékek automatikusan az irányelv hatálya alá fognak tartozni.
<P>
Először is külön hatásvizsgálat tárgyát fogják képezni, végrehajtási intézkedések kidolgozására pedig csak azon termékek esetében kerül sor, amelyeknek számottevő környezeti hatásuk van, jelentősen tökéletesíthetők, és nem tartoznak más olyan jogszabály hatálya alá, amely ugyanazokat a célkitűzéseket gyorsabban és kevesebb kiadással tudja megvalósítani.
<P>
A kompromisszum ezt követően - az erőforrás-hatékonyság és az életciklus-alapú megközelítés jobb elérése érdekében - előírja a végrehajtási intézkedések előkészítéséhez használt módszertan értékelését. A természeti erőforrások szűkülése idején nem csak az energiahatékonyság kell legyen a célunk, hanem az összes erőforrás felhasználásának optimalizálása is. Ezenkívül törekednünk kell termékeink környezeti hatásának csökkentésére nem csak használati szakaszukban, hanem teljes életciklusuk során, a nyersanyag-kiválasztástól a gyártásig, a csomagolásig, a felhasználásig és a termékek élettartamának végéig.
<P>
Annak ellenére is, hogy az irányelv mostanáig csak az energiával kapcsolatos termékekre terjedt ki, fel kellene készülnünk arra, hogy a jövőben minden termékre kiterjedjen. A Környezetvédelmi Bizottság és az Ipari Bizottság is egyértelmű kötelezettségvállalást kért - az irányelv 2012-es felülvizsgálatát követően - az irányelv hatályának az energiával kapcsolatos termékeken túl történő kiterjesztésére.
<P>
A Bizottság válaszul kötelezettséget vállalt arra, hogy szükség esetén elfogadja a jelenlegi módszertant, annak érdekében, hogy a hatályát később ki lehessen terjeszteni minden termékre. Egyáltalán nem tudtunk azonban határozott kötelezettségvállalást szerezni arra, hogy az irányelv 2012-es felülvizsgálatát követően a hatály minden termékre kiterjed majd. Szerettem volna, ha a Bizottságnak határozottabb és előrelátóbb a megközelítése, különösen azért, mert ma előttünk van minden jogi eszköz, és ez volt a hatásvizsgálat által meghatározott legjobb megoldás. Ebben az értelemben úgy vélem, elszalasztottuk annak lehetőségét, hogy kevesebb bürokráciával többet tegyünk a környezetért.
<P>
Felmerül a 2012-es felülvizsgálat is. Kétségkívül nem fogjuk vitatni azt a tényt, hogy tisztább termékekre való áttéréssel kell változtatnunk fogyasztási és termelési szokásainkon. Változtatásra szükség van, azonban a változtatás gazdasági társaságaink és háztartásaink túlterhelése nélkül is lehetséges.
<P>
Az alacsony szén-dioxid-kibocsátású és erőforrás-hatékony gazdaság kiépítésével új lendületet adhatunk a versenyképességnek. A környezetbarát tervezésről szóló irányelv hatalmas lehetőséget jelent az ipar számára ahhoz, hogy környezetbarát technológiák alapján több, versenyképesebb vállalkozást hozzon létre. Egyenlő feltételeket teremt Európa-szerte, csökkentve a bürokráciát és a termelési költségeket. Rugalmasságot is biztosít az ipar számára, mivel felismerhető, hogy az önszabályozási intézkedések a szabályozási végrehajtási intézkedések alternatívái.
<P>
Végül, de nem utolsósorban konzultálni fogunk a fontos érdekelt felekkel, akik részt fognak venni a végrehajtási intézkedések meghatározásában és felülvizsgálatában, valamint az önszabályozási intézkedések értékelésében. Az érdekelt felekkel folytatott konzultációimból azt veszem észre, hogy a vállalkozások nem várnak szabályozásokra azért, hogy szabálykövetővé váljanak, hanem proaktív intézkedéseket tesznek. Egyesek ezt önzetlenségből teszik, de a többség azért teszi, mert a környezettudatosság egyszerűen jó az üzletnek.
<P>
Az iparnak azonban a megfelelő jelzéseket kell adnunk. Annak ellenére, hogy a környezetbarát tervezés valamennyi termékre történő kiterjesztésével kapcsolatos elképzelésemet nem minden kollégám osztja, határozottan úgy vélem, hogy a környezetromlást csak a tisztább termékekre való áttéréssel állíthatjuk meg.
<P>
Egy adott termék valamennyi környezeti hatásának több mint 80%-a a terméktervezés során kerül meghatározásra. A tökéletesített terméktervezés kiküszöbölné a hulladékképződést, és a fogyasztóknak hatékonyabb, megbízhatóbb és tartósabb termékeket biztosítana.
<P>
A környezetbarát tervezésre vonatkozó követelmények energiával kapcsolatos termékekre - például ablakokra vagy vízcsapokra - történő kiterjesztése jelenti az első lépést egy uniós szintű ambiciózusabb megközelítés és fenntarthatóbb termékpolitika felé.
<P>
Néha kis lépések is vezethetnek nagy eredményekhez. Remélem, hogy előremutató útként jóvá fogják hagyni ezt a kompromisszumos megállapodást, és a továbbiakban is nyomást gyakorolnak a környezetjavítás teljes lehetőségének optimalizálására és a fokozottabban környezetbarát termékek tervezésének ösztönzésére.
<SPEAKER ID="483" NAME="Günter Verheugen" LANGUAGE="DE">
Elnök úr, tisztelt képviselők, azzal kezdeném, hogy köszönetet mondok az előadónak, Csibi úrnak a szóban forgó javaslattal kapcsolatos kiváló munkájáért, és hogy elmondom, milyen nagyon örömömre szolgál, hogy munkája első olvasatkor megállapodást tett lehetővé.
<P>
A javaslat tartalma - tisztán jogi szempontból - korlátozott. Alapvetően a környezetbarát tervezésről szóló meglévő irányelv hatályának az energiát használó termékeken túlra történő kiterjesztéséből áll, hogy immár kiterjedjen valamennyi energiával kapcsolatos termékre is. Politikai szempontból azonban ez a módosítás rendkívüli jelentőséggel bír. Fontos lépést jelent a harmadik európai ipari forradalomhoz vezető úton, európai nemzetgazdaságaink alacsony szén-dioxid-termelésű nemzetgazdaságokká átalakulásához.
<P>
Van elképzelésem arról, hogy a jövő európai terméke hogyan fog kinézni. A jövő európai terméke, amelyen a "Made in Europe” címke szerepel, a leginnovatívabb, a legbiztonságosabb, és egyben a leginkább energia- és erőforrás-hatékony termék is lesz az egész világon. Meg vagyok győződve arról, hogy az energiahatékonyság és az erőforrások takarékos használata területén Európa vezető szerepe nem csak a környezetnek kedvez, hanem foglalkoztatási adatainknak is. A környezetbarát termékek és környezetbarát eljárások jelenleg gazdaságélénkítőek, még ebben a válságban is, és ez várhatóan folytatódni fog.
<P>
Véleményem szerint ez az irányelv jó példa az integrált termékpolitikára. Már bebizonyította értékességét, és pillanatnyilag jó eredményeket látunk, ha energiát használó termékek kerülnek szóba. Ez az irányelv keretet biztosít olyan környezetbarát tervezési követelmények megállapításához, amelyek a termék teljes életciklusa során figyelembe veszik annak tényleges környezeti hatását. Mint már Csibi úrtól elhangzott, az irányelv kikövezi az utat az ipar önkéntes kezdeményezéséhez. Korlátozza a hivatalosan meghatározott követelményeket azon termékek esetében, amelyekben jelentős megtakarítási potenciál valósítható meg gazdaságilag életképes módon.
<P>
A jelenleg hatályos irányelv - a villanykörték, vízmelegítők és más, nem energiahatékony fogyasztási cikkek megszüntetésével - számottevően hozzájárul az európai csökkentési célokhoz. Az irányelv hatályának oly módon történő kiterjesztése, hogy valamennyi energiával kapcsolatos termékre vonatkozzon, hatalmas lehetőséget biztosít az energiafogyasztás, és ezáltal a CO2-kibocsátások további csökkentésére.
<P>
Röviden összefoglalva: minden olyan termék, amely az energiafogyasztás szempontjából releváns, immár az irányelv hatálya alá tartozik. Ide tartoznak tehát mindazok a termékek, amelyek használat közben közvetlenül nem fogyasztanak energiát, de amelyek közvetett módon befolyásolják az energiafogyasztást. Tehát például megállapíthatók követelmények vízhasználó termékekre és ablakokra. Hadd mondjak egy példát: a kettős üvegezésű ablakok arányának egyszerű növelése 2020-ra további 30%-os energia-megtakarításra adhat lehetőséget. Ez 55 000 gigawattóra megtakarítással egyenértékű, ami 27 megatonna CO2-megtakarítást, vagy két-három atomerőmű teljesítményét jelenti. Ez bizonyítja, hogy az ilyen, látszólag ártalmatlan változtatások mögött milyen jelentős hatások rejlenek.
<P>
A Bizottság szándéka, hogy folytassa a 2009-2011 közötti időszakra vonatkozó munkatervében a környezetbarát tervezésről szóló irányelv esetében meghatározott mintegy 25 végrehajtási intézkedéssel kapcsolatos folyamatban lévő munkáját. Ezen túlmenően - az irányelv 16. cikke értelmében - a környezetbarát tervezéssel foglalkozó konzultációs fórummal folytatott konzultációt követően meg fogja állapítani, hogy 2011. október 11-ig mely termékeket kell belefoglalni a második munkatervbe.
<P>
A 21. cikk értelmében 2012-ig a Bizottság is felülvizsgálja, hogy indokolt lenne-e az irányelv hatályának olyan termékekre történő kiterjesztése, amelyek az energiafogyasztás szempontjából nem lényegesek, de amelyek határozottan kihatással vannak az erőforrások megőrzésére.
<P>
Az első olvasat alatti megállapodáshoz vezető tárgyalásokban egyeztetetteknek megfelelően a Bizottság nyilatkozatot ad ki. A Parlament tud a nyilatkozatról. Az ülést követően továbbítani fogom az Elnökségnek.
<P>
A javaslat első olvasat alatti gyors elfogadásának köszönhetően a Bizottság most már végrehajthatja fenntartható iparpolitikáját és rögtön munkához láthat az energia-megtakarításra és a CO2-kibocsátások csökkentésére irányuló, más konkrét lépések előterjesztése tárgyában.
<P>
Hadd zárjam annak észrevételezésével, hogy a Parlament, a Tanács és a Bizottság közötti szoros együttműködés felgyorsította a tárgyalásokat. Nagy örömömre szolgál, hogy elmondhatom: a Bizottság képesnek érzi magát arra, hogy támogassa az előadó, Csibi úr által előterjesztett valamennyi módosítást. Köszönöm.
<SPEAKER ID="484" NAME="Anders Wijkman">
, a PPE-DE képviselőcsoport nevében. - Elnök úr, szeretnék köszönetet mondani az előadónak, Csibi úrnak.
<P>
A környezetbarát tervezésről szóló irányelv felülvizsgálatára tett együttes erőfeszítéseink eredménye véleményem szerint messzemenően kihagyott lehetőség. A hatály kiterjesztése az energiafogyasztó termékekről az energiával kapcsolatos termékekre természetesen pozitív. De miért állnánk meg itt? Az erőforrások vonatkozásában felmerülő problémáink természetesen túlléphetnek az energián. A Biztos úrnak tudnia kellene ezt.
<P>
A problémát az ökoszisztémákat és a természetierőforrás-bázist érő általános nyomás jelenti. Sok tudományos jelentés tanúskodik erről, nem utolsósorban a természeti erőforrásokról szóló tematikus stratégiánk. Becslések szerint a világ jelentősebb ökoszisztémáinak kétharmadát túlzottan kihasználjuk, és kimerítjük a természeti tőkét. Ez a probléma a növekvő gazdaságok és népesség miatt folyamatosan súlyosbodik. Tény, hogy a jelenlegi növekedési modell nem fenntartható. Ki más, mint az Európai Unió segíthetne abban, hogy az elképzelést fenntarthatóbbá tegyük?
<P>
A környezetbarát tervezésről szóló irányelv véleményem szerint igenis előrevivő utat biztosít. Az energiahatékonysághoz hasonlóan szabványokat és normákat hozhatnánk létre arra vonatkozóan, hogyan kell anyagokat beszerezni, hogyan kell termékeket tervezni úgy, hogy elősegíthető legyen az újrahasznosítás és az újrahasználat, és javítható legyen az erőforrás-hatékonyság. Inkább előbb, mint később kell foglalkoznunk az erőforrás-hatékonysággal. Látva az erőforrás-hatékonyságot tartalmazó bizottsági javaslatok korábbi tervezeteit, számomra rejtély, hogy az ilyen javaslatok megvalósítása miért maradt el.
<P>
Mondják meg, hogy az uniós jogszabályokban hol máshol vannak erőforrás-hatékonyságot ösztönző intézkedéseink? Szükségünk van olyan politikai keretekre, amelyek mindenre kiterjedően ösztönzik az erőforrás-hatékonyságot, amelyek új modellek kipróbálására - például funkcionális gondolkodásra - ösztönzik a vállalkozásokat, inkább szolgáltatásokat, mint termékeket kínálva, és amelyekben szolgáltatási színvonal, és nem csak megnövekedett értékesítési volumen révén szerzett bevételek is vannak.
<P>
Mint mondtam, minderre kiterjedhetett volna az irányelv hatálya. Előrejelzem, hogy néhány éven belül mindannyian sajnálni fogjuk, hogy ma nem voltunk proaktívabbak. Mint mondtam, kihagyott lehetőség.
<SPEAKER ID="485" NAME="Dorette Corbey" LANGUAGE="NL">
Elnök úr, először is szeretnék köszönetet mondani az előadónak. Csodálom és értékelem elhivatottságát és elkötelezettségét, és ugyanakkor igen nagyra becsülöm a gyorsaságát. Ami engem illet, mindez kicsit gyorsabban is történhetett volna, és kár, hogy olyan komolyan hátráltatták őt.
<P>
Európa ma gazdasági válsággal küzd, de tulajdonképpen mindannyian sok éve küzdünk az innováció hiányával. Más kontinensek gyakran innovatívabbak, mint az Európai Unió. Az Egyesült Államok azért, mert jóval több - köz- és magánszektorbeli - pénzt fektet kutatásba és fejlesztésbe. Japán nagyságrendekkel innovatívabb, részben "top runner” megközelítése miatt. A környezetbarát tervezésről szóló irányelvünk az innovációt célozza. Ez a környezetnek és a gazdaságnak is kedvez. A "Made in Europe” információnak a leginkább környezetbarát termékeket kell képviselnie.
<P>
Az innovációnak több vonalon kell végbemennie: alacsonyabb energiafogyasztás, kevesebb termelésből és fogyasztásból származó szennyezés, a természeti erőforrások sokkal jobb kezelése, valamint a termékek újrafelhasználása és újrahasznosítása hasznos élettartamuk végén. Nem csupán energiát használó termékekről van szó, hanem energiával kapcsolatos termékekről is, és teljes mértékben egyetértek az előadóval abban, hogy tulajdonképpen minden termékről szólnia kellene.
<P>
Másképp fogalmazva: az erőforrások fontosak. Ha húsz éven belül a Földnek közel kilencmilliárd lakosa lesz, és ha mindannyian ésszerű jóléti szintet akarnak, akkor elengedhetetlen, hogy jól és takarékosan kezeljük a természeti erőforrásokat. Vannak inspiráló koncepciók, mint például a Michael Braungart által előterjesztett bölcsőtől a sírig tartó koncepció, az anyagok teljes újrafelhasználásának lehetővé tételét célzó radikális ötletek.
<P>
Ma a fontos kérdés a következő: valójában működik-e a környezetbarát tervezésről szóló irányelv? A környezetbarát tervezésről szóló irányelvből származó legjobban ismert példa a hagyományos izzókra vonatkozó tilalom: nem népszerű, de igen pozitív döntés. Sajnos még mindig van némi bizonytalanság a LED-es körték energiahatékonyságát illetően, mivel némileg kevésbé előnyösnek bizonyulnak, mint amilyen színben azt a gyártók feltüntették.
<P>
A környezetbarát tervezésről szóló irányelv másik sajnálatos példája az energiafogyasztás címkézése. Most létezik A, A+, A20, A40 minősítés, és hamarosan minden termék valamilyen A típusú minősítéssel fog rendelkezni. Közben pedig egyáltalán nem világos, mi mit jelent, ami aligha jó példa a környezetbarát tervezésre.
<P>
Tisztelt képviselőtársak! Ez a felülvizsgálat sajnos nem oldhat meg mindent. Ragaszkodunk saját eljárásainkhoz és megállapodásainkhoz, és ez tulajdonképpen kihagyott lehetőség. Remélhetőleg az értékelés lehetőséget nyújt majd tökéletesítésre. Fontos, hogy a környezetbarát tervezésről szóló irányelv rövid időn belül mélyreható értékelés tárgyát képezze. Valóban előidézi-e az általunk kért innovációt? Valóban piacvezetővé teszi-e az Európai Uniót és gyártóit? Takarít-e meg energiát? Csökkenti-e a hulladékképződést és a természeti erőforrások használatát? És ami a legfontosabb: kiterjeszthető-e a hatálya az energiával nem kapcsolatos termékekre és minden termékre?
<SPEAKER ID="486" NAME="Holger Krahmer" LANGUAGE="DE">
Elnök úr, Verheugen biztos úr, hölgyeim és uraim, van néhány figyelmeztető szavam erről a kompromisszumról, amelynek elérése nagyon gyors - tulajdonképpen elképesztően gyors volt.
<P>
Olyan gyorsan léptünk előre, hogy ezt az irányelvet ma este gyakorlatilag vita nélkül elfogadhattuk volna. Bizonyára ez az egyik oka annak, hogy miért olyan kevés képviselő tervez felszólalást. Szeretnék figyelmeztetni arra, hogy a szóban forgó irányelv hatályát egy olyan időpontban terjesztjük ki, amikor alig van tapasztalatunk a jelenlegi irányelv átültetésével kapcsolatban. Szeretnék arra is figyelmeztetni mindenkit, hogy a hatállyal kapcsolatos vitát folytattunk a Parlamentben, és e Ház ki akarta azt terjeszteni minden termékre. Úgy gondolom, ez lenne a helytelen út. Elfogadhatatlan és ésszerűtlen is az EU-ban előállított összes terméket környezetvédelmi megfelelés-értékelésnek alávetni, és sajnálatos - legalábbis amennyire én látom -, hogy ez 2012-re nézve lehetőségként szerepel a szövegben.
<P>
Szeretnék figyelmeztetni arra, hogy óvakodnunk kell attól, hogy az Európai Bizottság terméktervező hatósággá váljon. A politikusok és a vezető tisztviselők nem tudják jobban - a pénzügyi és gazdasági válság tapasztalatait követően sem -, hogy a termékeket hogyan kell előállítani, ezt a mérnökök talán jobban meg tudják csinálni. Zárásképpen szeretnék mindenkit emlékeztetni arra, hogy ennek a termék-jogszabálynak a fokozódó bonyolultsága megsemmisíti a kis- és középvállalkozásokat. Ezek a vállalkozások sok említett követelménynek alig tudnak eleget tenni, mivel ez és a ma folytatott tevékenységünk további terhekkel fogja fenyegetni őket, melyeknek a gyakorlati következményeivel kapcsolatban az az érzésem, hogy azokat nem gondoltuk át kellően.
<SPEAKER ID="487" NAME="Satu Hassi">
, a Verts/ALE képviselőcsoport nevében. - (FI) Elnök úr, hölgyeim és uraim, őszinte köszönettel tartozom az előadónak, Csibi úrnak kiváló munkájáért.
<P>
A környezetbarát tervezésről szóló irányelv nem tartozik a médiát vagy a nagyközönséget lázba hozó kérdések közé, de valójában nagyon fontos dologról szól, bár osztom Wijkman úr azon véleményét is, hogy bővíteni kellene a perspektívát, hogy az irányelv kiterjedjen általában az erőforrás-hatékonyságra.
<P>
Az éghajlat védelmének költségét elemző valamennyi tanulmány azt mutatja, hogy a jövőben a leggyorsabban és olcsóbban az energia-megtakarítással csökkentjük a kibocsátásokat. Ha energiahatékonysági követelményeket írunk elő berendezésekre és termékekre, akkor jelentős mennyiségű energiát takarítunk meg - anélkül, hogy az embereknek sok felesleges gonddal kellene bajlódniuk.
<P>
Becslések szerint az EU-ban az üvegházhatású gázok 36%-át épületek okozzák. A mindannyiunk által látott jelentések szerint az épületek energiahatékonyságának javítása az éghajlat védelmének egyik leggazdaságosabb módja. Most ki akarjuk terjeszteni a környezetbarát tervezésről szóló irányelv hatályát például ablakokra, valamint épületek falazó- és szigetelési elemeire vonatkozó energiakövetelmények előírásával. Ez helyes, és úgy vélem, remek dolog, hogy nem engedtük a vegyipari lobbistáknak, hogy blokkolják ezt a kifejezetten szükséges döntést. Ez az irányelv jelentős segítséget nyújt abban, hogy elérjük a 20%-os energia-megtakarítási célt.
<P>
Egy másik fontos rendelkezésünkre álló eszköz a berendezések energiafogyasztásának címkézése. Betegesen ostoba dolog, hogy a Bizottságnak arra kellene törekednie, hogy megszüntesse az A-tól G-ig terjedő skálát, amely eddig olyan jól működött, amelyet a fogyasztók közelről megismertek, és amely a világ többi részén is mintául szolgált. Örülök annak, hogy az Ipari, Kutatási és Energiaügyi Bizottság ezen a héten határozottan állást foglalt amellett, hogy az A-tól G-ig terjedő skálát meg kell tartani, és kritériumait a technológia fejlődésének megfelelően frissíteni kell. Remélem, hogy a Bizottság végre figyelmet szentel e Parlament nagyon határozott és egyértelmű véleményének.
<SPEAKER ID="488" NAME="Günter Verheugen" LANGUAGE="DE">
Tisztelt Képviselők! E vitában az ellentmondás nem az energiahatékonysághoz kapcsolódik. Úgy vélem, mindenki egyetért azzal, hogy a Bizottság javaslata jelentős előrelépést eredményez majd az energiahatékonyság növelése, az energia-megtakarítás és az üvegházhatású gázok kibocsátása terén. Erről szól ez a javaslat. Ez egy olyan javaslat, amely éghajlat- és energiapolitikánkhoz kapcsolódik. Némileg meglep az imént hallott heves kritika. Úgy vélem, hogy a ma itt elmondottakban igen világossá tettem, hogy a Bizottság által folytatott integrált termékpolitika az energiahatékonyságot és az erőforrások megőrzését szervesen összetartozónak tekinti. Ebben a tekintetben az erőforrások megőrzése igenis abszolút mértékben döntő szerepet játszik az előterjesztett javaslatban. Úgy tűnik, hogy ez a tény elkerülte a figyelmüket.
<P>
Hadd emeljem ki azt is, hogy a végrehajtási intézkedések vonatkozásában az irányelv 1. melléklete már a termék teljes életciklusa esetében környezeti szempontból lényeges összes tulajdonságra kiterjed - azaz inkább az erőforrás-hatékonyságot, mint pusztán az energiahatékonyságot tartalmazza -, és hadd emeljem ki azt is, hogy a Bizottság a környezetbarát tervezési paraméterek megállapításakor - kifejezetten e célra kidolgozott módszertan segítségével - figyelembe veszi, hogy melyek igényelnek szabályozást az energiát használó termékek környezetbarát tervezésére vonatkozó végrehajtási intézkedésekben. Az egyedi végrehajtási intézkedések vonatkozásában az erőforrás-hatékonyság feltétlenül kulcsfontosságú.
<P>
Hadd mondjak azonban valami nagyon általánosat az e kérdéssel kapcsolatos politikáról. Úgy gondolom, hogy ez az új termékpolitika, amelynek számottevő hatása lesz a fogyasztói viselkedésre, a teljes ipari termelésre és egész gazdasági kultúránkra, nem valósítható meg egyetlen csapással, hanem azt folyamatos növekedéssel kell megvalósítani. Ezenkívül jogszabályban foglalt szabályokat mindig csak akkor ésszerű megállapítani, miután már van legalább minimális tapasztalatunk, és ebből jelenleg nincs elég, amikor alapvető fogyasztási cikkek erőforrás-hatékonysága kerül szóba. Igen egyértelműen meghatároztuk azonban azt az irányt, amerre tartunk, és egészen biztos vagyok abban, hogy amikor legközelebb foglalkozunk ezzel az irányelvvel, a hangsúly már nem az energiahatékonyságon, hanem inkább az erőforrások megőrzésén lesz.
<P>
Hálás lennék mindannyiuknak, ha a jelenlegi helyzetben megtehetnénk azt, ami pillanatnyilag ésszerűen elérhető, és együtt valósíthatnánk meg azt, ami igazán fontos és tartós hozzájárulás az energiafogyasztás minimálisra csökkentéséhez, és ezáltal azon célunk eléréséhez, hogy Európát világelsővé tegyük az energiahatékonyság és a CO2-termelés csökkentése terén.
<P>
, a Bizottság alelnöke.
<P>
A Bizottság nyilatkozata
<P>
Csibi-jelentés
<P>
A Bizottság nyilatkozik arról, hogy az energiával kapcsolatos termékek környezetbarát tervezésére vonatkozó követelmények megállapításának kereteiről szóló európai parlamenti és tanácsi irányelv javasolt hatálykiterjesztésének elfogadása nem fogja érinteni a jelenleg létrehozott munkaprogram végrehajtását.
<P>
Ezen túlmenően a munkaprogram létrehozásakor, valamint az átdolgozott irányelv szerinti új végrehajtási intézkedésekre vonatkozó jelentéstétel során megfelelően figyelembe fogja venni az irányelv alapján szerzett tapasztalatokat. Az irányelv 15. cikke (2) bekezdésének c) pontjával és a szabályozás javítására vonatkozó alapelvvel összhangban a Bizottság különösen annak biztosítására fog törekedni, hogy a termékekre vonatkozó uniós jogszabályok általános koherenciája fennmaradjon.
<P>
Ezenkívül a Bizottság az irányelv hatályának az energiával nem kapcsolatos termékekre történő - 21. cikk szerinti - kiterjesztése megfelelőségének értékelésekor mérlegelni fogja az ilyen termékekre vonatkozó jelentős környezeti paraméterek azonosítására és kezelésére vonatkozó módszertan kiigazításának szükségességét.
<SPEAKER ID="490" NAME="Magor Imre Csibi">
, előadó. - Elnök úr, a kompromisszum soha nem könnyű, és a mai vita megmutatta, hogy eltérő a véleményünk, ugyanakkor viszont soha nem könnyű helyes középutat találni az Európai Parlament progresszív szemlélete, valamint a főigazgatóságok és a Tanács realizmusa között.
<P>
Szeretném azonban őszintén megköszönni a főigazgatóságoknál dolgozó kollégáink rugalmasságát. Szeretnék köszönetet mondani Verheugen biztos úrnak is támogatásáért és pozitív szavaiért, továbbá megköszönöm az árnyékelőadóknak, akik segítettek nekem ebben a jogalkotási folyamatban.
<P>
Véleményem szerint sikerült helyes középutat találnunk ebben a javaslatban, és sikerült e csomag olyan kezelési módját megtalálnunk, amely nem fogja túlterhelni az ipart, hanem segíteni fog nekünk egy fokozottabban energiahatékony és erőforrás-hatékony európai ipar megvalósításában.
<P>
Bizonyos fokig szeretnék ugyanakkor reflektálni kollégám, Krahmer úr mondanivalójára, és kifejezni abbéli reményemet, hogy e javaslat végrehajtása ugyanolyan gyors lesz, mint a jogalkotási munkánk.
<P>
Szeretnék tehát gyors végrehajtást látni, szeretnék gyors eredményeket látni, és szeretnék olyan eredményeket látni, amelyek elsősorban az európai polgárok érdekeit, másodsorban pedig az európai ipar érdekeit is szolgálják.
<SPEAKER ID="491" NAME="Elnök">
A vitát lezárom.
<P>
A szavazásra holnap, déli 12 órakor kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="492" NAME="Rovana Plumb" LANGUAGE="RO">
A jelenlegi pénzügyi válság csak segít az EU azon felelősségének megerősítésében, hogy betartsa az energiaügy és a környezetvédelem területén vállalt kötelezettségeit. Számos intézkedést kell hozni (például a környezetbarát tervezés területén) annak érdekében, hogy európai fogyasztási és gyártási szokásaink - vállalkozásaink és polgáraink további költségekkel terhelése nélkül - fenntarthatóbbá váljanak.
<P>
A környezetbarát tervezés a termék életciklusának első szakaszához kapcsolódik. Az új koncepció célja a termékek és a gyártási eljárás környezeti hatásának megszüntetése. A termék környezeti hatásának, valamint a teljes életciklusa során felmerülő költségeknek mintegy 80%-a kiszámítható a tervezési szakaszban. A gyártók környezetbarát tervezési erőfeszítéseinek köszönhetően keletkezett ismeretanyag felhalmozása és terjesztése a környezetbarát tervezésről szóló irányelv korszerűsítésének egyik döntő előnye.
<P>
A fogyasztók energiahatékonyságról és erőforrásokról történő tájékoztatásának kulcsfontosságú elemmé kell válnia a gyártók döntéseiben. Az energiahatékonyság javítása az üvegházhatású gázok kibocsátása csökkentésének leggyorsabb és legolcsóbb módja. Annak érdekében, hogy fokozottabb átláthatóságot lehessen biztosítani a fogyasztóknak, az iparnak és az illetékes hatóságoknak, és biztosítani lehessen a fogyasztóknak és a kkv-knak szánt adatok gyors összegyűjtését, léteznie kell egy elérhető adatbázisnak.
<P>
Támogatom az online környezetbarát tervezési nyilvános adatbázis létrehozására vonatkozóan a Bizottságnak benyújtott kérést.
