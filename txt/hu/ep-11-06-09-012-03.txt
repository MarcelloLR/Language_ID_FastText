<CHAPTER ID="012-03">
3. Ukrajna: Julia Tyimosenkó és más volt kormánytagok ügye (vita) 
<SPEAKER ID="265" NAME="Elnök">
A következő napirendi pont vita öt állásfoglalásra irányuló indítványról, amelyek tárgya: "Ukrajna: Julija Timosenko és más volt kormánytagok ügye”.
<SPEAKER ID="266" NAME="Kristian Vigenin" LANGUAGE="BG">
Elnök úr, a Szocialisták és Demokraták Progresszív Szövetsége Európai Parlamenti Képviselőcsoportja nevében szeretném kijelenteni, hogy számunkra Ukrajna demokratikus fejlődése prioritás, amelyben nem ismerünk kompromisszumot. Sem külső, sem belső tényezők szempontjából nem kételkedhetünk az ukrán nép által elért eredményekben.
<P>
A jelenlegi kormány számos kezdeményezés segítségével próbálja javítani a korrupció elleni küzdelem jogalapját és hatékonyságát. Ebben támogatnunk kell a kormányt. Az ukrán elit hozzá van szokva a büntetlenséghez, és ezen változtatni kell. Ez lehetőséget teremthet olyan kedvező reformok végrehajtására, amelyek közelebb hozzák Ukrajnát az Európai Unióhoz, és javítják a polgárok jövőre vonatkozó kilátásait.
<P>
Most azonban azt kockáztatjuk, hogy azzal fognak vádolni minket, hogy európai politikai "védőfallal” védjük az előző kormány vezető személyiségeit, köztük magát Julija Timosenkót. Ha elvárjuk az ukrán kormánytól, hogy ne avatkozzon bele a független bíróság és ügyészség munkájába, akkor az Európai Néppárt (Kereszténydemokraták) Képviselőcsoport milyen alapon szólítja fel az Európai Parlamentet ma arra, hogy ilyen politikai kérdésekbe avatkozzon bele? Elfogadhatatlannak tartom, hogy az előző ukrán kormány valamennyi döntését megbocsássuk. Az előterjesztett szöveg pedig éppen ezt sugallja, és tulajdonképpen arra szólít fel, hogy a hatalommal való visszaélés egyes eseteit kendőzzük el kollektív bűnösséggel.
<P>
A mi kiegyensúlyozottabb megközelítésünk konstruktív, az Ukrajna és az Európai Unió közötti szorosabb együttműködés lehetőségeire összpontosító közös állásfoglalásra irányuló indítványt tesz lehetővé, miközben az országban zajlik az igazságszolgáltatási reform, és korrupcióellenes intézkedéseket vezetnek be. A most előterjesztett közös állásfoglalásra irányuló indítvány azonban ideologikus és konfrontatív.
<P>
Felszólítok az úgynevezett "közös állásfoglalásra irányuló indítvány” elutasítására, és az S&D képviselőcsoport javaslatának támogatására.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="267" NAME="Bernd Posselt" AFFILIATION="PPE">
(DE) Elnök úr, csak azt szeretném kérdezni képviselőtársamtól, hogy mégis mit jelent az emberi jogok egyetemességének folyamatos hangsúlyozása, ha most Ukrajna esetében hirtelen arról beszélünk, hogy nem szabad beavatkozni egy ország belügyeibe. A Szovjetunió szokása volt azzal érvelni, hogy nem szabad beavatkozni egy ország belügyeibe. Az emberi jogokkal kapcsolatos esetekben mindig be fogunk avatkozni, különösen egy olyan fontos partnerünk, mint Ukrajna esetében.
<SPEAKER ID="268" NAME="Kristian Vigenin" LANGUAGE="BG">
Elnök úr, nem azt mondjuk, hogy nem szabad beavatkozni Ukrajna belügyeibe, hanem azt, hogy nem szabad beavatkozni Ukrajna független bíróságának és ügyészségének működésébe. Úgy gondolom, hogy a különbség világos. Nem akarunk politikai beavatkozást sem az ukrán kormány, sem az Európai Parlament részéről. Ugyanakkor az előterjesztett úgynevezett "közös állásfoglalásra irányuló indítvány” szövege éppen ezt teszi.
<P>
És ha az egyetemességről beszélünk - nem tudom, hány percem van még, elnök úr -, akkor nézzünk körül, és láthatjuk, hogy az Európai Unió tagállamaiban is vannak nagyon hasonló esetek. Posselt úr, elhiszem önnek, hogy tartja magát az elveihez, és mindig kiáll az emberi jogok mellett - legyen szó akár az Európai Unióról, akár Ukrajnáról -, de csak akkor, ha Bulgáriával kapcsolatban is előterjeszt egy ilyen állásfoglalást, ahol a miniszterelnökök és volt miniszterek ellen abszurd vádakkal folytatnak vizsgálatot.
<SPEAKER ID="269" NAME="Jaromír Kohlíček" LANGUAGE="CS">
Elnök úr, néha nagyon elcsodálkozom. Ez történt akkor is, amikor elolvastam az Ukrajnáról szóló állásfoglalásra irányuló indítványt. Előtte nem tudtam, hogy bizonyos országok minisztereinek és miniszterelnökeinek élethosszig tartó mentelmi joguk van.
<P>
Kétségkívül figyelemreméltó, hogy az Európai Parlament egyrészről következetes korrupcióellenes fellépésre szólít fel, másrészt viszont, amikor Danyilisin volt kormánytag ellen indul eljárás, akkor politikai menedékjogot kap a Cseh Köztársaságban, az én hazámban, anélkül, hogy előzetes vizsgálatot folytatnának az ügyben. Mellékesen jegyzem meg, hogy Danyilisin úr soha semmilyen politikai pártnak nem volt a tagja, tehát az ellene felhozott vádak tisztán gazdasági jellegűek.
<P>
Törekedjünk következetes korrupcióellenes szankciókra mind az Európai Unión belül, mind azon kívül. Ez teljesen rendben van, de valamennyi érintett ország alkotmányát el kellene olvasnunk, és meg kellene próbálnunk megállapítani a tényeket. Majd ha az európai országokban valóban felszámoltuk a korrupciót, akkor kellene visszatérnünk azokhoz az erélyes ajánlásokhoz, amelyeket az elfogadott állásfoglalásokban sajnos mi magunk intéztünk különböző országokhoz.
<P>
Az Egységes Európai Baloldal/az Északi Zöld Baloldal Képviselőcsoportja egyetért az állásfoglalás általános részeivel, de komoly kétségei vannak az említett pontokkal kapcsolatban, ezért nem fogja támogatni az állásfoglalást.
<SPEAKER ID="270" NAME="Michael Gahler" LANGUAGE="DE">
Elnök úr, sajnálatos módon okunk van arra, hogy határozott kritikával illessük az ukrán politikai helyzetet, valamint különösen az ellenzéki politikusok alkotmányos jogainak megnyirbálására használt eszközöket.
<P>
Julija Timosenko ellenzéki vezető és más vezetők emberi jogait megsértették, és politikai indíttatású büntetőeljárások, valamint elavult eljárásjog alkalmazásával megakadályozták őket politikai tevékenységük gyakorlásában. Ha valaki a vádlottnak az aktáiba való betekintésre vonatkozó alkotmányos jogát éppen az ellenkezőjére fordítja, azaz kényszeríti a vádlottat az aktákba való betekintésre, mint például Lucenko úr esetében, ahol ezt bebörtönzéssel kényszerítették ki, valamint Timosenko asszony esetében, akit eddig összesen 44 alkalommal idéztek be, nos, az a valaki nyilvánvalóan demonstrálja, hogy milyen ember, továbbá azt is, hogy régi jó szokás szerint politikai célokra használja az igazságszolgáltatási rendszert.
<P>
Janukovics elnök és a hatóságok véget kell, hogy vessenek a zaklatásnak. Janukovics elnök személyesen felelős Timosenko asszony, Lucenko úr, valamint kollégáik és támogatóik jólétéért.
<P>
Janukovics úr, az ebben az ügyben tanúsított magatartása dönti el, hogy hiteles-e ön, és hogy valóban be akarja-e vezetni az európai értékeket Ukrajnában.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="271" NAME="Paweł Robert Kowal" AFFILIATION="ECR">
(PL) Elnök úr, számos dologban egyetértek képviselőtársammal. Mindannyian tudjuk, hogy a közép- és kelet-európai országokban milyen fontos volt a demokrácia és az emberi jogok megszilárdítása szempontjából az uniós csatlakozás, illetve előtte az uniós csatlakozás reménye. Szeretném megkérdezni Gahler urat, hogy készen áll-e kinyilvánítani azt, hogy az ukrán társadalom és valamennyi ukrán politikus számára biztosítani kell ezt a politikai perspektívát, vagyis hogy ráléphetnek az Európai Unióba vezető útra, és hogy támogatná-e az Európai Parlament ilyen jellegű nyilatkozatait.
<SPEAKER ID="272" NAME="Michael Gahler" LANGUAGE="DE">
Elnök úr, Ukrajna jelenlegi kormányának magatartása nyilvánvalóan nem könnyíti meg az ország Európa felé történő elmozdulását.
<SPEAKER ID="273" NAME="Kristiina Ojuland">
szerző. - Elnök úr, nem annak megítélésére vagyunk itt, hogy Julija Timosenko ártatlan-e vagy bűnös. Nem erről van szó, hiszen az ukrán hatóságok nem megfelelően folytatták le a jogi eljárásokat, és intézkedéseikkel megsértették a jogállamiságot.
<P>
Tiltakozunk az ellen, hogy Ukrajnában az igazságszolgáltatási rendszer segítségével akarják felszámolni a politikai ellenzéket. Garantálni kell a vádlottak törvény biztosította jogainak tiszteletben tartását, és a vádak szerint általuk elkövetett bűnök természetével és súlyosságával összhangban álló intézkedéseket kell hozni ellenük.
<P>
Az állásfoglalás célja felhívni az ukrán hatóságok figyelmét a jogállamiság elvének néhány olyan nyilvánvaló megsértésére, amelyek eltávolították Ukrajnát az európai értékektől. Ha ezek az esetek mindennapossá válnak, az csökkenti az ország esélyeit a jövőbeli európai integrációra.
<SPEAKER ID="274" NAME="Raül Romeva i Rueda">
szerző. - Elnök úr, mi, zöldek támogatjuk ezt a közös állásfoglalásra irányuló indítványt, mégpedig azért, mert véleményünk szerint a korrupció elleni küzdelem a jogállamiság megteremtésének és megszilárdításának egyik alapja Ukrajnában, Ukrajna Európai Unióval való kapcsolatainak elmélyítése és az uniós politikákhoz történő alkalmazkodásának fokozása céljából.
<P>
Ezért hangsúlyozzuk, hogy ezek az erőfeszítések megkövetelik a tisztességes, pártatlan és független jogi eljárásokat. Ezért aggodalommal halljuk azt az általánosan elterjedt véleményt, hogy a Timosenko asszony és kormánya egyes tagjai ellen jelenleg folyó ügyek politikai indíttatásúak, és óva intünk attól, hogy a büntetőjogot politikai célokra használják. Ezért felszólítjuk az ukrán hatóságokat annak biztosítására, hogy az igazságszolgáltatást ne alkalmazzák szelektíven, és hogy a vizsgálatokat és eljárásokat maximális átláthatósággal folytassák le.
<P>
Végül, ez az oka annak is, hogy felszólítjuk az ukrán hatóságokat azon látszat elkerülésére, hogy az igazságszolgáltatást szelektíven alkalmazzák, és ragaszkodunk ahhoz, hogy biztosítsák a nyomozások, bírósági eljárások és tárgyalások legmagasabb szintű átláthatóságát; felszólítjuk továbbá a Bizottságot, hogy nyújtson támogatást az ukrán igazságszolgáltatás reformjához az EU kapacitáskiépítési programjának megfelelőbb mértékű kihasználásával, továbbá hogy vizsgálja meg egy Ukrajnával foglalkozó magas szintű európai uniós tanácsadó csoport létrehozását, hogy segítséget nyújtson az országnak az uniós szabályozáshoz - többek között az igazságszolgáltatás terén - történő alkalmazkodásra irányuló erőfeszítésekben.
<SPEAKER ID="275" NAME="Elena Băsescu" LANGUAGE="RO">
Elnök úr, a Julija Timosenko elleni korlátozó intézkedések a jelenlegi kormánynak az előző kormány tagjai ellen irányuló sorozatos fellépésének újabb állomását jelentik; ezek célja az ellenzék megfélemlítése és gyengítése. Mély aggodalommal tölt el bennünket az igazságszolgáltatási rendszer politikai célokra történő felhasználása, hiszen szelektív igazságszolgáltatást alkalmaznak, amely csak az ellenzék tagjai ellen irányul. Ez veszélyezteti Ukrajnában a jogállamiság és demokrácia megszilárdulását.
<P>
Felszólítjuk a kijevi hatóságokat a pártatlan, független és átlátható igazságszolgáltatás biztosítására, valamint arra, hogy a vádlottaknak tisztességes eljárást biztosítsanak. Ugyanakkor felszólítjuk a kijevi hatóságokat, hogy tartsák be a demokrácia szabályait, és biztosítsák az emberi jogok tiszteletben tartását, hiszen ezeket a kötelezettségeket a keleti partnerség részeként elfogadták. Ezen elvek tiszteletben tartása létfontosságú az EU és Ukrajna közötti kapcsolatok elmélyítése szempontjából, ideértve a társulási megállapodás aláírását is.
<SPEAKER ID="276" NAME="Lidia Joanna Geringer de Oedenberg" LANGUAGE="PL">
Elnök úr, a soron következő lengyel elnökség egyik prioritása a keleti partnerség megerősítése. Lengyelország közvetlen szomszédja, Ukrajna az egyik legfontosabb partnerünk, és ennek a helyzetnek köszönhetően lehetősége van a többi partnernél nagyobb előnyökre szert tenni. Osztom azt a véleményt, hogy Ukrajnának közelednie kell az Unióhoz, és ez azt is jelenti, hogy Ukrajnának el kell fogadnia a jogállamiságra és a közélet átláthatóságára vonatkozó európai normákat. Mély aggodalommal figyelem az ukrajnai korrupciós botrányokat és a néha groteszk módon vádolt politikusok ellen folytatott eljárásokat. Az Unió nagyon óvatosan kommentálja az ukrajnai eseményeket. Különösen óvatosan nyilatkozott Julija Timosenko ügyéről a külügyi és biztonságpolitikai főképviselő.
<P>
Úgy gondolom, hogy az Unió és Ukrajna közötti jövőbeli együttműködés részeként olyan eszközöket kell létrehozni, amelyek hosszabb távon hozzájárulnak az ukrán jogállamiság megszilárdításához. Gondolok itt például egy olyan tanácsadó csoport létrehozására, amely segítené az ukrán törvények közelítését az európai normákhoz, és támogatást nyújtana számos jogi területen, köztük például a bírók képzésének terén is. Úgy gondolom, hogy Ukrajnának európai törekvései miatt - amelynek számos feltétele van - hajlandóságot kell mutatnia erre. Remélem, hogy az Európai Unió Tanácsának lengyel elnöksége is ezt az álláspontot fogja képviselni.
<SPEAKER ID="277" NAME="Leonidas Donskis">
az ALDE képviselőcsoport nevében. - Elnök úr, Ukrajna demokratikus állam. Ezért most egy partnerünk, szövetségesünk és barátunk felé fejezzük ki az aggodalmunkat. Mint tudjuk, a világon senki sem tökéletes, de az európai normák, valamint a demokrácia logikája és értékei alapján elvárjuk az ukrán hatóságoktól, hogy ne éljenek vissza a hatalommal, és ne támogassanak, ill. ne rendezzenek politikailag motivált pereket, és a politikai megtorlás helyett garantálják a gyanúsítottaknak a tisztességes eljárást.
<P>
Julija Timosenko és más volt ukrán kormánytagok, akik sokáig Janukovics elnök riválisai voltak, nem tekinthetők kollektíven bűnösnek vagy felelősnek azokban és azokért a dolgokért, amelyek a politikai gyakorlat hiányosságaira mutatnak rá. Először is, mindannyian egy demokratikus állam polgárai. Semmiképpen nem védőbeszédet akarunk tartani. Egyszerűen csak emlékeztetjük barátainkat arra, hogyan működik egy demokrácia.
<SPEAKER ID="278" NAME="Charles Tannock">
az ECR képviselőcsoport nevében. - Elnök úr, a narancsos forradalom óta hat év telt el, és az ukrán politikát még mindig a rivalizálás és a feszültségek jellemzik. Timosenko volt miniszterelnök asszony és kormányának néhány volt tagja ellen eljárás folyik olyan bűncselekményekért, amelyeket állítólag hivatali idejük alatt követtek el. Nekem gyanús, hogy ezek a vádak politikailag motiváltak. Attól tartok, hogy Janukovics elnök megpróbálja semlegesíteni az egyetlen olyan politikai szereplőt, aki elég erős, bátor és népszerű ahhoz, hogy veszélyt jelentsen hatalmára nézve. Ne felejtsük el, hogy a narancsos forradalmat az váltotta ki, hogy Janukovics 2004-ben csalással próbálta megnyerni az elnökválasztást! E miatt a bűncselekmény miatt nem emeltek vádat ellene.
<P>
Timosenko asszony nagy támogatottságot élvez Nyugat-Ukrajnában, és az ukrán állampolgárok milliói számára ő testesíti meg a reményt. Nagyon furcsa, hogy az egészségügyi költségvetési csalással kapcsolatos vádakat nem Zinovii Mytnyk, akkori egészségügyiminiszter-helyettes ellen hozták fel, aki a megállapodást aláírta. Ő azóta furcsa módon ismét feltűnt, mint Janukovics kormányának új egészségügyi minisztere.
<P>
Ha Janukovics csökkenteni akarja Timosenko asszony politikai befolyását, akkor azt nyílt és demokratikus eszközökkel kellene megpróbálnia, nem pedig az igazságszolgáltatási rendszer politikai manipulációjával. Vigenin úrtól pedig azt kérdezném - mivel a szocialista képviselőcsoport kapcsolatban áll Janukovics pártjával, a Régiók Pártjával -, hogy bízik-e az ukrán legfőbb ügyészség politikai pártatlanságában? Vigenin úr, válaszolna erre a kérdésemre?
<SPEAKER ID="279" NAME="Jaroslav Paška" LANGUAGE="SK">
Elnök úr, Ukrajna politikai életét az az atyáskodó vezetési stílus jellemzi, amely mélyen gyökerezik a szovjet érában. Még a narancsos forradalom vezetői, Juscsenko elnök és Timosenko miniszterelnök is némileg furcsa viselkedést tanúsítottak.
<P>
Például Ukrajnában és máshol is nyílt titok, hogy a 2009 elején hozzánk is elért gázválság valódi oka a Timosenko miniszterelnök és Juscsenko elnök családjai közötti konfliktus, amelyet az okozott, hogy mindkét klán a saját ellenőrzése alá akarta vonni a gázszállításból származó profitot. Egyetértek azzal, hogy az ellenzék gyengítése érdekében alaptalanul vádolni politikai ellenfeleinket elfogadhatatlan dolog, de szerintem az is merész állítás, hogy Timosenko kabinetjének egyetlen tagja sem tett semmi rosszat kaotikus kormányzásuk idején.
<P>
Timosenkóék éppen azért vesztették el a választásokat, mivel az embereknek elegük lett a bizonyos köztisztviselők között széles körben elterjedt korrupcióból és a közvagyon fosztogatásából.
<P>
Ezért, ha valóban segíteni akarjuk Ukrajnát egy nyitott, demokratikus társadalom létrehozásában, akkor azt szisztematikus ajánlásokkal kell megtennünk, nem pedig úgy, hogy megkérjük őket, hogy a számunkra - illetve az önök számára - kedves, magas beosztású tisztviselőkkel bánjanak máshogy, mint más vádlottakkal. Hiszen mi itt, az Európai Unióban azt tartjuk, hogy mindenki egyenlő, és ez a törvény előtti egyenlőséget is magában foglalja.
<SPEAKER ID="280" NAME="Zuzana Roithová" AFFILIATION="PPE">
(CS) Elnök úr, a Timosenko asszony és más ellenzéki politikusok által állítólagosan elkövetett jogsértések ügyében zajló vizsgálatokban alkalmazott módszerek teljes mértékben lejáratták az ukrán igazságszolgáltatást, a rendőrséget és a jelenlegi kormányt. A politikai ellenfelek üldözése a múlt század totalitárius kommunista rezsimjeire volt jellemző, és különösen érzékenyek erre azok az uniós polgárok, akik még jól emlékeznek ezekre a rezsimekre. Egy demokratikus társadalomban teljesen elfogadhatatlan, hogy a hatalom képviselői hatalmukkal visszaélve próbálják meg lejáratni politikai ellenfeleiket. Felhívom a figyelmet arra, hogy ez alapjaiban kérdőjelezi meg az ukrán igazságszolgáltatás függetlenségét.
<P>
Ezért felszólítom az uniós tagállamokat, hogy csatlakozzanak a Cseh Köztársasághoz, és adjanak politikai menedékjogot az üldözött ukrán ellenzéki politikusoknak, valamint vegyenek fontolóra szankciókat Ukrajna ellen a nemzetközi jog megsértése miatt, amennyiben Ukrajnában nem változik a helyzet.
<SPEAKER ID="281" NAME="Paweł Robert Kowal" AFFILIATION="ECR">
(PL) Elnök úr, azon tűnődöm, mi a lényege ennek a mai vitának, hiszen a tények közismertek, és azok mellett állunk ki, akik ma nehéz helyzetbe kerültek, mert a hatalmon lévők visszaélnek hatalmukkal. Le kell vonnunk ebből a helyzetből a következtetéseket, nekünk is, de mindenekelőtt az ukrán hatóságoknak. Nagyon világossá kell tennünk Ukrajna számára, hogy egy rendesen működő, demokratikus rendszer létrehozásának előfeltétele az ellenzék jogainak tiszteletben tartása. Valamit azonban önmagunkkal is tisztáznunk kell itt, ebben az ülésteremben. A Cseh Köztársaság, Szlovákia és Kelet-Németország tapasztalataira gondolok. Európának ezen a részén nem mehet végbe valódi modernizáció, ha nem mondjuk ki, hogy az ukránoknak - és nem ennek vagy annak a hatóságnak - helyük van Európában. Talán nem ma, talán nem is néhány év múlva, de ez a távlati lehetőség létezik. Ha nem beszélünk erről a perspektíváról, akkor Kelet-Európában rosszul működő demokratikus rendszerek létrehozásában és fenntartásában fogunk részt venni - és ezt Európa valamennyi részén élő barátaimnak mondom. Ne legyenek illúzióink! Ez egy nagyon egyszerű dolog. Tehát nemcsak parlamenti vitát kell tartanunk, hanem világosan ki kell mondanunk: az ajtó nyitva áll, ne aggódjanak!
<SPEAKER ID="282" NAME="Marek Henryk Migalski" AFFILIATION="ECR">
(PL) Elnök úr, Donskis úrhoz hasonlóan én is azzal szeretném kezdeni, hogy az ukránok a barátaink és szövetségeseink. Valóban azok, és kijevi barátainkat ennek megfelelően kell kezelnünk. Szeretnék feltenni egy kérdést mindenkinek. Osztom ma felszólaló képviselőtársaim többségének véleményét és bizonytalanságát. Én sem vagyok elégedett azzal, ahogyan Kijevben az emberi jogokat felügyelik, és ahogyan a demokrácia működik. De mit tettek önök azért - mit tett a Parlament és mindazok, akik ma nemes elvek nevében elítélik a Timosenko asszonnyal kapcsolatos helyzetet -, hogy világos jelet küldjünk Kijevnek és Ukrajna más városainak azzal kapcsolatban, hogy barátainknak és szövetségeseinknek tekintjük őket, hogy várjuk őket, és hogy a Parlamentben egyszer majd ukrán képviselők is jelen kell, hogy legyenek? Ezt azért kérdezem, mert az emberi jogok és a demokrácia tiszteletben tartása Ukrajnában igen nagy mértékben rajtunk múlik. Szeretném, ha megértenék ezt.
<P>
(A felszólaló hajlandó válaszolni egy kékkártyás kérdésre (az eljárási szabályzat 149. cikkének (8) bekezdése).
<SPEAKER ID="283" NAME="Bernd Posselt" AFFILIATION="PPE">
(DE) Elnök úr, szeretném megkérdezni képviselőtársamat, tisztában van-e azzal, hogy a Parlament nagy többséggel elfogadott egy állásfoglalást - én magam is igennel szavaztam -, amelyben egyértelműen hangsúlyozzuk Ukrajna európai kilátásait. És ezt már több alkalommal megtettük, nem csak egyszer.
<SPEAKER ID="284" NAME="Marek Henryk Migalski" AFFILIATION="ECR">
(PL) Elnök úr, Posselt úr, először is, tisztában vagyok ezzel, másodszor pedig köszönöm mindenkinek azt az állásfoglalást. Azonban én azt kérdezem, hogy nem tehettünk-e volna ennél többet. Ez a Parlament és az uniós intézmények valóban csak ennyit tudnak üzenni az ukránoknak, akik ma ugyanazokért a dolgokért harcolnak, mint egykor a lengyelek és a csehek? Végezetül pedig, például a német kormány hány pozitív jelet küldött az ukránok felé az uniós tagságról?
<SPEAKER ID="285" NAME="Seán Kelly" AFFILIATION="PPE">
Elnök úr, a demokráciához vezető út gyakran lassú és nehéz. Egyes országok gyorsabban haladnak előre ezen az úton, mint mások. Gyorsabban haladtak az egykori Szovjetunói azon utódállamai, amelyek ma már képviseltetik magukat itt az Európai Parlamentben.
<P>
Más országok valamivel lassabban haladnak előre - erre talán jó példa Ukrajna. El kell azonban ismernünk, hogy Ukrajna is fejlődött, de még további fejlődésre van szükség. Az igazi demokrácia létrehozásához először is támogatnia kell a civil társadalmat, másodszor véget kell vetnie az állami ellenőrzésnek, különösen a nem kormányzati szervezetek állami ellenőrzésének, harmadszor valóban független igazságszolgáltatásra, negyedszer pedig szabad és erős ellenzékre van szüksége.
<P>
Szabad, erős és aktív ellenzék nélkül nincs igazi demokrácia. Az Európai Uniónak minden lehetséges eszközt be kell vetnie annak érdekében, hogy Ukrajnában valódi demokrácia jöjjön létre. Történtek már előrelépések, de még további fejlődésre van szükség.
<SPEAKER ID="286" NAME="Sari Essayah" AFFILIATION="PPE">
(FI) Elnök úr, a Julija Timosenko elleni vádak, ahogy ő maga is mondta, tisztán politikai jellegűek. Ne felejtsük el azt sem, hogy kabinetjének számos tagját is korrupcióval vádolják vagy gyanúsítják!
<P>
Ahogy talán Ojuland asszony mondta, mi nem vagyunk bíróság. Nem a mi dolgunk eldönteni, hogy ezek az emberek bűnösek-e vagy ártatlanok. Szeretnénk inkább mindenkit arra emlékeztetni, hogy a tárgyalások semmilyen értelemben nem lehetnek szelektívek, és hogy a jogi eljárásoknak nyíltnak és megkülönböztetésmentesnek kell lenniük.
<P>
Szeretnék köszönetet mondani Ashton bárónőnek, amiért májusban kifejezte aggodalmát az ukrán ellenzéki vezetők ellen felhozott vádak miatt, ill. azok lehetséges politikai motiváltsága miatt. Ezen az úton kell tovább mennünk, és biztosítanunk kell, hogy ezek a tárgyalások ne legyenek szelektívek, és ne érje hátrányos megkülönböztetés az ellenzék tagjait.
<SPEAKER ID="287" NAME="Sergio Paolo Francesco Silvestris" AFFILIATION="PPE">
(IT) Elnök úr, Ukrajna demokratikus állam, baráti ország, az Európai Unió partnere. Ukrajnának azonban el kell fogadnia az európai normákat az igazságszolgáltatás terén is, amelyet most politikailag motivált perek jellemeznek, ahol a vádlottak nem élvezhetik az őket megillető jogokat, és nem élhetnek az őket megillető eszközökkel ezekben a bizonyos esetekben tisztán politikai perekben. Ez nem más, mint a kormányzat politikai ellenfeleinek kriminalizálása, amelynek célja az ellenzék felszámolása és elhallgattatása. Julija Timosenko volt miniszterelnököt volt minisztereivel együtt a talán indulatos, de komoly és átlátható politikai konfrontáció helyett kirakatperekkel lehetetlenítik el. Az ukrán kormánynak tiszteletben kell tartania az ellenzéket, nem szabad fenyegetésre felhasználnia az igazságszolgáltatást, tiszteletben kell tartania a demokratikus állam játékszabályait és az emberi jogokat, ahogy erre a keleti partnerségről szóló megállapodásban elkötelezte magát.
<SPEAKER ID="288" NAME="Eija-Riitta Korhola" AFFILIATION="PPE">
(FI) Elnök úr, Julija Timosenko volt ukrán miniszterelnöknek idén tavasszal sok korrupcióval kapcsolatos vádra kellett reagálnia, a februárban elrendelt utazási tilalom pedig megakadályozta, hogy találkozzon velünk Brüsszelben. Ha Timosenkót valóban bűnösnek találják, akár tíz év börtönbüntetésre is ítélhetik.
<P>
Az ügy háttere és kontextusa miatt azonban kényes kérdések merülnek fel a vádak pártpolitikai motivációjával kapcsolatosan. Állásfoglalásunkban jogosan hozzuk fel a politikai ellenzék vezetői elleni vádak témáját, mivel ezek a vádak szelektív természetűnek tűnnek. Továbbá jogosan kérjük, hogy garantálják a nyomozások és bírósági eljárások átláthatóságát.
<P>
A korrupció elleni küzdelem és a jogállamiság tiszteletben tartása nemcsak az EU és Ukrajna közötti kapcsolatok elmélyítésének előfeltételei, hanem Ukrajna demokratikus fejlődésének megszilárdítása szempontjából is alapvető fontosságúak. Ukrajna új politikai vezetésének felelősségérzetről kell tanúbizonyságot tennie, és el kell kezdenie a narancsos forradalom óta félbemaradt reformok végrehajtását.
<SPEAKER ID="289" NAME="Iosif Matula" AFFILIATION="PPE">
(RO) Elnök úr, az Európai Unió alapelvei, különösen az emberi jogok tiszteletben tartásának biztosítása érdekében szükség van a volt ukrán kormánytagok ügyével kapcsolatos állásfoglalásra irányuló indítványra. A legnagyobb aggodalomra nem Ukrajna igazságszolgáltatási rendszere ad okot, hanem a politika esetleges beleavatkozása az igazságszolgáltatásba. Az Európai Uniónak - a jog és az értékek tiszteletben tartásán alapuló közösségként - segítenie kell a volt ukrán kormánytagokat: biztosítani kell számukra az ártatlanság vélelmét, valamint az emberi jogok védelméről szóló európai egyezmény tiszteletben tartását.
<P>
Szeretném hangsúlyozni, hogy Ukrajnában szükség van a reformok folytatására és fokozására, valamint a jogszabályoknak az uniós rendelkezésekhez és kötelezettségekhez történő hozzáigazítására - ezek azok a legfontosabb tényezők, amelyek közelebb hozzák Ukrajnát az Európai Unióhoz. Az ukrajnai reformfolyamat sikere a demokratikus elvek, a jogállamiság és átláthatóság megvalósításán és tiszteletben tartásán fog múlni. Ami a Julija Timosenko és kormányának volt tagjai elleni vádakat illeti, ha felmerül a hatalommal való visszaélés vádja, a hatalommal való visszaélés ellen nem lehet a hatalommal való visszaélés eszközét alkalmazni. Ukrajnában demokratikus fejlődésre van szükség, és mi támogatni tudjuk ezt a folyamatot.
<SPEAKER ID="290" NAME="Günther Oettinger" LANGUAGE="DE">
Elnök úr, tisztelt képviselők, a Parlamenthez és a parlamenti képviselőcsoportokhoz hasonlóan a Bizottság nagyon szorosan figyelemmel követi a volt ukrán kormánytagok, Timosenko asszony, Lucenko úr és mások ügyét. Ez év eleje óta hangot adunk annak az aggályunknak, hogy ezek az ügyek esetlegesen politikailag motiváltak. Az Uniónak küldöttsége van Ukrajnában, amely szorosan figyelemmel kíséri a fejleményeket.
<P>
A néhány napja közzétett, Ukrajnáról szóló helyzetjelentés átfogó képet ad az ország tavalyi helyzetéről. A helyzetjelentés szerint a helyzet nem változott, ezért az igazságszolgáltatás átfogó reformjára van szükség, valamint intézkedéseket kell tenni a korrupció ellen. A jelentés hangsúlyozza, hogy garantálni kell a bűnügyi nyomozások és büntetőeljárások során a jogállamiság tiszteletben tartását, valamint a tisztességes, pártatlan és független bírósági eljárásokat annak biztosítása érdekében, hogy a büntetőjogot ne használhassák fel politikai célokra.
<P>
Volt kormánytagokat érintő ügyekben világosan különbséget kell tenni a büntetőjogi és politikai felelősség között. A letartóztatás és fogva tartás eszközeinek túlzott alkalmazása, valamint az utazási korlátozások is arra utalnak, hogy önkényes módon alkalmazzák az igazságszolgáltatást.
<P>
Ugyanakkor az ukrán civil társadalom nagy része, szakértők a világ minden részéről, valamint az Ukrajnában tevékenykedő külföldi üzletemberek is szilárdan meg vannak győződve arról, hogy Ukrajnában a bíróságok különböző oldalakról erős nyomásnak vannak kitéve. Reméljük, hogy az igazságszolgáltatás reformjáról szóló törvény jövőbeli módosításait az Európa Tanács Velencei Bizottsága nyilatkozatának figyelembevételével fogják meghozni, és így ezek az aggályok megszűnnek.
<P>
Szeretném hangsúlyozni, hogy nagy jelentőséget tulajdonítunk a jogállamiság garantálásának Ukrajnában. Ukrajnával szorosabb szerződéses kapcsolatba akarunk lépni társulási és gazdasági integráció alapján. Ehhez létfontosságú a szabályosan működő, független és átlátható igazságszolgáltatási rendszer.
<P>
A konkrét ügyekben nem akarunk egyik oldal mellett sem állást foglalni, de elvárjuk, hogy Ukrajna alapvető változtatásokat hajtson végre a pártatlan, tisztességes és átlátható bírósági eljárások biztosítása érdekében. Meggyőződésünk, hogy Ukrajna stabilitása és az állampolgároknak az állami szervek iránti bizalma az e téren elért fejlődéstől függ.
<P>
Az EU és Ukrajna közötti integráció üteme és mértéke azon fog múlni, hogy Ukrajna képes lesz-e teljes mértékben biztosítani az emberi jogok, valamint a demokrácia és a jogállamiság elveinek tiszteletben tartását. Ezeket az elveket semmilyen módon nem szabad kétségbe vonni. Ez a következtetés összhangban van az európai szomszédságpolitika felülvizsgálatának eredményeivel.
<P>
Az elkövetkező hetekben megrendezésre kerülő EU-Ukrajna Együttműködési Tanács lehetőséget fog teremteni számunkra számos, kapcsolatunk szempontjából fontos kérdés megvitatására, valamint arra, hogy az e téren végrehajtandó reform fontosságáról azokat a világos üzeneteket közvetítsük Ukrajna felé, mint amelyeket önök is közvetítenek.
<P>
Örömmel látjuk, hogy Ukrajna elkötelezett amellett, hogy a társulási megállapodásról folytatott tárgyalásokat még az idén lezárjuk. Ez rendben is van. Ahhoz azonban, hogy Ukrajna élni tudjon a megállapodás jelentette előnyökkel az EU-val való társulási és gazdasági integráció tekintetében, végre kell hajtania a szükséges, széles körű reformokat, különös tekintettel az igazságügyi rendszer, a választási rendszer és az alkotmány reformjára. Ukrajnának ezenkívül határozottabb erőfeszítéseket kell tennie a korrupció elleni küzdelem terén.
<P>
Ukrajna nincs egyedül ezzel a problémával, de ha közelebb akar kerülni az EU-hoz, akkor bizonyítania kell, hogy feltétel nélkül elkötelezett az átfogóbb és inkluzívabb reformok mellett. Továbbra is jelentős támogatást akarunk nyújtani Ukrajnának a belső reformok végrehajtásában.
<P>
Végezetül szeretném elmondani, hogy határozottan és mindenképpen ki fogunk állni a megfelelő bírósági eljárások teljes mértékű tiszteletben tartása mellett. Reméljük, hogy mind az ukrán hatóságokkal, mind az ellenzékkel tudni fogjuk folytatni a nyitott és átlátható párbeszédet Kijevben és Brüsszelben Ukrajna belső reformjairól és az ország további uniós integrációjáról. Nagyon köszönöm.
<SPEAKER ID="291" NAME="Elnök">
A vitát lezárom.
<P>
A szavazásra rövidesen sor kerül.
<P>
Írásbeli nyilatkozatok (az eljárási szabályzat 149. cikke)
<SPEAKER ID="291" NAME="Alexander Mirsky" AFFILIATION="S&amp;D">
írásban. - Meglepő volt számomra, hogy az Európai Parlamentben bizonyos politikai erők mind morálisan, mind politikailag támogatni akarnak volt ukrán vezetőket. Köztudott, hogy az Európai Néppártnak együttműködési megállapodása van Julija Timosenko koalíciójával. Jó lenne tudni, hogy vajon a megállapodás tartalmaz-e egy jogi védelemre és ügyvédi szolgáltatásokra vonatkozó pontot is.
<P>
Ez a mai állásfoglalás nem európai parlamenti dokumentumnak, hanem inkább fellebbezésnek tűnik. Szükségesnek tartom kijelenteni, hogy senkinek nincs joga beavatkozni a bírósági eljárásokba és az ügyészség tevékenységébe. Már előre, tehát a vizsgálat befejezése előtt értékeljük az ügyész munkáját, ezzel akadályozzuk az igazságszolgáltatás működését.
<P>
Az Európai Parlament nem ügyvédi iroda. Ilyen esetekben meg kellene várnunk, amíg a vizsgálat befejeződik. Azt kellene javasolnunk a vádlottaknak, hogy működjenek együtt a nyomozó hatóságokkal. Nincs jogunk nyomást gyakorolni Ukrajna igazságszolgáltatási rendszerére, mivel ez a belügyekbe történő beavatkozásként értékelhető.
<P>
Határozottan ellenzem a P7_TA-PROV(2011)0272 számú állásfoglalást, mivel az véleményem szerint erőszakos nyomást gyakorol az ukrán kormányra.
<SPEAKER ID="291" NAME="Bogusław Sonik" LANGUAGE="PL">
Az Európa Tanács Miniszteri Bizottsága ukrán elnökségének prioritásai többek között az emberi jogok megsértésének megakadályozását és a jogállamiság alapelveinek fenntartását tartalmazzák. Ukrajna a helyi szintű demokrácia felépítését és a helyi önkormányzati rendszer megerősítését is vállalta. Ugyanakkor azonban a Helsinki Bizottság arra figyelmeztet, hogy Ukrajna megsérti az emberi jogok és alapvető szabadságok védelméről szóló európai egyezményt. Az ellenzék és az előző kormány tagjai ellen alkalmazott biztonsági őrizetbe vételek és az ország elhagyásának tilalma megkérdőjelezi az ukrán bűnüldöző szervek objektivitását. Az Európai Parlament véleménye szerint hiányzik a vizsgálatokból az átláthatóság, és az elfogadott eljárási módszerek aránytalanok. Az Európai Parlamentnek fel kell kérnie az ukrán főügyészt ennek a tilalomnak a feloldására.
<P>
A valódi probléma azonban az ukrajnai demokratikus reformok folyamatos hiányában keresendő. Az Európa Tanács Helyi és Regionális Helyhatóságok Kongresszusának 2011 márciusában megrendezett ülése során az ukrán képviselők kifejtették, hogy több időre van szükség a kommunista múlt lerázásához. Én is úgy gondolom, hogy a demokrácia elérése nem könnyű feladat, de szükség van hozzá a változások bevezetésére és határozott lépések megtételére irányuló akaratra. Már éppen elég idő telt el a Szovjetunió bukása óta, és más posztkommunista országok jelentős eredményeket értek el. A jogállami pluralista rendszer létrehozása érdekében Ukrajnának azzal kell kezdenie, hogy hatékony változásokat vezet be a választási törvények és a büntetőjog területén. Az Európai Uniónak azonban ragaszkodnia kell ahhoz, hogy az általa támasztott követelések teljesüljenek, elsősorban azért, mert ő maga is nagyon sok mindent kínál a keleti partnerségben és a szomszédsági politikában.
