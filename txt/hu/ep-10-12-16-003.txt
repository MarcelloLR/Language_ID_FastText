<CHAPTER ID="003">
Svájc részvétele a Cselekvő ifjúság programban és az egész életen át tartó tanulás terén megvalósuló cselekvési programban (vita) 
<SPEAKER ID="047" NAME="Elnök">
A következő napirendi pont Pack asszony ajánlása a Kulturális és Oktatási Bizottság részéről az Európai Unió és a Svájci Államközösség között létrejövő, a Svájci Államszövetségnek a Cselekvő ifjúság programban és az egész életen át tartó tanulás terén megvalósuló cselekvési programban való részvételére vonatkozó feltételekről szóló megállapodás megkötéséről szóló tanácsi határozat tervezetéről [12818/2010 - C7-0277/2010- 2010/0231(NLE)].
<SPEAKER ID="048" NAME="Doris Pack" LANGUAGE="DE">
Elnök úr, nagyon örülök, hogy ma lehetőségünk nyílik e vita levezetésére, mert emlékszem, hogy mindketten folyamatosan együttműködtünk Svájccal az Európai Tanácsban, és ezért mindketten tisztában vagyunk vele, mennyire fontos Svájc számára az e programokban való részvétel. 2006-ban, mielőtt e programok megújultak, mi az Európai Parlamentben természetesen tudatában voltunk annak, hogy nem elszigetelten létezünk, hanem mindenki mást is magunkkal kell vinnünk. Bár Svájc nem az Európai Gazdasági Térség része, érdeklődött az oktatás és képzés területén való részvétel iránt. Mint mindenki más, jómagam is nagyon örültem ennek a fejleménynek. 2004-ben tagja voltam egy küldöttségnek, amely látogatást tett a svájci parlament képzési bizottságánál. Részletesen megvitattunk olyan fontos kérdéseket, mint például az iskolák és egyetemek közötti mobilitás és együttműködés. Számomra akkor világossá vált, hogy ez a lépés végül eljön, és ma ezt szívből üdvözlöm.
<P>
E programok összeállításakor nem csak saját érdekeinket tartottuk szem előtt, hanem minden szomszédos államokét is, például a nyugat-balkáni országokét és a központi elhelyezkedésű Svájcét is. Ezért tettünk a mai napon jelentős előrelépést. Az előző vitával kapcsolatban azt tudom mondani Önöknek, hogy Svájc szeretné kezdeményezni a kulturális programhoz való csatlakozást is. Emellett érdeklődik a kulturális örökség címkézési rendszerében való részvétel iránt, amely csak akkor lehetséges, ha részt vesz e programban.
<P>
Hölgyeim és uraim, mit kell ma tennünk? Válaszolhatunk igennel vagy nemmel. De egyikünk sem gondolhatja komolyan, hogy nemet mond, mivel mindig is amellett voltunk, hogy Svájc mellénk álljon. Hozzá kell tennem, hogy a mellénk állással együtt kifizeti majd a rá eső részt is. A 218. cikk szerint csak arra van lehetőségünk, hogy igent vagy nemet mondjunk, és természetesen egyértelműen igent fogunk mondani.
<P>
Melyek a Svájccal való megállapodás lényeges pontjai? Természetesen a svájci résztvevők projektjeire és kezdeményezéseire vonatkozó feltételek, szabályok és eljárások megegyeznek majd a tagállamok részvevőire és javasolt projektjeire vonatkozókkal. Svájcnak fel kell állítania egy nemzeti ügynökséget, ahogyan mi is tettük saját országainkban, amely nemzeti szinten koordinálja a programok megvalósítását, és amelynek évente pénzügyi hozzájárulás kell nyújtani a programokhoz. 2011-ben ez 1,7 millió euró a Cselekvő ifjúság program, és 14,2 millió euró az egész életen át tartó tanulás program esetében. A pénzügyi szabályozásra és ellenőrzési rendelkezésekre vonatkozóan Svájcnak meg kell felelnie az Európai Unió rendelkezéseinek, beleértve az uniós intézmények és a svájci hatóságok ellenőrzését. A megállapodás mindaddig életben marad, amíg az egyik fél fel nem bontja azt. Azonban nem hiszem, hogy egy ilyen programhoz úgy csatlakozna bárki, hogy később vissza kívánja vonni. Ez a svájci fiatal generáció és természetesen a Svájc szomszédos országainak fiataljainak érdeke, akik szeretnének iskolai cserékben részt venni Svájccal a Comenius-Regio program részeként, egyéni iskolai partnerségekben, illetve az Erasmus programban.
<P>
Természetesen a svájci hatóságok képviselői részt vehetnek bizottsági üléseinken olyan témákban, amely országukat is érinti. Hadd mondjak el itt egy dolgot: nagyon várjuk, hogy Svájc megtegye ezt a fontos lépést. Már régóta érdeklődését fejezte ki egy ilyen jellegű megállapodás iránt. Azt reméljük, hogy az európai tudatosság meg fog erősödni Svájcban, ha a fiatal generációnak lehetősége nyílik más fiatal európaiakkal való kommunikációra. Talán ez azt fogja jelenteni, hogy a jövőbeli népszavazások más eredményt hoznak majd, mint a régebbiek. Bizalmunkat helyezzük a fiatal generációba és e két kiváló programba. Biztos vagyok abban, hogy három év múlva a kulturális program is része lesz ennek.
<SPEAKER ID="049" NAME="Androulla Vassiliou">
a Bizottság tagja. - Elnök úr, az Európai Unió működéséről szóló szerződés értelmében az Európai Unió és a Svájci Államközösség közötti megállapodás megkötéséhez az Európai Parlament beleegyezése szükséges a megállapodás hatályba lépéséhez.
<P>
Szeretném megköszönni a Kulturális és Oktatási Bizottságnak, különösen a bizottság elnökének, Doris Pack asszonynak konstruktív hozzáállását a megállapodással kapcsolatban.
<P>
Mivel Svájc nem csatlakozott az Európai Gazdasági Térséghez, ez idáig nem létezett olyan megállapodás, amely lehetővé tette volna a közvetlen vagy közvetett oktatási együttműködéseket az EU és Svájc között.
<P>
Azonban Svájc már régóta érdeklődést mutat oktatási és ifjúsági programjaink iránt. Kidolgozott egy nemzeti támogatási rendszert, ami támogatja az e programokban tevékeny uniós tagállamok szervezeteivel való partnerségeket. Emellett Svájc részt vett a bolognai folyamatban és az európai felsőoktatási térség létrehozásában.
<P>
Svájc bár kívülről, de figyelemmel kísérte az Európai Unió oktatási politikáinak vitáját is. Svájc lesz az első olyan ország, amely részt vesz programjainkban, de nem uniós tagállam, nem tagja az Európai Gazdasági Térségnek és jelenleg vagy potenciálisan nem uniós tagjelölt állam.
<P>
A Bizottság üdvözli Svájc részvételét e két programban. A megállapodás lehetővé fogja tenni a svájci oktatási és ifjúsági szervezeteknek, illetve diákoknak, tanároknak és fiataloknak, hogy részt vegyenek az Európai Unió Cselekvő ifjúság programjában és az egész életen át való tanulás programjában, az uniós polgárokkal teljesen megegyező feltételek mellett. A svájci résztvevők által benyújtott projektek és kezdeményezések ugyanazon feltételek, szabályok és eljárások alá esnek, amelyek a tagállamok projektjeire is vonatkoznak.
<P>
Svájc létrehozott egy nemzeti irodát a programok nemzeti szintű megvalósításának koordinálására. Ez évente pénzbeli hozzájárulást tesz a programokhoz, és megfigyelőként részt vesz a program bizottsági ülésein, a Svájcot érintő témákban.
<P>
Tisztelt képviselőtársak, köszönöm az ügyben végzett kiváló munkájukat.
<SPEAKER ID="050" NAME="Marco Scurria" LANGUAGE="IT">
Elnök úr, hölgyeim és uraim, a Bizottság mellett szeretnék köszönetet mondani a Kulturális és Oktatási Bizottság elnökének, Pack asszonynak azért a munkáért és elkötelezettségért, amelyet e témában tanúsított.
<P>
Amiről ma beszélünk, jelentős, mert a Cselekvő ifjúsághoz hasonló eszközök segítik az ideák, a közelség és a barátság elterjedését az Európai Unió országai között, de mindenekelőtt azok között, akik nem részei, mint például Svájc vagy más országok.
<P>
A többéves programjaink gazdagsága az, ami a Cselekvő ifjúság, az Erasmus, az Erasmus Mundus, az állandó tanulás, a Media, a Media Mundus és számos egyéb cselekvéssel lehetővé teszi, hogy kapcsolatok épüljenek az Európai Unió és harmadik országok között.
<P>
Amint látták, ezekkel a programokkal élesztettük fel az Európai Uniót, és tettük lehetővé, hogy sok polgára - elsősorban fiatalok - találkozzanak, tapasztalatot cseréljenek, megismerjenek másokat és ismertté tegyék magukat. A tanároknak és dolgozóknak általában lehetőséget biztosítottunk arra, hogy fejlesszék szakmai készségeiket, az igazgatóknak, producereknek és különböző országok szervezeteinek pedig lehetőséget adtunk, hogy jobb munkát végezzenek.
<P>
Ezért fontosak e programok, és ezért adott aggodalomra okot, hogy nem láttuk ezeket a Bizottság jövő évi munkaprogramjában. Ma ezért egy jelentős lépést hagyunk jóvá, amely gazdagítja az Európai Uniót, erősíti a kontinens polgárságát, és - mivel egy kissé korábban már beszéltünk az "Európai Örökség” címről - ez egy olyan lépés, amely hozzájárul európai identitásunk létrejöttéhez.
<SPEAKER ID="051" NAME="Joanna Senyszyn">
az S&D képviselőcsoport nevében. - (PL) Elnök úr, a Szocialisták és Demokraták Progresszív Szövetsége Európai Parlamenti Képviselőcsoportja nevében támogatom az előadó jelentéstervezetét a Svájci Államszövetség részvételéről a Cselekvő ifjúság programban és az egész életen át tartó tanulás programjában. A megállapodás megfelelő módon került tárgyalásra, és védi az EU érdekeit, illetve az oktatásra, képzésre és ifjúsági területek európai programjaira vonatkozó jogi alapok lehetőséget biztosítanak Svájc részvételére. Az e részvételre vonatkozó alapelveket részletesen tárgyalták, amely garantálja, hogy a programok megfelelő módon és tisztességesen valósulnak majd meg. Svájc rendkívül szorgalmazza az EU-val való együttműködést az oktatás, képzés és ifjúság terén, így a megállapodásunk magától értetődő.
<P>
Örömmel látjuk, hogy az uniós oktatási programok olyan vonzóak és hatékonyak, hogy más országok is csatlakozni kívánnak. A legújabb bizottsági kutatás azt mutatja, hogy a Cselekvő ifjúság program növeli a fiatalok nyelvi készségeit és esélyeit a munkaerőpiacon. A felnőttoktatás lehetőségei azonban még mindig nincsenek teljesen kiaknázva, bár e téren hatalmas potenciál lakozik.
<SPEAKER ID="052" NAME="Hannu Takkula">
az ALDE képviselőcsoport nevében. - (FI) Elnök úr, rögtön az elején szeretnék köszönetet mondani bizottságunk kiváló elnökének, Doris Pack asszonynak, aki e jelentést összeállította. Mondhatom, hogy amikor ez a javaslat Doris Pack kezébe került, jó kezekbe került. Amint kiváló biztosunk is jól tudja, Pack asszonynak sok szakmai tapasztalata és tudása van az egész életen át tartó tanulás és ifjúsági programok terén. Amikor e téma előkészítése folyt, öröm volt látni, milyen jól haladt a munka. Remek, hogy a svájci fiatalok is részesei lehetnek azoknak a sikereknek, amelyeket az Európai Unióban véghez vittünk.
<P>
Valóban igaz, hogy még azok is, akik kritikusan szemlélik az Európai Uniót, vagy ellenzik, egyhangúlag egyetértenek abban, hogy az Európai Uniónak valóban vannak sikertörténetei, mint például az egész életen át tartó tanuláshoz, az ifjúsághoz és a kultúrához kapcsolódó programok. Ezek az Európai Unió legkedvezőbb aspektusai, és sokat kell tennünk annak érdekében, hogy láthatóak maradjanak.
<P>
Az Európai Unió és e programok miatt ösztönözhettük a fiatal európaiakat, hogy az oktatás és képzés útjára lépjenek, és növeljék személyes tőkéjüket. Ez emellett növelte a nemzetek tőkéjét is.
<P>
Ezzel kapcsolatosan nagyon fontos, hogy Svájcot ne zárjuk ki semmilyen módon ezen együttműködési rendszerből, bár nem tagja az EU-nak vagy az EGT-nek. Ehelyett biztosítani kell a lehetőséget a svájci fiataloknak a programokon való részvételre, és kölcsönös alapon tovább kell lépnünk e téren. Azt gondolom, hogy ez minden tekintetben hozzáadott értéket fog generálni.
<P>
Elnök úr, végül szeretnék köszönetet mondani előadónknak. Remélem, hogy e program sikertörténet lesz a svájciaknak is, mint ahogy nekünk, az Európai Unió tagállamai polgárainak.
<SPEAKER ID="053" NAME="Marek Henryk Migalski" LANGUAGE="PL">
Elnök úr, biztos asszony, ezt a jelentést egyhangúlag elfogadta a Kulturális és Oktatási Bizottság, ahol mindenki elismerte, hogy jó gondolat. Ez valóban jó gondolat, amely teljesen vitathatatlan, mivel példa az említett értékekre. Sőt, ez talán egy olyan jelentés lehet, amelyet a Parlament egyhangúlag támogathat, bár Svájc helyzete különleges, ahogyan a biztos asszony is mondta. Ez egy rendkívül érdekes ország, amely politikailag rendkívül különleges, és amely rendkívül érdekes formában vesz részt európai együttműködésekben, bár nem részese számos európai megállapodásnak, és pontosan ezért megéri kapcsolatokat építeni ezzel az országgal, az ilyen jellegű, vitathatatlan és általánosan elfogadott programok révén.
<SPEAKER ID="054" NAME="Jaroslav Paška" LANGUAGE="SK">
Elnök úr, bár Svájc még nem döntött úgy, hogy az Európai Unió tagállama lesz, régóta komoly érdeklődést mutat az EU-val való széles körű együttműködésre a fiatalok oktatása és szakmai képzése terén. A Cselekvő ifjúság és az egész életen át tartó tanulás programok 2006-os létrehozása után létrejött egy jogi alap a Svájc és az EU közötti együttműködésekre e területen.
<P>
Az Európai Bizottság az Európai Tanács a svájci partnerrel való tárgyalást követő ajánlásaival összhangban összeállított egy megállapodást, amely lehetővé teszi, hogy hatékony együttműködést alakítsunk ki svájci barátainkkal a fiatalok oktatása és szakmai képzése, illetve az egész életen át tartó tanulás terén. A megállapodás helyes, kiegyensúlyozott, és kifejezi mindkét aláíró fél érdekét a kölcsönös együttműködés kiszélesítésére, a tudás és szakértelem cseréjének támogatására, az oktatási folyamat minőségének javítása érdekében.
<P>
Biztos asszony, véleményem szerint az EU és Svájc közötti megállapodás ezért a megfelelő irányba történő lépés.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Elnök úr, szeretnék gratulálni az előadónak, Pack asszonynak, és teljesen egyetértek ajánlásával a Cselekvő ifjúság és az egész életen át tartó tanulás programokra, illetve Svájc részvételére vonatkozóan. Úgy fogalmaznék, hogy Svájc nem csak gyönyörű és rendezett ország, hanem az Európai Unió számára érdekes közvetlen demokráciája, a kantonok szövetsége miatt. Másfelől az Európai Unió is minden bizonnyal érdekes Svájc számára, mivel csak uniós tagállamok veszik körül. Svájc végül is az Európai Unióra hangolja életritmusát. Úgy gondolom, hogy ha ezt a programot elfogadjuk, ezt még könnyebben teszi majd. Svájc még közelebb kerülhet az Európai Unióhoz, és az EU jobban fogja érteni Svájcot; és ahogy kollégánk, Doris Pack fogalmazott, jobb eredményeket várhatunk a népszavazásokon.
<SPEAKER ID="056" NAME="Liam Aylward" AFFILIATION="ALDE">
Elnök úr, üdvözlöm a lépést, hogy Svájc növelje együttműködését az EU-val az oktatás, képzés és ifjúság terén. A Cselekvő ifjúság program rendkívül jelentős a fiatal európai polgárok számára. Ezt a programot még inkább kell hangsúlyozni, célkitűzéseit meg kell valósítani, különösen a Cselekvő ifjúság program Európai Önkéntes Szolgálatának tevékenységeire vonatkozóan.
<P>
Mivel a következő év az Önkéntesség Európai Éve lesz, különösen jelentős, hogy az Európai Önkéntes Szolgálat - amely támogatja a fiatalok önkéntes tevékenységekben való részvételét, fejleszti a szolidaritást és támogatja az aktív polgárságot a fiatalok körében - megerősödjön.
<P>
Írországban a civil sportszervezetekben való önkéntesség sportolási és vezetési lehetőségeket nyújt több ezer fiatalnak. E szervezetek támogatják az aktív polgárságot a fiatalok körében, miközben segítik az egészséget, az erőnlétet és az aktív életformát. A programot és önkéntes intézkedéseit erősíteni kell, és e téren erős kapcsolatokat kell teremteni Svájccal.
<P>
Sok lehetőség van a Cselekvő ifjúság programban, és célkitűzését, az Európai Unió fiataljainak támogatását fenn kell tartanunk és erősen kell támogatnunk.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Elnök úr, szeretném megköszönni munkáját, és el szeretném mondani, hogy valóban támogatom az ajánlását, miszerint az Európai Parlament fogadja el a Tanács döntését Svájc részvételéről a Cselekvő ifjúság és az egész életen át tartó tanulás programokban, mivel a Bizottság megállapodása a svájci hatóságokkal megfelel valamennyi követelménynek, rendelkezésnek és feltételnek. Emellett a svájci nemzeti iroda együtt fog működni a programok megvalósításában nemzeti szinten, és pénzügyileg évente hozzájárul mindkét programhoz. E kétoldalú megállapodás rendkívül fontos mind Svájcnak, mint az Európai Uniónak, mivel a svájci fiatalok kiaknázhatják a Cselekvő ifjúság program számos lehetőségét, és viszont. Az Európai Unió fiatal polgárai részt tudnak majd venni valamennyi projektben a svájci fiatalok mellett. Ezért örülök, hogy bár Svájc nem része az Európai Gazdasági Térségnek és nem uniós tagállam, ettől függetlenül szorosan együttműködik az Európai Unióval az oktatás, képzés és ifjúsági ügyek terén.
<SPEAKER ID="058" NAME="Seán Kelly" AFFILIATION="PPE">
Elnök úr, amióta itt vagyok az Európai Parlamentben, mindig azt kérdezem magamtól, hogy miért nem csatlakozott Svájc és Norvégia az Európai Unióhoz, és azon tűnődöm, hogy azért-e, mert mindkét világból a legjobbat kapják. Az Európai Unió előnyeit a kötelezettségek nélkül. Ma itt szintén kételyeim vannak. A biztos asszony említette, hogy fizetniük kell majd. Természetesen fizetniük kell majd, de általában a külsősök többet fizetnek, mint a klubtagok.
<P>
Azonban meghajolok Doris Pack bölcsessége és tapasztalata előtt azzal, hogy ez lehet az előrelépés. Ez segíthet jobb európaiságtudatot létrehozni a svájci állampolgárok körében, és egy nap talán csatlakoznak majd az Európai Unióhoz. Ha ez megtörténik, amit remélek, azt gondolom, hogy az elismerés a biztost és Doris Packet fogja illetni felvilágosult nézőpontjukért. E jóakarat jegyében kész vagyok támogatni a javaslatokat.
<SPEAKER ID="059" NAME="Alajos Mészáros" AFFILIATION="PPE">
(HU) Tisztelt Biztos asszony! Európa fiatalsága az a generáció, amelynek megadatott az a kiváltság, hogy szinte határok nélküli, békés kontinensen nőhet fel, amelyet a mobilitás és a többnyelvűség jellemez, s egyúttal széles kulturális és gazdasági lehetőségeket kínál. Annak érdekében, hogy az aktív állampolgári szerepet minél több fiatal felvállalja, szükség van stabil támogatási rendszerek kialakítására az ifjúságpolitikában. Igaz, hogy Svájc nem tagja az európai gazdasági térségnek, de az Európai Unióval szorosan együttműködik, és nemcsak az oktatás, a képzés és az ifjúság területén. 2008-tól kezdődően Svájc több olyan projektben vesz részt és finanszíroz, amelynek célja a kibővített Európán belüli gazdasági és társadalmi különbségek csökkentése. Svájc szolidáris és elkötelezett az Európai Unió kibővítése iránt, és szilárd gazdasági és politikai kapcsolatok kialakítására törekszik az új tagországokkal. Egyetértek a programban való svájci részvételről szóló megállapodás főbb pontjaival, amelyek egyenrangú partnerré ...
<P>
(Az elnök megvonta a szót a képviselőtől.)
<SPEAKER ID="060" NAME="Silvia Costa" AFFILIATION="S&amp;D">
(IT) Elnök úr, hölgyeim és uraim, ha ez a program ma megvalósul, akkor azt Pack asszony eltökéltségének és Vassiliou biztos akaratának köszönhetjük.
<P>
Mint olasz-svájci állampolgár, örülök, hogy Svájc az első EU-n kívüli ország, amely részt vehet a fiatalok uniós oktatási programjaiban, mind a felsőoktatásban, mint a szakképzésben. Emlékezzünk arra, hogy bár Svájc nem része az Európai Uniónak, nagyban hozzájárult azokhoz az értékekhez és jogokhoz, amelyek az európai kontinens közös örökségei.
<P>
Az olyan sikerprogramok, mint a Cselekvő ifjúság eredménye az, hogy Svájc azt kéri, hogy az európai programok mobilitását terjesszük ki az ő fiataljaira is, és ezért jelentős, hogy Svájc nem csak nagyobb gazdasági területet kér, hanem nagyobb oktatási területet is. Úgy gondolom, hogy nagyon érdekes lesz az Európai Unió és Svájc fiataljainak egymás megismerése, és biztos vagyok abban, hogy ez lerakja az alapjait annak, hogy az Európai Unió jövőjét is befolyásolja.
<SPEAKER ID="061" NAME="Andreas Mölzer" AFFILIATION="NI">
(DE) Elnök úr, érthető módon Svájc, ami a Cselekvő ifjúság és az egész életen át tartó tanulás programjainak finanszírozásához hozzájárul, most részt is kíván venni e programokban. Azonban a tanulás jegyében jó lenne az is, ha az EU példát venne Svájcról, ami a közvetlen demokráciát illeti. Amikor a svájci lakosság a minaretek felállítása ellen dönt, ezt a döntést elfogadják. Hasonlóképpen a külföldi bűnözők kiutasítása nemrég történt kezdeményezése esetében is. A svájci hatóságok tudják, hogy ha az emberek nemet mondanak, akkor komolyan gondolják, és nem folytatják a szavazást, amíg el nem érik azt az eredményt, amit akarnak, mint ahogy például Írország esetében történ az Európai Unióban.
<P>
A tény, hogy az európai alkotmányos szerződés eredeti elutasítása akkoriban megkönnyítette néhány svájci számára, hogy a Schengeni Megállapodás és a Dublini Megállapodás mellett szavazzon. Lehetséges, hogy könnyebb szövetséget kötni egy laza államszövetséggel, mint egy centralista Európai Unióval. Ezt nem fedhetik el a jelenleg Svájcban hallható EU-s csatlakozásra felszólító hangok. Az Európai Unió kertjében nem minden rózsás, a központosító lépések szaporodnak, és a fejlemények feltartóztathatatlanul haladnak a transzferunió felé.
<P>
(Az elnök félbeszakítja a felszólalót)
<SPEAKER ID="062" NAME="Piotr Borys" AFFILIATION="PPE">
(PL) Elnök úr, szeretném kifejezni szívből jövő köszönetem Pack asszonynak és a biztosnak e kezdeményezésért. Azt gondolom, hogy Svájcnak, amelyet minden oldalról körülvesznek az uniós tagállamok, valóban nyitottnak kell lenni a programok iránt. Úgy gondolom, hogy a fiatalok nem mindig tudják, hogy mivel még nem tagjai az Európai Uniónak, nem részesülhetnek ebből a nemzeteket átfogó európai programból, amely kiváló módja a fiatalok integrálásának és a legjobb gyakorlat cseréjének, és amely valóban biztosítja, hogy az együttműködés és az egész életen át tartó tanulás valóban európai legyen.
<P>
Szeretném mindenekelőtt köszönetemet nyilvánítani, amiért ma átvittünk egy európai programmodellt egy olyan országba, amely nem uniós tagállam. Az elfogadás és meghívás jegyében szeretném ösztönözni Pack asszonyt és a biztos asszonyt, hogy esetleg hasonló rendszereket vigyenek át egyéb arra hajlandó országokba. Itt főleg a keleti partnerség és a Balkán országaira gondolok, más szóval olyanokra, amelyek hivatalosan még nem uniós tagállamok.
<SPEAKER ID="063" NAME="Hella Ranner" AFFILIATION="PPE">
(DE) Elnök úr, másokhoz hasonlóan nekem is az az érzésem, hogy Svájc ezen az úton egyre közelebb kerülhet Európához, és végül remélhetőleg az Európai Unió teljes jogú tagja lehet, amelyet bizonyosan üdvözölnénk. Ennek a kis fehér foltnak Európa közepén ösztönöznie kell bennünket.
<P>
Becsléseink szerint a Cselekvő ifjúság program körülbelül egymillió embert fog elérni. A lényeges célkitűzés az, hogy az ifjúsági szervezetek részt vegyenek benne. Ez jel a következő generáció számára, hogy üdvözöljük aktív részvételüket. Szeretném kifejezni elismerésemet is Pack asszonynak erőfeszítéseiért.
<P>
Nyitnunk kell az EU-tól más országokra, ez esetben Svájcra, mivel ez az egyetlen módja a siker elérésének. Azzal, hogy csupán várjuk, hogy a svájciak kérjék az Európai Unióhoz való csatlakozást, nem lesz elegendő a jelen helyzetben. Emellett ne feledjük, hogy a Kulturális és Oktatási Bizottságnak nyújtott pénzügyi támogatás különösen reményt ad arra, hogy Svájc más programjainkhoz is hamarosan csatlakozik.
<SPEAKER ID="064" NAME="Androulla Vassiliou">
a Bizottság tagja. - Elnök úr, szeretnék mindenkinek köszönetet mondani e kezdeményezés pozitív fogadtatásáért. Örömömre szolgált, hogy aláírhattam az Európai Unió és a Svájci Államközösség közötti okmányt, amely az oktatásügyért, kultúráért és az ifjúságpolitikáért felelős biztosként az első általam aláírt aktus. Üdvözlöm e fejleményt, és azt kívánom, bárcsak Svájc abban a helyzetben lenne, hogy a Kultúra programhoz is csatlakozhasson, amelyet belső alkotmányos okokból nem tehet.
<P>
Mint ahogy számos felszólaló hangsúlyozta, üdvözöljük a svájci ifjúság és az uniós tagállamok ifjúsága közötti szorosabb kapcsolatok létrejöttét. Ez az európai projekt támogatásának útját egyengeti Svájcban, amely reményeink szerint a jövőben meggondolja magát és csatlakozik hozzánk az Európai Unióban.
<P>
Szintén megjegyezném, hogy a tisztelt képviselők ösztönzik más nem uniós államok csatlakozását e programhoz, amelyet természetesen támogatunk majd. Nagyon köszönjük támogatásukat.
<SPEAKER ID="065" NAME="Doris Pack" LANGUAGE="DE">
Elnök úr, nagyon örülök, hogy néhány képviselőtársam az euroszkeptikusok táborából ezen indítvány mellett szavazott, egyetértve azzal, hogy milyen nagyszerű, hogy Svájc csatlakozik e programhoz, és hogy nagyobb európai együttműködés alakul ki az oktatás terén. Ez talán maguknak a tagállamoknak is új távlatokat nyit majd, de minden bizonnyal a svájci fiatalok generációjának. Ennek nagyon örülünk.
<P>
Mölzer úr már nincs jelen, de megjegyzem, hogy nem említette, hogy Svájc nem tartott népszavazást erről az együttműködésről. Valóban figyelemreméltó, hogy Svájc így döntött, különösen e területen. Végül is biztos lehet abban, hogy a fiatal generáció régóta vár egy hasonló együttműködési lehetőségre. Mölzer úr nyilván nem vette tudomásul, hogy ez esetben nem volt népszavazás. Az embereket nem szükséges minden egyes ügyről megkérdezni. A jó dolgok maguktól értetődőek lesznek, mint például az Európai Unióhoz való csatlakozás. Remélem, hogy a fiatal generáció részesül az oktatási és ifjúsági programok gyümölcsöző együttműködéseiből, valódi európaivá válik, és egy nap azt mondja: "Eljött az idő, hogy mi is csatlakozzunk az Európai Unióhoz, hogy Európa többi részével valamennyi politikai téren részt vegyünk. Egy kontinens vagyunk, és e kérdésekben is egyet kell értenünk.” Biztos vagyok abban, hogy ezen oktatási programok jelentős szerepet fognak játszani az európaiságtudat növelésében a svájci polgárok körében.
<SPEAKER ID="066" NAME="Elnök">
Köszönöm, Pack asszony, szeretnék gratulálni Önnek nem csak e jelentéshez, hanem szorgalmas munkájához és lelkesedéséhez, illetve ahhoz, hogy a LUX-díj népszerűsítése ügyében Madridban volt a hétvégén. Nem fogok tudni csatlakozni 17-én, bár nagyon szerettem volna ott lenni. 18-án és 19-én részt tudok majd venni a találkozókon. Köszönöm. Az az igazság, hogy az Európai Parlamentnek olyanokra van szüksége, mint Pack asszony, hogy olyan hatékony legyen, mint ahogy szeretnénk.
<P>
(Taps)
<P>
A vitát lezárom.
<P>
A szavazásra ma 12 órakor kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="999" NAME="Iosif Matula" LANGUAGE="RO">
Biztatónak tartom, hogy Svájc részt kíván venni az Európai Unió oktatási és ifjúsági programjában, különösen mivel ez az ország még nem tagja az Európai Gazdasági Térségnek sem. Az uniós programokban való részvétel fontos abból a szempontból is, hogy ez idáig nem volt közvetlen kulturális és oktatási megállapodásunk. Azonban Svájc részvétele a bolognai folyamatban és az európai felsőoktatási térség létrehozásában garantálja, hogy együtt létrehozhatjuk a 2020-as stratégia célkitűzéseihez szükséges feltételeket, miközben erős kapcsolatot hozunk létre a tagállamok és harmadik országok között. A fiatalok találkozásai, a tanárok és kutatók közötti tapasztalatcserék és az egész életen át tartó tanulás jobb lehetőségei segíteni fogják a közös európai identitás létrehozását. Azonban szeretném hangsúlyozni, hogy fontolóra kell vennünk az EU-val szomszédos más országok felvételét programjainkba, mivel az oktatás és kultúra nem állhat meg a határainkon. Ez biztosítja, hogy újjáépítsük az európai kontinenst, és ösztönözzük a fiatalokat arra, hogy aktívan vegyenek részt közös jövőnk alakításában.
<SPEAKER ID="067" NAME="Mario Mauro" LANGUAGE="IT">
Svájc, azaz egy olyan ország részvételét a Cselekvő ifjúság programban és az egész életen át tartó tanulás programjában, amely nem része az Európai Uniónak, nem lehet eleve kizárni, hanem gondosan meg kell fontolni. Ezért támogatom a Bizottság és a svájci kormány között létrejött megállapodás feltételeit, és Pack asszony jelentése mellett voksolok. Helyénvaló megadni a programok nyújtotta előnyöket Svájcnak, de helyénvaló őrködni az Európai Unió pénzügyi és egyéb érdekei felett is.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Az egész életen át tartó tanulás célkitűzése, amely a hetedik keretprogram része, arra irányul, hogy különböző tanulási formákat alakítson ki az emberek szakmai élete során azzal, hogy támogatja az oktatási és képzési rendszerek együttműködését a programban részt vevő országokban. A program célcsoportja nem csak az egyetemisták és középiskolások, hanem a felnőttek is - a Grundtvig programnak köszönhetően -, illetve az oktatási szakemberek, akik számára tanulmányutakat biztosít. Az évenkénti költségvetés növekedése, amelyet e programra irányoztak elő, és ami 2011-ben csaknem 1,028 milliárd euró, annak a jele, hogy e téren igazoltan szükséges a fejlesztés és az együttműködés.
<P>
A munkaerőpiac szükségleteinek megfelelő oktatás hiánya és a végzett hallgatóknak szóló megfelelő szakmai képzések hiánya miatti jelenlegi magas ifjúsági munkanélküliség időszakában arra kell koncentrálnunk, hogy az egész életen át tartó tanulás programja által nyújtott lehetőségeket maximálisan kiaknázzuk, és megoldást találjunk a jelenlegi nehéz helyzetre. Üdvözlöm Svájc bevonásának kezdeményezését e téren. Remélem, hogy a közös tapasztalatcsere segít a foglalkoztatottság növelésében, és a munkaerő-piaci mobilitás növelésében.
