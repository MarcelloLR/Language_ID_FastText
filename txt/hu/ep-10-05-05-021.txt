<CHAPTER ID="021">
Elektromos járművek (vita)
<SPEAKER ID="517" NAME="Elnök">
A következő napirendi pont a Tanács és a Bizottság nyilatkozatai az elektromos járművekről.
<SPEAKER ID="518" NAME="Diego López Garrido">
a Tanács soros elnöke. - (ES) Elnök úr, hölgyeim és uraim, biztos úr, bizottsági alelnök úr, Tajani úr, mint önök is tudják, az európai ipar egészét súlyosan érintette a globális gazdasági és pénzügyi válság, és ebben a gazdaság és ipar valamennyi ágazata számára rendkívül nehéz helyzetben úgy véljük, hogy Európa legfőbb feladata a növekedés és foglalkoztatás helyreállítása.
<P>
Ma a Bizottság előrejelzésében jó híreket hallhattunk az Európai Unió egészében végbemenő fellendülésről. Csupán kismértékű ugyan a fellendülés, mégis fellendülés, ez pedig mindenképpen az ipari tevékenység élénkülésére utal.
<P>
Meggyőződésünk, hogy az ipar - és ebben biztosan egy véleményen vagyunk a Bizottság alelnökével, hiszen nemrég beszéltünk a kérdésről és egyetértett velünk - az európai gazdaság növekedésének és fellendülésének motorja. Ezért tehát támogatnunk kell az európai ipart.
<P>
Az európai ipar - ismétlem - vezető szerepet tölthet be a gazdaságban, és ahhoz, hogy ez bekövetkezhessen, egyrészt védenünk kell iparunk szerkezetét a rendkívül nehéz gazdasági környezetben, másrészt pedig növelnünk kell az európai ipar versenyképességét. Vagyis az európai iparnak újra vissza kell szereznie vezető szerepét és versenyképességét a globális piacon; támogatnia kell az innovációt és az új technológiai fejlesztéseket. E tekintetben - mint sok egyéb szempontból is - rendkívül fontos, hogy a problémákra európai szemléletű megoldások szülessenek.
<P>
Az iparon belül kiemelt figyelmet kell szentelnünk a legnagyobb hatással és növekedési kapacitással bíró ágazatoknak. Ezek egyike kétségtelenül a járműipar, mely a technológiatranszfer, a foglalkoztatás és az export terén rendkívül nagy kapacitással, valamint kimagasló növekedési potenciállal rendelkezik. Ennélfogva fontos, hogy a járműiparra összpontosítsunk, mely iparág a Bizottság adatai szerint közvetve vagy közvetlenül mintegy 12 millió embert foglalkoztat Európában, és évi 20 milliárd euróval a legfőbb magánbefektető a kutatás, fejlesztés és innováció területén.
<P>
Az európai gépjárműparkon belül - melynek nagysága 2030-ra a 270 millió járművet is elérheti -, az általam korábban már említett célok elérése érdekében egy bizonyos járműtípusra kiemelt figyelmet kell fordítanunk. Az elektromos járművekről van szó, melyek az iparágon belül figyelmet érdemlő innovatív stratégiák legfontosabb példái.
<P>
A spanyol elnökség ezért programjában prioritásként kezelte az elektromos járművek fejlesztését, melyek alternatív közlekedési módként hozzájárulnának a közlekedési ágazatban használt olaj miatt kialakult fosszilis tüzelőanyag-forrásoktól való függésünk mérsékléséhez, és ezáltal egyértelmű és határozott lépést jelentenének egy energiatakarékos és környezetvédelmi szempontból fenntartható közlekedési rendszer felé. A Tanács úgy véli, hogy ennek érdekében szükségünk van egy, a technológiák fejlesztésére irányuló globális stratégia kialakítására - beleértve ebben az esetben az elektromos technológiákat is.
<P>
A Tanács tehát azt szorgalmazza, hogy vitassuk meg, milyen intézkedéseket fogadhatunk el annak érdekében, hogy az európai iparon belül ösztönözzük az elektromos járművek gyártását, ezért február 8-án és 9-én a kérdést a Versenyképességi Tanács San Sebastiánban megtartott informális ülése elé vittük. Rendkívül intenzív vita volt, melyben három főbb munkaterületet különítettek el: először is, az elektromos járművek és akkumulátorok gyártásában élen járó európai piac megteremtése; másodszor: annak támogatása és elfogadása, hogy az elektromos járművek a hagyományos autókhoz hasonló közlekedési eszközökké válhassanak, hogy azokkal hasonló szintre kerüljenek, vagy próbáljuk elérni, hogy a jövőben ez bekövetkezhessen, hiszen jelenleg nincsenek egy szinten és időbe fog telni, míg ezt elérjük; és harmadszor: az elektromos járművek egységes piaci feltételeinek megteremtése.
<P>
Ezért megállapodtak abban, hogy az Európai Bizottságot cselekvési terv elkészítésére kérik fel. Válaszul e felkérésre a Bizottság - mint ahogy erről Tajani úr is beszélni fog majd - közzétette az "Európai stratégia a tiszta és energiatakarékos járművekről" című, április 27-i keltezésű közleményét, amely az e területen alkalmazható elektromos és más alternatív technológiákról, illetve egyéb kérdésekről szól. Azt szeretnénk, és azt várjuk, hogy a májusi Versenyképességi Tanács az április 27-i bizottsági közleményre vonatkozóan következtetéseket fogalmazzon meg.
<P>
Összegezve tehát úgy gondoljuk, hogy követnünk kell a stratégia célkitűzéseit, ezeken belül is a 2010-2012-re vonatkozó cselekvési terv célkitűzéseit, oly módon, hogy a nagyobb cselekvési területeket 15, a Bizottság által is javasolt kisebb konkrét intézkedésre bontjuk annak érdekében, hogy lefektethessük az elektromos járművek bevezetésének alapjait.
<SPEAKER ID="519" NAME="Antonio Tajani">
a Bizottság alelnöke. - (IT) Elnök úr, López Garrido úr, ahogy a spanyol elnökség részéről az imént elhangzott, múlt héten a Bizottság, hölgyeim és uraim, elfogadott egy, a tiszta és energiatakarékos járművekről szóló közleményt, és nekem jutott az az öröm, hogy múlt szerdai meghallgatásom alkalmával a szöveget mint elsődleges fontosságú kérdést bemutathattam az Ipari, Kutatási és Energiaügyi Bizottság tagjainak.
<P>
A közlemény két pillérből áll: az első a hagyományos belső égésű motorok fejlesztéséről szól, a második pedig a rendkívül alacsony széndioxid-kibocsátású, a hidrogénmeghajtású, a bioüzemanyaggal működő, a hibrid és a teljes egészében elektromos meghajtású, fejlett technológiákkal működő járművek széleskörű használatának elterjedését elősegítő ütemterv kialakítását célozza. A mai vita és a holnapi parlamenti szavazásra kerülő állásfoglalás tárgya egészen pontosan az elektromos járművek.
<P>
Mindenki, aki figyelemmel kísérte a járműipart érintő fejleményeket, egyetért fog érteni velem abban, hogy mostanra eddig soha nem tapasztalt konszenzus alakult ki az elektromos járművek támogatása kérdésében. Meghatározó mozzanat volt a spanyol elnökség vezetése alatt San Sebastiánban tartott Miniszterek Tanácsa, az elektromos mobilitás ösztönzésére indított nemzeti programok bejelentése, és mind az európai, mind pedig a detroiti és pekingi autókiállítás.
<P>
Ma már tudjuk, hogy 2011-ben európai autógyártók fogják piacra dobni az első teljes egészében elektromos meghajtású járművet és a feltölthető hibrid járműveket, miközben tovább folytatják a fejlettebb, rendkívül energiatakarékos hagyományos járművek gyártását is. Még ennél is fontosabb azonban, hogy a tiszta autók nem csak a kereskedelmi kiállítótermek érdekességei, hanem az európai fogyasztók is türelmetlenül várják őket, és egyértelműen kifejezésre juttatták, hogy előnyben részesítik a kisebb, környezetbarátabb járműveket.
<P>
Röviden szeretném itt bemutatni a Bizottság stratégiájának lényegét: a stratégia több mint negyven konkrét intézkedést tartalmaz, és szeretném kihasználni az alkalmat, hogy ezek közül bemutassak hármat - az érdekelt felek által a három legfontosabbnak tartott prioritást, melyekkel a Bizottságnak foglalkoznia kell, nevezetesen a szabványosítást, a pénzügyi ösztönzőket és a kutatást.
<P>
Az elektromos járművek szabványosítása alapvetően fontos annak érdekében, hogy az európai polgárok fel tudják tölteni járműveiket, amikor átlépik a határokat; az úgynevezett átjárhatóság elengedhetetlen feltétele annak, hogy a fogyasztók teljes szívvel támogassák az új technológiát, és ennélfogva biztosított legyen az elektromos járművek tömegpiaci értékesítése.
<P>
Ezért is szerepel a közleményben, hogy a Bizottság együtt fog működni az európai szabványosítási testületekkel - a konszolidált szabványosítási eljárás alapján - az egységes átjárhatósági megoldás elfogadása, illetve a biztonsági kockázatok mérlegelése és az elektromos jármű akkumulátorok intelligens feltöltőrendszerének kialakítása érdekében. A szabványnak magában kell foglalnia a már létező technikai megoldásokat, és természetesen garantálnia kell a biztonságot és a fogyasztók számára elfogadható árakat.
<P>
Meg vagyok győződve, hogy ki kell használnunk a jelenlegi lendületet annak érdekében, hogy valóban egységes európai megoldás szülessen, amely belső piaci alapelveinkre épül. Ha elszalasztjuk ezt az alkalmat, hosszú évekre megosztott maradna a piac, ami nemcsak a fogyasztók és az európai vállalkozások számára lenne hátrányos, de a számos konkurens nemzetközi kezdeményezést figyelembe véve sem lenne bölcs lépés.
<P>
Ami pedig a pénzügyi ösztönzőket illeti, hölgyeim és uraim, azokat már számos tagállam bevezette. Esetenként a kezdeményezések kifejezetten az elektromos járművekre vonatkoznak, míg más esetekben az alacsony széndioxid-kibocsátás elősegítéséhez kapcsolódnak. A Bizottság természetesen nem próbálja arra kényszeríteni a tagállamokat, hogy ösztönzőket vezessenek be, azonban szeretné elősegíteni az információcserét, illetve a kérdésre vonatkozóan iránymutatásokat kínál, melyek éppen a piac széttöredezettségét kívánják megakadályozni.
<P>
A harmadik elem a kutatás: a Bizottság arra törekszik, hogy biztosítsa, hogy az európai kutatás elérje célját, a tiszta és energiatakarékos közlekedés kialakítását. Támogatni fogja a kutatást mindezen technológiai ágazatokban, és ezzel egyidejűleg egyszerűsíti az európai támogatások megszerzéséhez szükséges eljárásokat.
<P>
Végezetül szeretnék rámutatni a stratégia hatására, mely messze túlmutat a járműipar keretein. Osztom a spanyol elnökség nézetét: az a feladatunk, hogy megvizsgáljunk egy stratégiát, nevezetesen a Bizottság által javasolt és a Tanács által jóváhagyott "Európa 2020" dokumentumban szereplő stratégiát, amely az iparra és a vállalkozásokra vonatkozó szakpolitikákra helyezi a fő hangsúlyt a válságból való kilábalásra, társadalmunk jövőbeli jólétének és fejlődésének előmozdítására irányuló stratégiában. Az autóipar arra irányuló intézkedései, hogy egyrészt biztosítsa az innovációt, másrészt megőrizze versenyképességét a nemzetközi piacon, része az ipar védelmét célzó stratégiának, de a nagyobb európai iparágak körül elhelyezkedő kis- és középvállalkozások is, melyek valójában a nagy iparágak egyik pillérének tekinthetők.
<P>
Ezért úgy gondolom, hogy dicséretes kezdeményezés az a munka, melyet annak érdekében végzünk, hogy új perspektívákat nyissunk az autóipar számára, és nagy örömömre szolgált a spanyol elnökség felszólalása, melyben üdvözölték a Bizottság közleményét. A Bizottság a Parlamenttel és a Tanáccsal együtt meg szeretné vizsgálni azt a stratégiát, amely lehetővé tenné az európai ipar és az európai vállalkozási rendszer fejlődését, hiszen ahogy a Lisszaboni Szerződés is kimondja, és amint azt mindannyian meggyőződéssel valljuk, az erős piac a szilárd szociálpolitika megteremtésének legfőbb motorja.
<P>
Vállalkozások és ipar nélkül nem valósulhat meg a munkahelyek védelme, és nem tudjuk biztosítani a polgárok munkához való jogának érvényesülését.
<SPEAKER ID="520" NAME="Pilar del Castillo Vera">
a PPE képviselőcsoport nevében. - (ES) Elnök úr, biztos úr, López Garrido úr, a mostani vita egy olyan kérdésről szól, melyben általában sok mindenben egyetértés van, ez nem az a vita tehát, ahol radikálisan különböző álláspontok ütköznek, az álláspontok inkább csak a megfogalmazás szintjén térnek el. Ezt López Garrido úr és a biztos úr felszólalásából is hallottuk, és ezt tükrözi az az állásfoglalás is, melyet holnap - valamennyi képviselőcsoport támogatásával - szavazásra bocsátunk itt a Parlamentben.
<P>
Mindazonáltal számos problémát kell még megoldanunk, mielőtt az elektromos járművek teljes hatékonysággal tudnának működni, és most e problémák lehető legrövidebb időn belül történő megoldására kell összpontosítanunk annak érdekében, hogy az elektromos járművek a fenntarthatóbb és hatékonyabb energiafogyasztásra irányuló egész projekt részévé válhassanak.
<P>
E tekintetben szeretném felhívni a figyelmet egy már említett kérdésre, amely az állásfoglalásban is szerepel, nevezetesen a kutatás kérdésére. Még mindig számos alapvető probléma vár megoldásra az akkumulátorok és a feltöltés hatékonyságával, valamint a szabványosítás, az átjárhatóság és egyéb hasonló kérdésekkel kapcsolatban.
<P>
E kérdés mihamarabbi megoldása érdekében úgy vélem, elengedhetetlen - ahogy az energiagazdálkodás és más kérdések esetében is -, hogy a kutatásra összpontosítsunk. Ez pénzügyi szempontból rendkívüli erőfeszítéseket igényel mind az európai, mind pedig a nemzeti intézmények részéről.
<SPEAKER ID="521" NAME="Teresa Riera Madurell">
az S&D képviselőcsoport nevében. - (ES) Elnök úr, először is képviselőcsoportom nevében gratulálni szeretnék a spanyol elnökségnek ahhoz, hogy - igen helyesen - prioritásai közé vette az elektromos járművek kérdését, valamint a Bizottságnak, illetve Tajani úrnak is ahhoz, hogy felvállalta ezt a kérdést.
<P>
Mindezt azért, hölgyeim és uraim, mert az, hogy ki tud gyorsan, minőségi és szabványosított termékekkel piacra lépni ebben az iparágban meghatározza majd, hogy kik lesznek e rendkívül szoros verseny jellemezte piac vezetői.
<P>
Abban egyetértünk, Tajani úr, hogy a sikerhez elengedhetetlen az infrastruktúrák és a töltési módszerek szabványosítása. Hogyan gyorsítják majd fel azonban a szabványosítás folyamatát annak érdekében, hogy az ne hátráltassa az elektromos járművek bevezetését az Európai Unióban? Egyetértünk abban, hogy a költségek csökkentése és a hatékonyság növelése érdekében kulcsfontosságú a kutatás és fejlesztés támogatása, hiszen már most is jelentős mértékű a külső technológiai függőségünk. Azt is szeretnénk tudni, milyen európai szintű intézkedések bevezetését tervezik a kutatás előmozdítására, különösen az akkumulátorok vonatkozásában.
<P>
Végül egy Tajani úrhoz intézett kérdéssel fejezném be. A Bizottság gyakran utal a tiszta meghajtású járművekre úgy általában. Az elektromos meghajtású technológia azonban a legfejlettebb. A gyártók nagyon sokféle modellel rendelkeznek, és hamarosan elkezdik azok értékesítését. Nem gondolja, hogy az elektromos járműveket sokkal előbb is be lehetne vezetni Európában, mint a tiszta meghajtású járművek egyéb típusait? Nem gondolja reálisnak azt az elképzelést, hogy az elektromos járművek 2015-2020-ra széles körben elterjedtek lesznek Európában?
<SPEAKER ID="522" NAME="Jorgo Chatzimarkakis">
az ALDE képviselőcsoport nevében. - (DE) Elnök úr, biztos úr, köszönjük nyilatkozataikat. Nagyra értékelem a spanyol elnökség kezdeményezését - és amennyire meg tudom ítélni, ez egy jellegzetesen spanyol esemény -, hogy egy ilyen javaslatsorozatot fogadott el, és hogy felvállalta a vezető szerepet ebben a kérdésben.
<P>
Az elektromobilitásnak kulcsfontosságú szerephez kell jutnia a jövőben. Azonban - mint azt mindannyian tudjuk - még nagyon messze vagyunk a széleskörű elektromobilitás megvalósulásától. Ezért nem szabad elkövetnünk azt a hibát, hogy túl nagy felhajtást csinálunk az elektromos járművek körül, miközben politikai értelemben nem tudjuk teljesíteni a feltételeit. Nem szabad tehát szem elől tévesztenünk a hagyományos közlekedési eszközök fejlesztését sem, hiszen a kőolaj minden bizonnyal még egy jó darabig mobilitásunk hajtóereje lesz.
<P>
A következő pontok azonban kulcsfontosságúak.
<P>
Először is: ahogy ön és a többi felszólaló is említette, szükségünk van egy európai stratégiára a szabványok kialakításában. Az Egyesült Államok és Kína együtt dolgoznak az elektromos akkumulátortöltők kialakításán. Ebben nem szabad lemaradnunk. Élen kell járnunk, és nem engedhetjük meg, hogy az európai hiúság vezéreljen. A franciák gyorsabbak vagy a németek, netán a spanyolok? Mindannyiunknak össze kell fognunk és a Bizottságnak mindenképpen vezető szerepet kell vállalnia ebben. Költséghatékony, nagy teljesítményű akkumulátorokat kell kifejlesztenünk.
<P>
Másodszor: valamennyi területre ki kell terjesztenünk a hálózati infrastruktúrát. Számunkra ez azt jelenti, hogy az ezzel kapcsolatos támogatási lehetőségeket célzottabb formában kell összpontosítanunk a kohéziós területre, a régiókra és a vidéki területek fejlesztésére. A polgároknak biztosítani kell a határokon átnyúló elektromobilitás használatát, másképpen nem fogják ezt a közlekedési formát választani.
<P>
Harmadszor: az elektromos járműveket is számításba kell vennünk széndioxid-kibocsátásunk kiszámításánál. Az állományszámításokat végző autógyártók egyelőre nem tudják bevonni számításaikba az elektromos járműveket. A jövőben be kell tudnunk vonni ezeket a számításokba.
<P>
Negyedszer: adókedvezményeket kell kínálnunk az elektromos járművekre Európa-szerte. Ez az akkumulátorokra is érvényes, melyek még mindig a legdrágább alkatrészek. E tekintetben kutatásokra van szükség, de az adókat is össze kell hangolnunk.
<SPEAKER ID="523" NAME="Michael Cramer">
a Verts/ALE képviselőcsoport nevében. - (DE) Elnök úr, hölgyeim és uraim, Európában a közlekedés felel a széndioxid-kibocsátások mintegy 30%-áért, melynek legnagyobb részét a közúti szállítás teszi ki. Elkerülésre, váltásra és fejlesztésre van tehát szükség. Meg kell találnunk a legkörnyezetkímélőbb járműmeghajtási technológiát. Az elektromos járművek közé tartoznak a vonatok, villamosok, buszok, személygépkocsik és a kerékpárok is. Ennek előfeltétele azonban, hogy nem szabad újjáélesztenünk a veszélyes atomenergia-előállítást, és ez az oka annak, amiért a megújuló energiaforrások használata alapfeltétel. Továbbá az egész ciklus eredményének, az előállítástól kezdve a használaton keresztül a hulladékig és annak hasznosításáig pozitívnak kell lenni. Csak ebben az esetben fogja a Zöldek/az Európai Szabad Szövetség Képviselőcsoportja támogatni az elektromobilitást.
<P>
A jelenlegi személygépkocsi-állomány elektromos járművekkel való helyettesítése a forgalom torlódását sem oldja meg, és az éghajlatot sem védi. Az autós közlekedésnek öt hátránya van: a zaj, a szennyező anyagok, a balesetek magas száma, a költségek és a terület-felhasználás. Az elektromos járművek legfeljebb csak a kibocsátás problémáját oldják meg. A felhasznált földterület már önmagában is roppant nagy mértékű. Ezért Németország például felvállalta, hogy 2020-tól napi 30 hektárra korlátozza a betonnal és aszfalttal borítható területek nagyságát. Jelenleg ez napi 117 hektár. Ezért a járművek számát is csökkenteni kell. A fennmaradó autók, vonatok, buszok, villamosok és elektromos kerékpárok esetében pedig a legkörnyezetbarátabb technológiákat kell alkalmaznunk. Amennyiben ez az elektromobilitás lesz, akkor szükségünk lesz európai és nemzetközi szabványosításra.
<P>
A Zöldek az állásfoglalás mellett szavaznak.
<SPEAKER ID="524" NAME="Edvard Kožušník">
az ECR képviselőcsoport nevében. - (CS) Hosszú időt töltöttem a szabályozás és bürokrácia problémájának vizsgálatával saját hazámban. Önök közül legtöbben valószínűleg csak a Prágától az Európai Parlament strasbourgi épületéig megtett, 866 kilométeres kerékpártúrámról ismernek. Azt azonban legtöbben nem tudják, hogy Prágában elektromos kerékpárral közlekedem. Nem vagyok szélsőséges környezetvédő. Gyakorlati megfontolásból használom, mert megtérül a számomra, hiszen gyorsabb a prágai forgalomban és öltönyben is tudom használni. Véleményem szerint ez az a megközelítés, amit az elektromos járművek szabványosításának kérdésében is alkalmaznunk kell.
<P>
Az a megtiszteltetés ért, hogy a szabványosításra és normalizálásra vonatkozó EP-jelentésről szóló Belső Piaci és Fogyasztóvédelmi Bizottság előadójaként lehetek itt. Júniusban meghallgatást szervezünk erről a kérdésről Tajani biztos úr részvételével, és nagy örömömre szolgál, hogy ezt fontos kérdésként kezeli. Ott bizonyára több lehetőség lesz mindezek megvitatására. Jobban, mint valaha, Európának most versenyképesnek kell lennie, és szüksége van az innovációra. A szabványosítás azonban csak egy az ipar támogatását célzó eszközök közül. Én magam egyetértek abban az ipar képviselőivel, hogy az elektromos járművekre vonatkozó brüsszeli szabályozások végzetesek. Az innovációra való törekvésnek nem szabályozásokból kell fakadnia, hanem szükségletből. Ha parancsra történik a fejlesztés, a járművek elfogadhatatlanul drágák lesznek, és senki sem fogja megvásárolni őket. Egyébként az elektromos kerékpár, amit használok, Kínában készült.
<SPEAKER ID="525" NAME="Marisa Matias">
a GUE/NGL képviselőcsoport nevében. - (PT) Elnök úr, biztos úr, López Garrido úr, úgy gondolom, nagyon fontos, hogy alaposan átgondoljuk és megvitassuk az elektromos járművek kérdését. Sok kérdés, amit szerettem volna felvetni, már előkerült. Ennek ellenére szeretném hangsúlyozni, hogy mindez fontos, hiszen a kezdetektől fogva már rendelkezésünkre álló fejlesztési modellen belül kell gondolkodnunk a kérdésről, és az elektromos járművek kérdése kulcsfontosságú e modell újragondolása szempontjából, akár a fosszilis tüzelőanyagoktól való függés csökkentésére, akár a széndioxid-kibocsátás csökkentésére - ahogy erről már szó volt -, akár pedig a jobb energiahatékonyságra és a megújuló energiaforrások kihasználási lehetőségeinek növelésére gondolunk.
<P>
Két dolgot azonban alapvető fontosságúnak tartok. Addig nem foglalkozhatunk egyik említett stratégiával sem, amíg - mindenekelőtt - nem integráljuk ezeket egy olyan, szélesebb körű mobilitási stratégiába, amely túlmutat az autóiparon és más közlekedési módokat is magába foglal. Sokkal kiterjedtebb stratégiára van szükség, máskülönben nem fogjuk tudni megoldani a problémát. A második, szintén meglehetősen fontos dolog, hogy a jelenlegi válságot is számításba kell vennünk mindezeknél. Tekintettel a válságra, ki kell használnunk a lehetőséget arra, hogy átképezzük a munkaerőpiacot a negatív társadalmi hatások elkerülése végett. Több negatív társadalmi hatással már nem tudunk megbirkózni, ezért tartottam fontosnak, hogy a stratégiát integrált módon alakítsuk ki és közelítsük meg, ahogy arra a Parlamentben holnap benyújtandó állásfoglalási indítványban is törekedtünk.
<SPEAKER ID="526" NAME="Laurence J.A.J. Stassen" AFFILIATION="NI">
(NL) Elnök úr, amikor Ford úr legyártotta az első autót, ezt mondta: "Autónk bármely színben rendelkezésre áll, feltéve, hogy a szín a fekete." Azóta sem nagyon változott semmi. Egy autó bármely modellben rendelkezésre áll, feltéve, hogy a modell környezetbarát. Nincs ellenvetésem a környezetbarát megoldásokkal szemben, de a radikális baloldali politikusok mostanra már megfizethetetlenné tették a környezetvédelmet. A fogyasztó irreálisan sokat fizet, és ezt leplezik el a különböző kormányzati támogatások, a környezetvédelem azonban rendkívül drága, és egyáltalán nem lenne kifizetődő, ha az adófizetők által fizetett összes támogatást megvonnák. Most pedig szabványosított elektromos autót szeretnénk az Európai Unióban.
<P>
A holland Szabadság Párt nem gondolja, hogy az Európai Uniónak ezzel kellene foglalkoznia, ez inkább az ipar dolga. Ezenkívül az elektromos autó jelenleg használhatatlan. Az akkumulátorok és élettartamuk még mindig túlságosan korlátozottak és rendkívül káros anyagokat tartalmaznak. Ha nemsokára emberek milliói akarják majd feltölteni és csatlakoztatják esténként az áramhoz elektromos autóikat, az összes biztosíték azonnal ki fog égni és a fények szó szerint kialszanak, mert a hálózatok nem bírják majd a terhelést. Ráadásul az elektromos autókhoz szükséges többletáramot külön erőművekben kell majd előállítani.
<P>
Röviden, az elektromos autó megfizethetetlen és szennyező, túlságosan megterheli a hálózati kapacitást, és általában nem is túl szemet gyönyörködtető, akár fekete, akár nem. Ezért nem akarunk elektromos autókra vonatkozó európai szabványosítást - sem most, sem a jövőben.
<SPEAKER ID="527" NAME="Ivo Belet" AFFILIATION="PPE">
(NL) Elnök úr, soros tanácsi elnök úr, biztos úr, hölgyeim és uraim, mindenekelőtt arra kérem önöket, hagyják figyelmen kívül az előttem felszólaló hihetetlenül ostoba megjegyzéseit. Továbbá szeretnék rámutatni, hogy - amint ezt elnök úr is említette már - az autóipar a legfontosabb iparág az Európai Unióban, és a jövőben is rendkívül fontos lesz mind a munkáltatók, mind pedig a munkavállalók és a munkahelyek szempontjából. Véleményem szerint amilyen gyorsan csak lehet, át kell térnünk az elektromos járművekre, ahogy azt a biztos úr már elmondta. Ezért kell most végrehajtanunk a cselekvési tervet, melyet ön, biztos úr, egy hete nyújtott be.
<P>
Három prioritást szeretnék kiemelni a cselekvési tervből. Először is: maguk a munkavállalók. Nyilvánvalóan szükségük van képzésre ahhoz, hogy az új technológiákkal tudjanak dolgozni, és ez az, amire állásfoglalásunkban nagy hangsúlyt helyeztünk. Ezt a kérdést önnek emelem ki. A képzések terén rendkívüli erőfeszítésekre van szükség, különösen az Európai Szociális Alapon keresztül.
<P>
Másodszor, biztos úr és elnök úr: a jövő járművei, különösen pedig az elektromos akkumulátorok. Ezt a kérdést már érintettük, de nem lehet elégszer hangsúlyozni. Mi, az Európai Unió, a globális vezető szerep megszerzésére törekszünk, és ha másra nem, legalább arra, hogy lépést tudjunk tartani a kínaiakkal. Amennyiben ezt el akarjuk érni, az akkumulátortechnológiának abszolút prioritást kell biztosítani a hetedik és nyolcadik kutatási és fejlesztési keretprogramban. Ehhez némi átrendezésre lesz szükség, és erre figyelmet kell szentelnünk.
<P>
Harmadszor: a feltöltési infrastruktúra. Az előző felszólalóval szemben úgy gondolom, a következő év végéig létre kell hoznunk egy európai szabványt, és ez szerepel is az önök tervében. Máskülönben a széttöredezett piaci viszonyok között elakadunk. Biztos úr, elnök úr, hölgyeim és uraim, egyedülálló lehetőségünk van arra, hogy új lendületet adjunk az európai munkahelyek növekedésének, és hogy elkerüljük azt, hogy Kínában gyártott termékek és alkatrészek árasszanak el bennünket. Még nem késő ezt elkerülni.
<SPEAKER ID="528" NAME="Judith A. Merkies" AFFILIATION="S&amp;D">
(NL) Elnök úr, biztos úr és miniszter úr, a következő néhány kérdésről szeretnék szólni: technológia, semlegesség, szabványosítás, intelligens mérés és nyersanyagok. Először is gratulálni szeretnék a Bizottságnak, hogy egy technológia-semleges megközelítést fogadott el. Támogatom ezt, mivel a járművek energiahatékonyságát ambiciózus széndioxid-kibocsátásra vonatkozó jogszabályokkal kell szabályozni, és a zöld technológia mellett kell döntenünk. A technológia magától kiválasztódik majd. A Parlamentben szokás dicséreteket osztani, és ezzel nincs is semmi problémám, azonban engedelmével, elnök úr, a dicséretet egy következő alkalomra tartogatom, mert úgy gondolom, hogy a Bizottság meglehetősen elkésett az elektromos járművek szabványosításával. Ön említette a feltöltőcsatlakozásokat, az akkumulátorokról azonban nem esett szó. A szabványok 2012-től állnak majd rendelkezésre, és talán 2013-tól alkalmazni kezdik őket. Javasolhatom, hogy tegyenek meg mindent a folyamat felgyorsítása érdekében?
<P>
Egyáltalán nem említette az intelligens mérést az autókban, de beszélt az intelligens feltöltésről. Megkérhetem, hogy következő közleményükből ne felejtsék ki az intelligens mérést, ugyanis ez a mobilitás kezelésének és az energiaadó kivetésének egyetlen lehetséges módja, amennyiben erre szükség van. A nyersanyagokkal kapcsolatban pedig mindenféle lehetőségekről beszélt, de az igazat megvallva, a lítium ilyen nagy mennyiségben nem áll rendelkezésre. Megkérném, hogy még dolgozzanak a kérdésen, és végezzenek több kutatást annak érdekében, hogy egyéb alternatívákat találjon e szűkösen rendelkezésre álló alapanyag helyett.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Elnök úr, az Európai Uniónak a kutatás és az innovációs tevékenység összehangolására, valamint a beruházások összevonására van szüksége ahhoz, hogy ösztönözze az elektromos járművek üzemanyag-technológiájának fejlesztését. Az európai piacnak fel kell gyorsítania az akkumulátorok feltöltésére szolgáló infrastruktúra kiépítését, valamint biztosítania kell a megfelelő pénzügyi ösztönzőket annak érdekében, hogy a fogyasztók megvásárolják az elektromos autókat.
<P>
A járművek szabványosítása és univerzális használhatóságuk biztosítása az európai piacon elengedhetetlen feltétel. Prioritásaiban és különösen az idén februárban San Sebastianban megtartott ülésen a spanyol elnökség egyértelműen kifejezésre juttatta, hogy szükség van egy egységes álláspont kialakítására mind Európában, mind pedig világszerte. Remélem, hogy az európai kivitelezők hozzájárulnak majd a 2020-as stratégia megvalósításához azáltal, hogy modern megoldásokat hoznak létre az elektromos járművek intelligens elektromos hálózatokhoz történő csatlakozására.
<P>
Mindazonáltal nem szabad elfeledkeznünk arról, hogy az előttünk álló változásokat kiegyensúlyozott módon kell bevezetni, megfelelő harmonizációs intézkedések segítségével, valamint olyan energiaforrások használatával, melyek már használatosak a motorgyártásban, mint például a propán, bután és a természetes gázok, melyek mindegyike ökológiai szempontból kedvező. Az elektromos autókat, a széndioxid-kibocsátás csökkentésének folyamatában betöltött jelentőségüket és hatékonyságukat a széndioxid-kibocsátás szempontjából alaposan meg kell vizsgálni.
<SPEAKER ID="531" NAME="Mario Pirillo" AFFILIATION="S&amp;D">
(IT) Elnök úr, hölgyeim és uraim, az Európai Unió lépéseket tesz annak érdekében, hogy új alternatívát eszeljen ki a hagyományos járművek mellé: az elektromos járműveket. Hálás vagyok ezért a spanyol elnökségnek, azért, hogy politikai programjába belevette ezt a fontos kérdést. Tajani biztos úrnak is hálás vagyok az általa felvetett gondolatokért.
<P>
Számos tagállam eszközöl befektetéseket és indult meg a tiszta technológia e formájának alkalmazása felé, Európának azonban világosan át kell gondolnia az infrastruktúra, a biztonsági előírások, a feltöltőrendszerek és az átjárhatóság kérdését. Már eddig is nagy haladást értünk el az autók széndioxid-kibocsátásának csökkentése terén, és remélem, hogy az innováció segítségével az elektromos autó is nemsokára megfizethető közlekedési eszközzé válik a lakosság számára is.
<P>
Különösen fontos az új technológiák támogatása akkor, amikor alacsony széndioxid-kibocsátású gazdaság kialakítására törekszünk. Az engedmények azonban nem büntethetik a hagyományos autóipart, amely már idáig is sokat tett és folyamatosan tesz is a fenntartható mobilitás elősegítése érdekében.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Elnök úr, örömmel üdvözlöm a tiszta és energiatakarékos járművekről szóló legújabb közleményt. Az elektromos autók megjelenése a piacon versenyelőnyt jelenthet az európai ipar számára. Nem szabad azonban elfelejtenünk, hogy az autóiparban jelenleg Európa világelső, és ezt a versenyelőnyt nem tehetjük kockára.
<P>
Ezért felhívom a Bizottságot és a tagállamokat, hogy teremtsék meg a szükséges feltételeket ahhoz, hogy létrehozhassuk az elektromos járművek belső piacát. Felhívnám a figyelmet továbbá arra, hogy szükség van az akkumulátorok és a különböző tagállamokban lévő kompatibilis feltöltőpontok szabványainak harmonizációjára. Fontos ezenkívül adókedvezmények és a fogyasztók számára megfelelő villamosenergia-árak kialakítása. Egy másik kulcsfontosságú feladat a villamosenergia-hálózatok modernizációja. Szorgalmazom a kutatásba és fejlesztésbe, az intelligens hálózatokba és akkumulátortechnológiába történő beruházások mértékének növelését az akkumulátorok alapanyagainak hatékonyabb felhasználása érdekében. Ezért arra kérem önöket, hogy tegyünk meg mindent azért, hogy Európa megtarthassa globális vezető szerepét az autóiparban.
<SPEAKER ID="533" NAME="Bernd Lange" AFFILIATION="S&amp;D">
(DE) Elnök úr, soros tanácsi elnök úr, biztos úr, én is szeretném megköszönni a spanyol elnökségnek és a Bizottságnak, hogy előtérbe helyezték az elektromobilitás kérdését. Én is úgy vélem, hogy felhasználhatjuk az elektromobilitást az európai közlekedésgazdaság felélénkítésére, valamint, hogy erre az értékteremtés és a munkahelyek megőrzése érdekében szükség van.
<P>
Azonban - egy újabb metaforával élve - bele kell taposnunk a gázpedálba, mert az elektromobilitás kérdése számos szakpolitikai területet érint. Itt van természetesen a szabványosítás, a technológia, de az elektromobilitásnak a közlekedési rendszer egészébe történő integrálásának kérdése is, hiszen szükség lehet új mobilitási formákra, különösen a városi térségekben. Megújuló energiaforrásokat kell használnunk, és szükségünk van nyersanyagokra, tehát a kereskedelem is érintett. Ezért arra kérem önt, biztos úr, hogy amennyiben lehetséges, az elektromobilitás kérdését továbbra is illesszék bele a Cars 21 csoport munkájába.
<SPEAKER ID="534" NAME="Lambert van Nistelrooij" AFFILIATION="PPE">
(NL) Elnök úr, biztos úr, tegnap a Parlament tele volt polgármesterekkel, akik csatlakoztak a "Polgármesterek Szövetsége" kezdeményezéshez, valódi kötelezettséget vállalva egy alacsony széndioxid-kibocsátású gazdaság megteremtésére. A vita során nagy hatást gyakorolt rám, hogy ezek a polgármesterek készek voltak konkrét intézkedéseket tenni polgáraink jóléte érdekében, és hajlandóak voltak kötelezettségvállalásaikat végig is vinni. Az elektromos autó nagyszerű iránymutató kezdeményezés. Európa hagyományokkal és jó hírnévvel rendelkezik a minőség terén. Globális szinten azonban - és itt meg kell néznünk az elektromos autók Kínára vonatkozó számadatait -, valóban bele kell taposnunk a gázpedálba, ahogy a Bizottság közleményében is szerepel.
<P>
Ezek a polgármesterek felvetették az intelligens városok ötletét. Láthatjuk, hogy van lehetőség egy nagyobb lépés megtételére az elektromos autók, és úgy általában a közlekedés előmozdítása érdekében, különösen a városokban. E tekintetben az akkumulátorok, feltöltőpontok stb. szabványosítása valóban rendkívül fontos lépés. Hazám, Hollandia döntést hozott. Igent mondtunk egy német csatlakozóra. Nos, ezt nevezem európai gondolkodásnak, és így most együtt, a 6 pólusú Mennekes csatlakozóval megyünk tovább. Ezt a gondolkodásmódot kell követnünk, és így összekapcsolhatjuk legjobb technológiai vívmányainkat.
<P>
Még két megjegyzésem lenne. Először is: nincs megfelelő kommunikációs stratégiánk. Kezdettől fogva nagyszerű eszköz volt ez a projekt ahhoz, hogy Európát közelebb vigyük a polgárokhoz, és Európa ennek nagyobb hírverést kelthetne. Az emberek nem fognak elmenni a választásokra, és mit tehet ezért Európa?
<P>
Valójában ez egy olyan téma, amihez érdemes az európai jelzőt hozzáilleszteni: Európai Áram. Ezt érdemes továbbvinnünk, mert nagyobb ismertséget fog szerezni az ilyen jellegű projekteknek, és a folyamat közben "Európa-biztossá" válhatunk. Egy európai projekten dolgozunk, munkahelyek megőrzése és a piacvezető szerep megszerzése érdekében, úgyhogy ezt talán kicsit világosabban is lehetne kommunikálni.
<SPEAKER ID="535" NAME="Antonio Cancian" AFFILIATION="PPE">
(IT) Elnök úr, López Garrido úr, hölgyeim és uraim, köszönjük a jelentést, Tajani úr. Az elektromosautó-projekt egészen 2006-ra nyúlik vissza, és valamennyi intézmény egyetért abban, hogy ez egy érvényes projekt. Az Európai Parlament már 2008-ban kimondta erre vonatkozó ítéletét, a Bizottság már 2006-ban kibocsátott egy közleményt az intelligens autókról, most pedig a jelenlegi biztos komoly és gyakorlati erőfeszítéseket tesz annak érdekében, hogy a közeljövőben piacra dobhassuk ezeket az autókat. Hallottam Zapatero miniszterelnököt, amikor bemutatta a programot, és szó szerint úgy említette az elektromos autók kérdését, mint a spanyol elnökség hat hónapjának kulcsfontosságú prioritását.
<P>
Ismét elmondanám, hogy egy ilyen fajta fogékonyságnak gyakorlatiassággal kell párosulnia: gyakorlatiassággal a meghajtás technológiája tekintetében, gyakorlatiassággal a felszerelés tekintetében és gyakorlatiassággal a feltöltőrendszerek tekintetében - ezek azok az elemek, amelyekre szükség van és lesz is a jövőben az elektromos autók működéséhez. Az elektromos járműveknek megvan az az előnye, hogy könnyen beilleszthetők a közlekedésbe, és gyártásukhoz sincs szükség nagyobb infrastruktúra kiépítésére, mely okok miatt vélem úgy, hogy a kérdés stratégiai fontosságú. Továbbá ne feledkezzünk el - biztos úr, ne feledkezzen el - a hidrogén üzemanyagcellás prototípusokról sem, melyek ugyanennyire fontosak.
<P>
Ma már vannak hibrid autók a piacon, és a hibrid modell működik mind az elektromos, mind a hidrogén autók esetében: a hidrogén metánnal, a többi modell pedig hagyományos dízel- vagy benzinkomponensekkel. Az alternatív üzemanyag-meghajtású járművek gondolata nyerő ötlet, melyet jól bizonyít, hogy piaci részesedésük 2008 óta mintegy megduplázódott. Azonban még mindig csak az összes nyilvántartott jármű 1,3%-át teszik ki. Helyes úton vagyunk, de kezdünk kifutni az innovációra fordítható időből, mely a környezetvédelem és a munkaerőpiac támogatását célozná.
<SPEAKER ID="536" NAME="Artur Zasada" AFFILIATION="PPE">
(PL) Elnök úr, Tajani úr, a mai vita fényében szeretném felhívni a figyelmet egy újabb veszélyre, mely az elektromos és hibrid járművek elterjedésével jelentkezett. Röviden arról van szó, hogy városi környezetben ezek a járművek túl csöndesek.
<P>
Paradox módon az alacsony zajszint, melyet különben előnyként könyvelhetnénk el, komoly veszélyt jelent a gyerekek, idősek, és különösen a vakok számára. Ezért már most gondolkodnunk kell azon, hogyan kerülhetők el a hibrid autók által okozott balesetek, hiszen az egyetlen általuk keltett zaj a gumik súrlódása az aszfalton. A következő kérdésekre kell mielőbb választ találnunk: adjanak-e ki valamilyen hangot ezek a járművek, és ha igen, milyet és mennyire hangos legyen? Nem kéne már most arra köteleznünk a gyártókat, hogy olyan rendszereket fejlesszenek, melyek figyelmeztetnek arra, hogy jármű közeledik, és ezeket szabványként vezessük be?
<SPEAKER ID="537" NAME="Elnök">
Most a "catch-the-eye" eljárásra térünk át, és mindjárt elmagyarázom, milyen kritériumokat fogok alkalmazni, hogy aztán senki ne bántódhasson meg vagy legyen dühös rám.
<P>
Még mindig számos napirendi pont áll előttünk. Ezért ez alkalommal öt képviselőnek fogok szót adni, és azoknak lesz elsőbbségük, akik még nem szólaltak fel a kérdéssel kapcsolatban. Természetesen a különböző képviselőcsoportok egyenlő bánásmódban részesülnek majd.
<SPEAKER ID="538" NAME="Alfredo Pallone" AFFILIATION="PPE">
(IT) Elnök úr, hölgyeim és uraim, tényleg nagyon rövid leszek, nem utolsósorban azért, mert teljes mértékben egyetértek azzal, amit Tajani úr és López Garrido úr mondott. Valójában egyáltalán nem azt a beszédet fogom elmondani, amit előkészítettem, mert ön, López Garrido úr, egy olyan vitát indított el, melyet mindenképpen le kell folytatnunk az Európai Unión belül.
<P>
Hadd fejtsem ki. Az elektromos autókkal kapcsolatos környezetvédelmi kérdéseket is félreteszem most azért, hogy a foglalkoztatási problémákról beszélhessek: ön, Tajani úrral együtt, megemlíti, hogy ha Európa védeni szeretné magát a feltörekvő országokkal szemben, és nemzetközi szinten meghatározó tényezővé szeretne válni, akkor nem feledkezhet meg a kutatásról és az innovációról.
<P>
A valódi kérdés most, melyet az Európai Parlamentnek meg kell vitatnia, hogy milyen Európát szeretnénk és milyen viszonyt kívánunk kialakítani a tagállamok között. Amikor azt látom - különösen a bizottságomban -, hogy jellemzően a tagállamok egymással versenyeznek az adócsökkentés terén, akkor azt kell mondjam, hogy egyáltalán nem értették meg, miről szól Európa. Köszönöm, López Garrido úr, köszönöm, Tajani úr: a kutatás és az innováció valóban a világgazdaság idegközpontjává teheti az Európai Uniót.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) A közúti közlekedés felelős azon ágazatok szennyezőanyag-kibocsátásának 28%-áért, amelyek nem vesznek részt a kibocsátáskereskedelmi rendszerben. A jelenlegi jogszabályi rendelkezések értelmében az autógyártók legkésőbb 2020-tól csak olyan járműveket gyárthatnak, melyek szennyezőanyag-kibocsátási szintje 120g CO2/km alatt van. Ezenkívül a járműgyártók árkedvezményeket is nyújthatnak a vevőknek, amennyiben régi, kevésbé környezetbarát autóikat olyan járműre cserélik, melynek alacsonyabb a szennyezőanyag-kibocsátási szintje.
<P>
Ennek eredményeképpen 2009-ben az Európai Unióban 7%-kal emelkedett a hibrid és elektromos autók iránti kereslet. Ezek az autók különösen alkalmasak a városi vezetésre. Az elektromos és hibrid autók használatának nagyarányú elterjedése a meghajtásukat biztosító infrastruktúra kiépítettségének mértékétől függ. E tekintetben az elektromos járművek szabványosítása kulcsfontosságú.
<SPEAKER ID="540" NAME="João Ferreira" AFFILIATION="GUE/NGL">
(PT) Elnök úr, az elektromos járművekkel kapcsolatos problémák, mint például - többek között - az akkumulátorok előállításával járó környezetszennyezés, a stratégiai fontosságú alkotórészek - mint például a lítium - beszerzési nehézségei, valamint a járművek korlátozott választéka miatt nem tanácsos kereskedelmi vagy hirdetési kockázatokat vállalni.
<P>
A problémák ellenére azonban ezek a járművek fontos alternatívát nyújtanak, amelyet megfelelően át kell gondolnunk. Mindazonáltal soha nem fogják teljes mértékben helyettesíteni a jelenlegi fosszilis tüzelőanyag- meghajtású járműveket.
<P>
Mai, autóközpontú társadalmunk tehát felfüggesztett ítéletet kapott. Ezért van égető szükség arra, hogy azonnali kezdettel növeljük a tömegközlekedés valamennyi fajtájának használatát, és mindenki számára hozzáférhetővé tegyük ezeket, különösen az elektromos meghajtású járművek használatát: a felszín feletti és felszín alatti vasúthálózatokat, a nehéz és könnyű járműveket, a gyorsvillamosokat, trolibuszokat stb. Közép- és hosszú távon az autók - még az elektromos autók is - csupán kiegészítő szerepet kaphatnak a családok sajátos igényeinek kielégítésében.
<SPEAKER ID="541" NAME="Jaroslav Paška" AFFILIATION="EFD">
(SK) Az elektromos autók használata a szigorú környezetvédelmi normák betartásának egyik lehetőségeként jelenik meg, hiszen nem bocsátanak ki a környezetre káros anyagokat.
<P>
Számos európai és ázsiai autógyár már kifejlesztette ezeket a járműveket és készen áll arra, hogy piacra dobja azokat. A járművek szélesebb körű terjesztését gátolja azonban, hogy hiányoznak a töltőállomások paramétereit meghatározó szabványok, illetve az olyan hardver- és szoftvermegoldások, melyek lehetővé tennék az Európába importált, különböző gyártók által készített járművek hatékony és gyors töltését egy sűrűn létesített állomáshálózaton belül. Miközben az Európai Bizottság vizsgálgat, fontolgat és előkészületeket tesz, japán barátaink keményen dolgoznak. Tokióban az elektromos járművek gyártói szövetségbe tömörültek, mely már készíti a járművekre vonatkozó közös szabványokat, és az európai gyártóknak is együttműködést ajánl.
<P>
Annak érdekében, hogy mihamarabb teret adhassunk az elektromos járműveknek, felhívom a Bizottságot, hogy mihamarabb fogjon össze a japán gyártókkal, és aktívan támogassa az elektromos járművekre vonatkozó globális szabványok bevezetését.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Elnök úr, Európa 2020 és az elektromos autó. Az innováció és versenyképesség már önmagában tudást jelent. Számos régió innovációs politikájának lendülete és hatékonysága szempontjából előrébb jár, mint maga az állam, melynek része.
<P>
Baszkként büszkén jelenthetem be önöknek, hogy öt évvel ezelőtt megkezdtük egy gépjármű-intelligencia központ kialakítását. Ma már több mint 50 vállalat vesz részt az elektromobilitásra irányuló, Európa egészére vonatkozó kutatásban, fejlesztésben és innovációban.
<P>
Baszkföldön található az a konzorcium is, melynek képviselői tapasztalataikról jelentést tettek ennek a Háznak: a Hiriko, a városi utazásra tervezett modulos szerkezetű elektromos autó. Mindez az állami és magánszféra közötti partnerség keretében és regionális támogatással valósult meg, ami azt jelentette, hogy Spanyolország, amely egészen az utolsó pillanatig nem vett részt a munkában, beemelhette programjába ezeket az eredményeket és Baszkföldön tarthatta innovációs csúcstalálkozóját.
<P>
A régióknak és tudásuknak egyszer s mindenkorra központi jelentőséget kellene tulajdonítanunk, ha nagyobb részvételen alapuló és hatékonyabb Európát szeretnénk kialakítani. Ekkor az állásfoglalásban kitűzött jövőbeni feladatok - melyeket támogatunk - könnyebben megvalósíthatók lesznek.
<SPEAKER ID="543" NAME="Diego López Garrido">
a Tanács soros elnöke. - (ES) Elnök úr, szeretnék köszönetet mondani a képviselőknek, akik megtapsolták a Tanács spanyol elnökségének kezdeményezését, melyben az elektromos járművek támogatását az elnöki program egyik prioritásává emelte.
<P>
Az előadóknak is szeretnék köszönetet mondani, akik hozzájárultak az állásfoglalási indítványhoz, amelyről holnap fog szavazni a Ház, és akik közül néhányan felszólaltak. Közéjük tartozik Riera asszony, del Castillo asszony, Cramer úr és Matias asszony. Nagyra értékelem felszólalásaikat, melyek - több más felszólalással együtt - egyértelművé teszik, hogy ez az Európai Unió stratégiai célkitűzése, ugyanakkor az elektromos járművek előállításával és terjesztésével, tömeges fejlesztésével kapcsolatos még mindig meglévő nehézségekre is rámutattak, valamint arra, hogy szükség van valamennyi politikai és gazdasági szereplő támogatására. Bilbao asszony éppen most említette a régiók kulcsfontosságú szerepét az elektromos járművek fejlesztésében.
<P>
Meggyőződésem, hogy az Európai Uniónak mindezen tényezőket figyelembe kell vennie a jövőben.
<P>
Ezért is szeretnék néhány dologra rámutatni, melyek véleményem szerint az elektromos járművek mellett szóló érvek. A végén azonban meg fogom említeni azokat a nehézségeket vagy akadályokat is, melyeket úgy gondolom, hogy le kell majd küzdenünk.
<P>
Az előnyökre térve: véleményem szerint két olyan fő jellegzetessége van az elektromos járműveknek, melyek jelentős előnyt nyújtanak. Az egyik a technológia, a másik az energia.
<P>
Ami a technológiát illeti, az elektromos jármű-technológia már létezik. Már működik is. Valójában már több mint 90 olyan különböző elektromos járműmodellt reklámoznak a járműgyártók, melyet a közeljövőben terveznek piacra dobni.
<P>
Ugyanakkor azt is be kell látnunk, hogy ezen technológiai megoldások némelyikét fejleszteni kell, mert még nem tökéletesen megoldottak, mint például az akkumulátorok és a feltöltés kérdése, vagy a Zasada úr figyelmeztetésében említett zajmentes működés és annak veszélye a járókelőkre nézve. Úgy vélem, nagyon fontos, hogy a részéről elhangzottakat figyelembe vegyük.
<P>
Ezen felül az elektromos járművek által használt technológia a leghatékonyabb és legkörnyezetkímélőbb. Az elektromos jármű-technológia hatékonysága a 60%-ot is elérheti, míg a hagyományos motorok hatékonysága mindössze 20%.
<P>
Továbbá ami az energiafelhasználást illeti, az elektromos járművek objektíven hozzájárulnak a ma délután az Európa 2020 és az éghajlatváltozás elleni küzdelem kapcsán említett és 20/20/20 célkitűzésekként ismert célok megvalósulásához. Tárolási kapacitásuknak köszönhetően az elektromos járművek olyan technológiával rendelkeznek, mely segít ellensúlyozni a megújuló energiaforrások egyik problémáját, negatívumát, illetve gyenge pontját. Az elektromos járművek támogatják a megújuló energiaforrásokat, melyeknek egy gyenge pontjuk van: nem egyenletesek. Az elektromos járművek saját jellegzetességeik révén ellensúlyozzák ezt az egyenetlenséget.
<P>
Ráadásul az energiabiztonságot is elősegítik. Például számos olyan ország van Európában, melynek nincsenek olajtartalékai, és az elektromos autók ellensúlyozhatnák ezt a hiányosságot, és hozzájárulhatnának az Unió egyik stratégiai céljának megvalósításához: az energiabiztonságra való törekvéshez, ami - mint ahogy azt már tapasztalhattuk - rendkívül sérülékennyé teszi társadalmunkat.
<P>
Végül, mindezek ellenére, mindezen előnyök ellenére az elektromos járművek egyértelműen megkövetelik majd, hogy változtassunk számos gyártási rendszerünkön, illetve sok, korábban már említett technológiai megoldáson, az emberek szokásain és az áramelosztó hálózatokon is, valamint szükségessé teszik azt is, hogy új kommunikációs stratégiát alakítsunk ki, ahogy arra van Nistelrooj úr nagyon helyesen rámutatott.
<P>
Vagyis az elektromos járműveknek rengeteg előnye van, de vannak nehézségek és akadályok is, és ez egyértelműen azt jelenti, hogy pozitív európai szemlélettel kell megközelítenünk a kérdést; azt jelenti, hogy Európa kormányainak, a Bizottságnak és e Parlamentnek, amely holnap számos állásfoglalásról fog szavazni, különös figyelmet kell szentelnie ennek a kérdésnek. Ezért olyan fontos, hogy ez a három intézmény - a Tanács, a Bizottság és az Európai Parlament - együtt dolgozzák ki az elektromos járművekre alkalmazandó stratégiai irányelveket.
<SPEAKER ID="544" NAME="Antonio Tajani">
a Bizottság alelnöke. - (IT) Elnök úr, hölgyeim és uraim, úgy vélem, a spanyol elnökség helyesen járt el, amikor az elektromos autókkal kapcsolatos stratégiát széles - szélesebb - kontextusba helyezte, ami nem csak az elektromos autókra vonatkozik, hanem az egész autóipar fejlesztésére, az európai ipari politika keretében. Ily módon a stratégia azt vizsgálja, milyen lesz az ipar, az ipari fejlődés és a munkahelyteremtés az elkövetkező évtizedekben.
<P>
A határozat tehát, melyet a Bizottság támogat - egy kétpólusú stratégián keresztül, mely nem zárja ki a hagyományos járművek széndioxid-kibocsátásának csökkentésére irányuló erőfeszítéseket - két területet céloz meg: a belső égésű motorral rendelkező autókat, melyek fejlesztésre szorulnak, valamint a technológiát és kutatást, mert ahogy Bilbao Barandica asszony és Pallone úr említették, ha le akarjuk küzdeni a globális piac kihívásait, nagyon is helyénvaló, hogy a technológiára és a kutatásra összpontosítsunk. Nem álmodozhatunk versenyképes európai autóiparról, ha nem teszünk komoly lépéseket az innováció és a kutatás terén: a Parlament ezzel kapcsolatos bármilyen jellegű kezdeményezése és támogatása ezért igen szívesen látott.
<P>
Az elektromos autó melletti döntés nem jelenti más lehetőségek kizárását: ezt Cancian úrnak üzenem, aki a hibrid és a hidrogén meghajtású autók fontosságát hangsúlyozta. Az elektromos autó fontos erőforrás, melyet széleskörű támogatás övez és pozitív eredményeket mutatott fel. Sok tagállam dönt mellette. Ismétlem azonban - mivel én is hallottam néhány európai parlamenti képviselőt, akik ellenzik az elektromos autókat, ma esti vitánk témáját -, hogy az elektromos autó kivételes lehetőséget jelent, de nem az egyetlen lehetőséget, hiszen célunk egyrészt egy nemzetközi piacon versenyképesebb európai ipar megteremtése, másrészt a környezetszennyezés és a széndioxid-kibocsátás csökkentése a közlekedési rendszerben, beleértve a városi közlekedési rendszert is. Van Nistelrooij úr figyelmét felhívnám arra, hogy az elmúlt parlamenti ciklus alatt az Európai Bizottság benyújtotta a városokra vonatkozó cselekvési tervet, mely e tekintetben rendkívül nagy jelentőséget tulajdonít az elektromos közlekedésnek.
<P>
Természetesen rengeteg munkát igényel egy versenyképes elektromos autó létrehozása. Valaki felvetette a szabványosítás kérdését: a bizottsági dokumentumban szerepel, hogy az Unió szabványosításért felelős testületei 2010-ben megkapták a megbízást, hogy a következő évre alakítsák ki az elektromos járművekre vonatkozó összehangolt európai szabványt. Már válaszoltunk az ezzel kapcsolatos aggodalmakra, csakúgy, mint ahogy válaszoltunk - a bizottsági testület által jóváhagyott dokumentumban - a Merkies asszony által felvetett, a nyersanyagokra vonatkozó aggodalmakra is. Más képviselőkkel együtt, akik a vita során az akkumulátorok kérdésére tértek ki, felvetette a lítium problémáját. Pontosan azért, mert felismerte a problémát, a Bizottság úgy döntött - és erről egy nem régi találkozó során már beszéltünk is Merkies asszonnyal -, hogy munkaprogramjába beleilleszt egy közleményt, mely a nyersanyagok problémáját tárgyalja, ami számunkra is elsődleges fontosságú kérdés.
<P>
Néhány képviselő - Belet úr és Matias asszony - említették a foglalkoztatás problémáját, de sok más európai parlamenti képviselő is beszélt a munkavállalók átképzéséről, hiszen ha kimagaslóan innovatív ipari rendszert szeretnénk létrehozni az autóiparon belül, amely nem csak az elektromos autókra összpontosít, hanem az átalakított belső égésű motorokra is - kevésbé szennyező belső égésű motorokra és egyéb más lehetőségekre is -, akkor a munkavállalók átképzésével is foglalkoznunk kell, hiszen az a célunk, hogy megfeleljünk a Lisszaboni Szerződésben foglaltaknak, mely szerint a piac a szociálpolitika megteremtésének legfőbb motorja.
<P>
A néhány képviselő által felvetett aggodalmakkal azonban már foglalkozott a Bizottság közleménye, mely egyértelműen kijelenti, hogy a Bizottság kész az Európai Szociális Alapból forrásokat rendelkezésre bocsátani olyan konkrét kezdeményezésekre, melyek a munkavállalók átképzését és szakmai továbbképzését célozzák, éppen annak érdekében, hogy ők is hozzájárulhassanak az innováció megvalósulásához, mely az európai ipar versenyképességét hivatott elősegíteni.
<P>
Meggyőződésem, hogy Európának van stratégiája. Stassen asszony ellenzi az elektromos autókat: az elektromos autók lehetőséget kínálnak, de végső soron a piac dönt majd. Megvan a lehetőség arra, hogy ne vásároljunk elektromos autókat; senki sem kényszeríti erre az európaiakat. Zasada úr azonban felvetett egy másik problémát, ami a közlekedésbiztonságot érinti: semmi kétség, a marketing szempontjából minden lehetséges módon fel kell mérnünk a jövőbeni problémákat mind a zajszennyezés és a szennyező anyagok, mind pedig az autógyártás és annak környezetszennyező és egyéb hatásai tekintetében. Világosan kifejtettük ezeket a problémákat, és valójában meg vagyunk győződve, hogy az elektromos autók használata előrelépést fog jelenteni többek között a biztonság terén is. Mindazonáltal konkrét iránymutatásokat kell nyújtanunk az ágazat gyártóinak annak érdekében, hogy valóban lehetővé váljon a szennyezőanyag-kibocsátással nem járó elektromos autók előállítása.
<P>
Próbáltam szinte valamennyi, az európai parlamenti képviselők által felvetett kérdésre válaszolni, és a Lange úr által említett, a CARS 21-el kapcsolatos felvetésre is reagálni szeretnék. A Bizottság által elfogadott, majd a Parlament és a Tanács elé terjesztett közlemény utolsó néhány oldalán egyértelműen az áll, hogy szeretnénk újraindítani a CARS 21 magas szintű csoportot. Ez utóbbi óriási lehetőséget kínált az érdekeltekkel való együttműködésre, és ezt folytatni is szeretnénk, különösen mivel meg vagyunk győződve róla - a spanyol elnökséggel és a képviselők többségével, valamint a vita során felszólaló elnök úrral is egyetértésben -, hogy az autóipar óriási értékünk, melyet minden bizonnyal át kell alakítani és néhány esetben átszervezni, és melyet minden bizonnyal modernizálni kell, amely ugyanakkor rendkívüli lehetőségeket rejt, és amely az európai ipari és vállalkozási rendszer koronájának gyöngyszeme.
<P>
Ezért mindannyian elkötelezetten azon dolgozunk - és ezt a ma esti vita is bizonyítja -, hogy ez az iparág versenyképesebbé válhasson. Versenyképesebbek vagyunk, ha az innovációra és kutatásra összpontosítunk. Meg vagyok győződve arról is, hogy az elektromos autók melletti döntés ugyanígy jó döntés, és az európai ipar globális versenyképességének megszilárdítását szolgálja.
<SPEAKER ID="545" NAME="Elnök">
A vita összegzéseként egy állásfoglalási indítványt kaptam hat képviselőcsoporttól az eljárási szabályzat 115. cikke (5) bekezdésének megfelelően.
<P>
A vitát lezárom.
<P>
A szavazásra holnap kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="546" NAME="Elena Băsescu" AFFILIATION="PPE">
írásban. - (RO) Tekintettel az éghajlatváltozás problémájára, a környezetbarát járművek hatékony megoldást jelentenek a széndioxid-kibocsátás csökkentésére. Fejlesztésüket azonban a fenntartható mobilitásra vonatkozó jövőbeni politikák részeként kell kezelni. Románia fokozatosan szeretné bevezetni az elektromos autókat hazai piacán. Ezért Emil Boc miniszterelnök nemrég úgy döntött, létrehoz egy minisztériumközi csoportot, melynek célja az elektromos autók gyártására vonatkozó nemzetközi stratégia kidolgozása. Egyes országokban, mint például Dániában vagy Izraelben töltőállomásokat állítanak fel és tesztelnek, melyeket hivatalosan 2011 végén helyeznek majd üzembe. Ezenkívül a francia, a spanyol és az ír kormány támogatást ad mindenkinek, aki ilyen típusú járműveket szeretne vásárolni. Jelenleg magas az elektromos autó költsége, hiszen azt alapvetően az akkumulátor költsége határozza meg.
<P>
Az Európai Unión belüli elektromosautó-gyártás támogatásához szabványosítani kell a feltöltőállomás-infrastruktúrát és -technológiát annak érdekében, hogy megvalósuljon a határokon átnyúló elektromobilitás. Ezzel kapcsolatban a Bizottságnak anyagi támogatást kell nyújtania a tagállamoknak. A környezetbarát autók jelentős előnyöket kínálnak. Segítik az éghajlatváltozás elleni küzdelmet, csökkentik Európa olajfüggőségét és elősegítik az Európa 2020 stratégia célkitűzéseinek megvalósítását. Ezért vélem úgy, hogy ösztönöznünk kell az elektromos autók használatát.
<SPEAKER ID="547" NAME="Sergio Berlato" AFFILIATION="PPE">
írásban. - (IT) Áprilisban a Bizottság közzétette a tiszta és energiatakarékos járművekről, vagyis az alacsony széndioxid- és szennyezőanyag-kibocsátás szempontjából "tiszta és hatékony" járművek fejlesztését és széleskörű használatát ösztönző európai stratégiáról szóló közleményt.
<P>
A legújabb becslések szerint 2020-ra az elektromos járművek a piac 1-2%-át teszik majd ki, vagyis az összes jármű kevesebb mint 4%-át: egyértelműen látszik, hogy a jövő járműveinek többsége továbbra is a belső égésű motorral rendelkező járművek kategóriájába fog tartozni, és ezeket inkább támogatni, mintsem büntetni kell, hiszen fejlesztéseken fognak átmenni. Ezért úgy gondolom, hogy figyelmet kell szentelni néhány, az ipar európai ága szempontjából fontos tényezőnek: élen kell járni az infrastruktúra szabványosítási folyamatában, különösen a versenytársak - Kína, az Egyesült Államok, Japán, Korea - időzítését figyelembe véve, és meg kell előzni az elektromos autókat támogató ösztönző intézkedések túlburjánzását a hozzáférhető alapok, a városi hozzáférés és a közbeszerzések területein.
<P>
Valójában az elektromos autók kizárólagos ösztönzése révén felelősek lennénk a hagyományos vagy alternatív (metán vagy biogáz) meghajtású járművek széleskörű használatának csökkenéséért, ezáltal pedig torzítanánk a belső piacot és gátolnánk az autóipar versenyképességét.
<SPEAKER ID="548" NAME="António Fernando Correia De Campos" AFFILIATION="S&amp;D">
írásban. - (PT) A Bizottság éppen most nyújtott be egy, a tiszta és energiatakarékos járművekről szóló közleményt, amely semleges véleményt képvisel az elektromos járművek tekintetében, és nem állít fel különösebb rangsort a meglévő lehetőségek között, legyen szó elektromos, hibrid vagy hidrogén meghajtású járművekről. Ennek ellenére, a Tanács San Sebastianban tartott februári informális ülésén megállapodás született arról, hogy az EU-nak az elektromos járművekre vonatkozó közös stratégiával kell élen járnia. Ez azt jelenti, hogy a Bizottságnak a megfelelő versenyképesség biztosításához rangsorolnia kell az elektromos járművek gyártását érintő még mindig megoldatlan problémákat, például az akkumulátorok költségét, a bizonyos funkciók fejlesztésére irányuló kutatás és fejlesztés szükségességét és a legfontosabbat: az elektromos járművek és a feltöltőpontok harmonizációját mind globális, mind pedig európai szinten annak érdekében, hogy az elektromos járművek egyenlő esélyekkel versenybe szállhassanak a hagyományos belső égésű motorokkal. Emlékeztetném a Bizottságot az e célra szánt pénzügyi források rangsorolásának szükségességére, különösen azon egyszerű tényre való tekintettel, hogy az elektromos járművek további előnye kiváló energiatárolási kapacitásuk, mellyel a többi modell nem rendelkezik, és amely olyannyira nélkülözhetetlen energiafüggetlenségünk szempontjából.
<SPEAKER ID="549" NAME="Petru Constantin Luhan" AFFILIATION="PPE">
írásban. - (RO) Az elektromos járművek használata számos jelentős előnnyel jár a fenntartható mobilitás szempontjából. Ezek között említhetjük: a széndioxid-kibocsátás csökkentését és a levegőminőség javulását, az importált fosszilis tüzelőanyagoktól való függés csökkenését és az elektromos autók más közlekedési technológiákhoz viszonyított jobb hatékonyságát.
<P>
Globális szinten az EU versenytársai befektetéseket eszközölnek a széndioxid-kibocsátás csökkentését célzó technológiák kutatása és fejlesztése terén, és a környezetbarát közúti közlekedésre való áttérést támogató programokat indítanak útnak. Annak érdekében, hogy Európa autóipara megőrizze globális versenyképességét, és jelentős szerepet biztosítson magának a környezetbarát technológiák terén, megfelelő keretprogramot kell kialakítania az innovatív technológiák támogatására, a kutatás ösztönzésére és az alacsony széndioxid-felhasználáson és -kibocsátáson alapuló hatékony gazdaságra való áttérés támogatásához szükséges infrastrukturális fejlesztésekre.
<P>
Támogatom az Európai Bizottság erre vonatkozó intézkedéseit, és üdvözlöm annak a tervnek a közzétételét, melynek célja, hogy elősegítse az elektromos autók feltöltésére szolgáló gyorstöltőállomások európai hálózatának 2011-ig történő kiépítését, valamint az azokra alkalmazandó műszaki és biztonsági szabványok kialakítását.
<SPEAKER ID="789" NAME="Marian-Jean Marinescu" AFFILIATION="PPE">
írásban. - (RO) fenntartható, energiatakarékos közlekedési rendszerre való áttérés prioritássá vált az EU számára az éghajlatváltozás és az ingadozó üzemanyagárak idején. Az elektromos járművek Európa-szerte történő fejlesztése annak érdekében, hogy a hagyományos járművek helyére léphessenek, életképes megoldás, mely növekvő piaci potenciállal rendelkezik. Ahhoz, hogy ez megvalósulhasson, a tagállamoknak össze kell hangolniuk intézkedéseiket, hogy dönthessenek egy európai szabvány kialakításáról, például a feltöltés vagy az energiatárolás rendszerére vonatkozóan, beleértve az intelligens hálózatokat, a fedélzeti mérőrendszereket és az átjárhatóságot. Az EU-nak továbbá nagyobb mértékben kell támogatnia a kutatást és az innovációt, különös hangsúlyt helyezve az akkumulátor- és motortechnológiák fejlesztésére, valamint az elektromos járművek gyártását támogató ösztönzőkre. Kérem az Európai Bizottságot, hogy hozzon konkrét intézkedéseket az autóiparban és az ellátóláncban bekövetkező változások előkészítése és az erre vonatkozó nemzeti politikák harmonizációjának elősegítése érdekében. Itt az ideje, hogy az EU javítson versenyképességén a közlekedési iparágban azáltal, hogy csökkenti a gyártók fejlesztési költségeit és fokozatosan csökkenti a közúti közlekedés által kibocsátott széndioxid szintjét.
<SPEAKER ID="550" NAME="Daciana Octavia Sârbu" AFFILIATION="S&amp;D">
írásban. - Üdvözlöm a Bizottság tiszta és energiatakarékos járművekről szóló legújabb stratégiáját, különösen azt, hogy a bioüzemanyagokról az elektromos autókra helyeződött a hangsúly egy környezetbarátabb közlekedés irányába történő elmozdulás részeként. Mindazonáltal, a bioüzemanyagokkal kapcsolatos ellentmondásokhoz és problémákhoz hasonlóan az elektromos autókkal kapcsolatban is komoly kérdések merülnek fel, amelyeket még azelőtt meg kell oldani, hogy reális lehetőségként merülnének fel az európai polgárok számára, és mielőtt környezetvédelmi szempontból valóban kedvező hatást eredményezhetnének. A közlekedéshez szükséges villamosenergia-többletet alacsony széndioxid-igényű forrásokból kell pótolni ahhoz, hogy az autók környezetvédelmi potenciálja valóban teljes mértékben érvényesülhessen. Nem vagyok benne biztos, hogy e források uniós fejlesztése valóban kielégíti majd az elektromos közlekedés megnövekedett használatából fakadó szükségleteket. Ezt az EU energiastratégiájának részeként kell kezelni, amely az alacsony széndioxid-kibocsátású gazdaság kialakítását és a harmadik országokból származó olajimporttól való függőségünk csökkentését tűzte ki célul. Szabványosított feltöltőpont-hálózatot is ki kell alakítani, és arra ösztönzöm a Bizottságot és a tagállamokat, hogy hozzák létre ezt a szabványosított infrastruktúrát annak érdekében, hogy az elektromos autók valódi lehetőségként jelenjenek meg a fogyasztók és a gyártók számára egyaránt. Ha az említett kulcsfontosságú problémákat sikerül megoldani, akkor jó úton vagyunk egy alacsony széndioxid- és szennyezőanyag-kibocsátású közlekedés felé, és ezáltal mindazon előnyök megvalósítása felé is, melyeket ez a környezetre és az emberi egészségre nézve jelent.
