<CHAPTER ID="002">
Az elnökség nyilatkozatai
<SPEAKER ID="006" NAME="Elnök">
Sajnálattal közlöm, hogy Boal asszonyt, az Európai Unió haiti küldöttségének vezetőjét, az Európai Parlament munkatársát még nem találták meg, keresése folytatódik. A világ szeme ma a földrengés súlytotta Haitira irányul. Számos európai ország és az Európai Unió tetemes mennyiségű pénzbeli támogatást ajánlott fel és az európai csendőrség 150 csendőrszolgálatosának segítségét Haiti megsegítésére. Uniós tagállamok csapatai is dolgoznak a térségben. Haiti történetének eddigi legnagyobb katasztrófáját szenvedte el, amely az emberiség történetének is az egyik legszomorúbb eseménye. Sok európai állampolgár halt meg a földrengésben, és sokakat még mindig keresnek. Arra kérem Önöket, hogy egyperces néma csenddel emlékezzünk e leírhatatlan katasztrófa áldozataira. Kérem, álljanak fel.
<P>
Hasonlóan szomorú hír, hogy Akmal Shaikh brit állampolgárt kivégezték Kínában, ahol évente közel 7000 embert végeznek ki, ő egyike volt ezeknek az áldozatoknak. 1951 óta nem volt példa Kínában európai uniós állampolgár kivégzésére. Az Európai Parlament mindig is elítélte a halálbüntetést, és továbbra is lándzsát tör a kivégzések elhalasztása mellett.
<P>
Tegnap tartották Ukrajnában az elnökválasztás első fordulóját. Az Európai Parlament képviselői még ez idő tájt is vizsgálják a választás körülményeit. Még nem küldtek hivatalos információkat a választások menetéről, de bármelyik pillanatban érkezhetnek hírek kollégáinktól. Azt reméljük, hogy ezek az információk megerősítik, hogy a választás tisztességesen zajlott le, és bízunk abban, hogy a február elején esedékes második fordulóról is ugyanezt mondhatjuk majd el.
<P>
Spanyolország január 1-jén átvette az Európai Parlament Tanácsának soros elnökségét. Biztos vagyok abban, hogy a spanyol elnökség sikeres lesz és megvalósítja az elnökség idejére meghatározott célokat az új szerződés értelmében és a Tanács új elnökével együttműködve. A mai ülésen vendégül látjuk Zapatero miniszterelnök urat, és megvitatjuk a trió elnökségi program részleteit, amelynek keretében nemcsak Spanyolországról, hanem Belgiumról és Magyarországról is szót ejtünk.
<P>
Hölgyeim és Uraim! Kérem, engedjék meg, hogy sikerekben gazdag, boldog új évet kívánjak Önöknek a 2010-es esztendőre! Nyújtson az új évtized első éve inspirációt mindannyiunknak, hogy tevékenyen dolgozhassunk polgárainkért! Mind ahogy már a múlt héten, Brüsszelben is említettem: új év, új szerződés, új korszak kezdődik az Európai Unió életében. A Parlamentnek különösen nagy a felelőssége az Európai Unió jövőjéért. Ezzel mindannyian tisztában vagyunk.
