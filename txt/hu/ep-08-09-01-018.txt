<CHAPTER ID="018">
A vízuminformációs rendszer (VIS) Schengeni Határellenőrzési Kódex keretében való alkalmazása (vita) 
<SPEAKER ID="088" NAME="Elnök">
A következő napirendi pont az (A8/2008) jelentés Brejc úrtól, a Állampolgári Jogi, Bel- és Igazságügyi Bizottság nevében az 562/2006/EK, a schengeni határellenőrzési kódex értelmében a vízuminformációs rendszer (VIR) használatáról szóló európai parlamenti és tanácsi rendeletről szóló javaslat vonatkozásában tett módosításokról - C6-0086/2008 -.
<SPEAKER ID="089" NAME="Jacques Barrot">
a Bizottság alelnöke. - (FR) Elnök úr, először is szeretném megköszönni az előadónak, Brejc úrnak, a jelentéssel kapcsolatos munkáját. Fontos lépést teszünk, amely lehetővé teszi számunkra, hogy teljes mértékben kihasználjuk a külső határok védelmét szolgáló, számunkra hozzáférhető technikai eszközöket.
<P>
Rendkívül fontos, hogy használjuk a vízuminformációs rendszert (VIR), hogy garantálhassuk a külső határokon végzett ellenőrzés hatásosságát. A VIR megbízható kapcsolatot alakít ki a vízumbirtokos, a vízum és az útlevél között, s ezzel megakadályozza a hamis személyazonosság használatát.
<P>
A rendszer előnyeit akkor tudjuk teljes mértékben kihasználni, ha bevezetjük a biometriát. A napirenden lévő jogi eszköz - amennyiben formálisan elfogadják - meghatározza a VIR külső határokon történő hatékony és harmonizált használatát garantáló közös jogszabályokat.
<P>
A közös jogszabályok hiányában az illegális bevándorlók és a bűnözők kihasználhatják azokat a határátkelőket, ahol a VIR-t nem használják szisztematikusan. A Schengeni határ-ellenőrzési kódex módosításával e közös jogszabályok kialakításra kerülnek.
<P>
Ezért teljes mértékben támogatom a létrejött kompromisszumot, és gratulálok az Európai Parlamentnek és a Tanácsnak, hogy az első olvasat során megegyezésre jutottak
<SPEAKER ID="090" NAME="Mihael Brejc">
előadó. - (SL) Szeretném megköszönni a biztos úr szívélyes szavait. Az Európai Parlament a vízuminformációs rendszer használatát meghatározó rendelet módosítására vonatkozó együttdöntési folyamatban vesz részt. A vízumrendszer Tanács által javasolt módosításai eleinte azt irányozták elő, hogy a harmadik országból érkező vízumköteles személyek belépése rendkívül alapos vizsgálat mellet történjék meg. Ez nem csupán a szokásos eljárást - a személy és a dokumentum összevetését - foglalta volna magában, hanem ujjlenyomat vételét is. A rendelet magában foglal minden keresési intézkedést és körülményt a külső határokon történő határátkeléseket bonyolító hatóságok számára a személyazonosság ellenőrzése céljából történő adatlehívásokkal kapcsolatban - most nem sorolom föl ezeket.
<P>
A rendelet értelmében a határőrnek hozzáférése van a vízuminformációs rendszerhez, ahol a határon átlépni kívánó személy minden adatát - ideértve az ujjlenyomatot is - ellenőrizni tudja. A javasolt rendelet - vagyis az, hogy a harmadik országok polgárainak szisztematikusan ellenőrzik ujjlenyomatait minden esetben (hangsúlyozom: minden esetben), amikor a schengeni térségbe belépnek - minden bizonnyal megnöveli a várakozási időt. különösen a turistaszezon idején, valamint a hivatalos ünnepek előtt és után.
<P>
Mivel Európa globális gazdasági hatalom, és ugyanakkor érdekes turistacélpont harmadik országok polgárai számára, akiknek természetesen beutazási vízumra lesz szükségük, véleményem szerint szükséges (vagy szükséges volt) ennek megfelelően enyhíteni a szabályozáson. Ezért javasoltam, hogy a határátkeléskor szúrópróbaszerűen ellenőrizzenek és vegyenek ujjlenyomatot. Ezzel szerettem volna felhívni a figyelmet arra, hogy a vízumtulajdonostól a vízum megszerzésének folyamata során egyszer már vettek ujjlenyomatot, majd amikor a schengeni térségbe belép, az összehasonlítás és a személyazonosság megerősítése céljából ismét ujjlenyomatot vesznek tőle.
<P>
Úgy vélem, hogy egy ilyen művelet vagy egy ennyire merev rendelkezés túlzás, mert tulajdonképpen nincsenek adataink vagy becsléseink a hamisított vízumok számáról. Mindezek mellett, értelmetlen és időigényes ujjlenyomatot venni olyan személyektől, akik nem adnak okot a gyanúra. Annak ellenére, hogy az Európai Unió polgárai számára külön sávok vannak fenntartva, a határátkelőhelyeken igen hosszú sorok alakulnának ki, ahol mindenki - az Európai Unió polgárai és a vízummal rendelkező személyek egyaránt - sorban állnának a hivatalos ünnepek és a szabadságolások idején.
<P>
A Parlament ezen ülésén viszonylag gyorsan sikerült konszenzusra jutnunk az ennyire merev rendeletektől való bizonyos eltérésekkel kapcsolatban, és két megbeszélés után a Tanáccsal és a Bizottsággal is kompromisszumot alakítottunk ki. Az Állampolgári Jogi, Bel- és Igazságügyi Bizottság nagy többséggel elfogadta a javaslatot: ellenszavazat nélkül, két tartózkodás mellett.
<P>
Röviden, úgy vélem, hogy a jelenlegi rendelet megfelelő, mert lehetővé teszi a zökkenőmentes határátkelést. A határőr akkor is a rendelet szerint ítéli meg a helyzetet, amikor sokan állnak sorba, és amennyiben a körülmények úgy kívánják, szúrópróbaszerű ellenőrzést végez. A szúrópróbaszerű ellenőrzést elvégzésével kapcsolatos döntést nem egyedül a határőr hozza meg, hanem elsősorban a határnál működő felettesei. Úgy vélem, biztosítottuk a megfelelő biztonsági szabványokat, és ugyanakkor lehetővé tettük az utazók számára, hogy a lehető legrövidebb időn belül keljenek át a határon.
<P>
Szeretném megragadni az alkalmat, hogy köszönetet mondjak a Tanácsnak és a Bizottságnak kiváló együttműködésükért, különösen az árnyékelőadónak, főképpen Cashman úrnak jó elképzeléseikért és azért, hogy aktívan törekedtek a kompromisszumra.
<SPEAKER ID="091" NAME="Urszula Gacek">
a PPE-DE képviselőcsoport nevében. - Elnök úr, a schengeni térség bővítésével az EU nagy részén megszűnt a határellenőrzés, és ezeken a határokon polgáraink számára a napi átkelés gyorsabbá és egyszerűbbé vált. Ez azonban azt is jelenti, hogy azok a schengeni térségben belépő személyek, aki nem az EU polgárai, gyakorlatilag csak egyszer esnek át ellenőrzésen, mégpedig a külső határon..
<P>
Jóllehet polgáraink az illegális bevándorlást gyakran azzal a drámai jelenettel azonosítják, amikor túlzsúfolt, hajózásra alkalmatlan vízi járművek lépnek át tengeri határainkon, vagy több kamiont megtöltő szerencsétlen emberek - az emberkereskedelem áldozatainak - képével, a valóság ennél jóval bonyolultabb. Az illegális bevándorlók körülbelül 50%-a legálisan lép be az EU-ba, ám vízumuk lejártakor nem hagyják el az uniót. Másodszor, igen gyakoriak a hamisított dokumentumokkal összefüggő esetek, különösen a repülőtereken.
<P>
Annak érdekében, hogy csökkentsük a vízum lejárta után is az Unióban maradó személyek számát és hogy csökkentsük annak kockázatát, hogy hamis iratokkal rendelkező személyeket engedünk be, harmonizált és biztosított vízumérvényesség-ellenőrzés és ujjlenyomat-vétel történik majd a schengeni térségben. Azonban - ahogy azzal utazó polgáraink nagyon jól tisztában vannak - a fokozott biztonság következménye, hogy a jóhiszemű utazóknak a határokon több kényelmetlenségben lesz részük, és hosszabb ideig kell várniuk. Ezért fontos bizonyos mértékű gyakorlatiasság is. Ha úgy ítélhető meg, hogy nem áll fenn a belső biztonsággal vagy az illegális bevándorlással kapcsolatos veszély, és a határnál a forgalom olyan intenzív, hogy a várakozási idő túlságosan hosszú lenne, el lehet állni az ujjlenyomatvételtől.
<P>
Ez a rugalmasabb rendszer legfeljebb három éven keresztül működhetne, majd ezután megtörténne hatékonyságának értékelése. Amellett, hogy Európát biztonságossá akarjuk tenni, megfelelő módon kell fogadnunk az üzleti célból utazó személyeket és a turistákat. Úgy vélem, hogy a javasolt vízuminformációs rendszer megtalálta a helyes egyensúlyt a két célkitűzés között.
<SPEAKER ID="092" NAME="Michael Cashman">
a PSE képviselőcsoport nevében. - Elnök úr, szeretném megköszönni az előadónak kiváló munkáját. A Tanáccsal kialakított kompromisszumok értelmesek és hatékonyak - és ezt mint az Schengeni határ-ellenőrzési kódex eredeti előadója mondom.
<P>
A tömörség az értelem forrása, ezért nem tartom fel tovább a Házat, csupán köszönetet mondok - ahogy minden európai parlamenti képviselőnek ezt kellene tennie - a két kiváló asszisztensnek, Renaud-nak és Maris-nak, akik velem dolgoztak, és akik nem csupán élvezetessé, hanem produktívvá is tették számomra a munkát.
<SPEAKER ID="093" NAME="Sarah Ludford">
az ALDE képviselőcsoport nevében. - Elnök úr, mint a vízuminformációs rendszer (VIR) előadója, aki még mindig a biometriai adatok összegyűjtését szabályozó közös konzuli utasítás módosításán dolgozik, erősen érdeklődöm minden iránt, ami a vízuminformációs rendszerrel kapcsolatos.
<P>
Amikor megszületett a döntés a VIR-ről, engedélyeztünk egy hároméves időszakot, amikor is a vizsgálatot egyszerűen a vízumbélyeg használatával, a VIR-ben szereplő ujjlenyomatok nélkül végezhették. Ám a kompromisszummal kapcsolatban némileg vegyes érzéseim vannak. Egyfelől támogatom, mert ez az, amiben lehetséges volt a megegyezés. Másfelől azonban a Bizottság jogosan jelentette ki, hogy csak a biometrikus ellenőrzés erősítheti meg bizonyossággal, hogy a belépni kívánó személy valóban az a személy, a kinek a részére a vízumot kiállították, és ezért a VIR-rel történő szisztematikus konzultációt - beleértve a határőrök által elvégzett biometrikus ellenőrzést is - minden vízumtulajdonos esetében alkalmazni kell. Ezért kissé aggódom az eltérés és a szúrópróbaszerű ellenőrzések lehetségessége miatt.
<P>
Három év után érdeklődéssel várom ezt a jelentést, és azt, hogy garantálni fogjuk: a rugalmasságot nem lehet majd kiskapuk keresésére használni, hiszen ha a VIR-t akarjuk használni, akkor természetesen jobban tesszük, ha megfelelő módon használjuk.
<SPEAKER ID="094" NAME="Tatjana Ždanoka">
a Verts/ALE képviselőcsoport nevében. - Elnök úr, szeretnék köszönetet mondani Brjec úrnak a kiváló jelentésért. Méltányoljuk álláspontját, miszerint a VIR-rel történő konzultáció a bélyegszám és az ujjlenyomat-vizsgálat együttes alkalmazásával sok problémával jár majd. Ezért örömmel fogadjuk az eltérés bevezetését kivételes esetekben: ilyenkor a VIR-t az ujjlenyomat ellenőrzése nélkül lehet használni.
<P>
Mindazonáltal az a véleményünk, hogy a jelentés a kelleténél kevésbé ambiciózus. Az lenne a helyes, ha az eltérés lenne az általános eset. Azt javasoljuk, hogy a VIR-rel csak különleges esetekben konzultáljanak, amikor kétség merül fel a személyazonosságot illetően. Jól ismert tény, hogy a Verts/ALE képviselőcsoport határozottan ellenzi a biometria bevezetését, amíg szükségessége az ésszerű kétségeket kizáró módon be nem bizonyosodik. Úgy véljük, hogy ennek igen jelentős hatása van a személyes adatok biztonságára és az alapjogokra. Ezért jelenleg nem szavazhatunk a rendelet mellett.
<SPEAKER ID="095" NAME="Philip Claeys" AFFILIATION="NI">
(NL) Elnök úr, a rendelet helyesen írja elő, hogy minden, vízummal rendelkező személy esetében konzultálni kell a vízuminformációs rendszerrel (VIR), azaz biometrikus ellenőrzést kell végezni. Ez a legjobb és leghatékonyabb módja a vízum hitelessége így ellenőrizhető a legjobban és a leghatékonyabban. Ezért sajnálatos, hogy a Parlament szükségesnek érzi azt, hogy az alapelvet aláássa azzal, hogy beiktat egy felsorolást olyan helyzetekről, amikor elégséges az azonosító bélyeg segítségével történő ellenőrzés, és a biometrikus adatok ellenőrzése már nem történik meg. Fennáll a veszély, hogy e felsorolás bevezetésével a biometrikus ellenőrzés inkább kivétel, semmint szabály lesz. Természetesen tudom, hogy lehetetlenség a biometrikus ellenőrzést rutinszerűen, minden körülmények között elvégezni, de ugyanakkor bizonyos, hogy a biometrikus ellenőrzésnek kell a szabálynak lennie. Az illegális bevándorlás elleni küzdelem, valamint a terrorizmus és a határokon átnyúló bűnözés elleni küzdelem kontextusában nem engedhetjük meg magunknak, hogy ezt a kérdést hanyagul, szabálytalanul közelítsük meg.
<SPEAKER ID="096" NAME="Gyula Hegyi" AFFILIATION="PSE">
(HU) Tisztelt elnök úr! A schengeni csatlakozás természetesen nagy öröm volt Magyarország számára is. Engedjék meg, hogy néhány mondatot ennek a témának a kapcsán mégis elmondjak arról a szerencsétlen helyzetről, amely a magyar-osztrák határon kialakult. Az osztrák hatóságok sok tekintetben nem veszik figyelembe a schengeni rendszert: noha Magyarország közel egy éve része már Schengennek, útlevelet kérnek az átérkező magyaroktól, büntetést szabnak ki, amennyiben útlevéllel nem rendelkeznek. Természetesen ez nem gyakori eset, de amikor megtörténik, akkor a magyar közvéleményben érthetően és jogosan nagy ellenérzést vált ki. Azonkívül sajnos az is gyakorlat, hogy eddig létezett utakat lezárnak a határon, azért, hogy a magyarok útlevél nélkül, a schengeni egyezményt kihasználva átkelhessenek rajta. Remélem, hogy mód nyílik arra is, hogy ezeket az osztrák részről történő visszaéléseket megszüntessük. Köszönöm.
<SPEAKER ID="097" NAME="Manfred Weber" AFFILIATION="PPE-DE">
(DE) Elnök úr, én is úgy gondolom, hogy előadónk kiváló eredményt mutatott fel, ami figyelembe veszi egyfelől a biztonságot, másfelől pedig a gyakorlatiasságot. Mindazonáltal azt is hallottuk, hogy ha a jövőbe tekintünk, akkor az egyik legnagyobb problémánk azon személyek kérdése, akik a legálisan lépnek az EU területére, de a vízumuk lejárta után nem hagyják el területünket, és nem tűnnek el.
<P>
A vitához csak a következőt szeretném hozzáfűzni: hosszú távon, amennyiben a belépési és kilépési rendszert működtetni akarjuk, szükség lesz a szisztematikus ellenőrzésekre. Nem tudjuk ezt megkerülni, és a kérdést Európai külső határainak tekintetében kell megvizsgálnunk.
<SPEAKER ID="098" NAME="Jacques Barrot">
a Bizottság alelnöke. - (FR) Elnök úr, még egyszer köszönetet kell mondanom előadójuknak, Brejc úrnak, mivel átlátta a javaslat fő célját - a határvédelmet - , de ugyanakkor nem feledkezett meg arról sem, hogy e határoknak megfelelő mértékben rugalmasnak kell lenniük. Hiszem, hogy a kettő összeegyeztethető, és hogy az, hogy önnek sikerült is összeegyeztetnie ebben a szövegben, amely egy kiváló kompromisszum eredménye. Hozzátenném, mintegy megismételve Weber úr szavait: valóban van problémánk egyfelől azzal kapcsolatban, hogy Európát megnyissuk mindenki előtt, aki rendszeresen szeretne ki- és belépni, másfelől pedig viszonylagos figyelemmel kísérjük azokat, akik - ezt meg kell mondanunk - megpróbálják kijátszani a szabályokat. Ezért figyelembe kell venni a kettős követelményt: a nyitottságot és ugyanakkor a szabályosságot és a törvény tiszteletét.
<P>
Köszönöm a Háznak, hogy lehetővé tette azt, hogy előrelépjünk határaink védelmének területén, miközben fenntartjuk a szükséges rugalmasságot.
<SPEAKER ID="099" NAME="Mihael Brejc">
előadó. - (SL) Két, egymással ellentétes véleményhez van hozzáfűznivalóm: az eltérés mint általános alapelv és a Schengeni kódexben meghatározott szabályok betartásával kapcsolatos véleményhez.
<P>
Éppen az általunk megfogalmazott kompromisszum az, ami lehetővé teszi elfogadható határátkelést még abban az esetben is, amikor a sorok valóban hosszúak. Képzeljék csak el a határátlépést Szlovénia és Horvátország határán egy hivatalos ünnep idején, amikor ötven-hatvanezer ember jelenik meg, s közülük tízezer rendelkezik vízummal. Ha ettől a tízezer embertől ujjlenyomatot kell venni, akkor a többieknek, akik az Európai Unió polgárai és mindenféle formalitás nélkül átléphetik a határt, egy-két napot kell várniuk. Legyünk tehát realisták, és hozzunk létre egy szigorú ellenőrzési rendszert, amely magában foglalja a zökkenőmentes határátkeléshez szükséges intézkedéseket.
<P>
Ne felejtsük el, hogy a rendelet egyértelműen kijelenti (idézem): "abból a kizárólagos célból, hogy ellenőrizzék a vízumbirtokos személyazonosságát és/vagy a vízum eredetiségét..., a külső határátkelőhelyeken... ellenőrzést végző illetékes hatóságok... a vízumbélyeg száma alapján a vízumbirtokos ujjlenyomatának ellenőrzésével együtt történő kereséshez férnek hozzá.” Következésképpen, minden olyan esetben, ahol a legkisebb kétely felmerül, a határőr elvégzi az ellenőrzést; minden más esetben, amikor sokan vannak a határon, a rendeletnek megfelelően fog eljárni, ami megenged bizonyos mértékű eltérést.
<P>
Nem szabad felépítenünk a hivatalos személyek és az információ új "berlini falát”. Az Európai Uniónak továbbra is olyan globális hatalomnak kell maradnia, amely figyelmes polgáraival szemben, és mindazokkal szemben, akik területére lépnek.
<P>
Szeretnék köszönetet mondani többek között Cashman úrnak, és természetesen a biztos úrnak is a kompromisszum kidolgozásakor tanúsított türelmükért.
<SPEAKER ID="100" NAME="Elnök">
A vitát lezárom
<P>
A szavazásra holnap kerül sor.
<P>
Írásbeli nyilatkozatok (az eljárási szabályzat 142. cikke)
<SPEAKER ID="101" NAME="Kinga Gál  " AFFILIATION="PPE-DE">
írásban. - (HU) Tisztelt Elnök Úr, Képviselőtársak! Mindannyian egyetértünk a Schengeni Határkódex módosításának szükségességével, hogy rendelkezései összhangban legyenek a Vízum Információs Rendszer előírásaival.
<P>
A Bizottság eredeti javaslata azonban problematikus, hiszen azt írja elő, hogy a harmadik országok állampolgárainak határátlépésekor ne csak a vízumok érvényességét ellenőrizzék, hanem ujjlenyomatot is vegyenek tőlük. Ez azonban hatalmas fennakadásokat okozhat az EU külső határain, főként a szárazföldi határátkelőhelyeken a szabadságolások időszakában vagy éppen a nemzeti ünnepeken.
<P>
Ezért üdvözlöm a jelentéstevő módosító indítványait, amelyek azt irányozzak elő, hogy ezeket az ellenőrzéseket ne rendszeresen, hanem csak szúrópróbaszerűen végezzek el, jól meghatározott feltételeknek és időkorlátoknak megfelelően.
<P>
Kérem Önöket, hogy a holnapi szavazáson támogassák ezt a szakbizottsági álláspontot, hogy a határátlépés ne csak elvileg, de gyakorlatilag is lehetővé váljon hosszú várakozási idő nélkül, a külső határainkon.
<SPEAKER ID="102" NAME="Ramona Nicole Mănescu  " LANGUAGE="RO">
Ez a rendelet egy megoldást kínál arra a szükségletre, hogy az Európai Unió határait a határellenőrzés hatékonyabbá tételével biztonságosabbá és erősebbé kell tenni. Mindamellett a legfontosabb aspektus azzal kapcsolatos, hogy meghatározza a vízuminformációs rendszer harmonizálására vonatkozó közös szabályokat.
<P>
Jóllehet egyes tagállamok úgy gondolták, hogy a VIR kötelező használata csak akkor érhető el, amikor a technológiai fejlődés lehetővé teszi a hordozható eszközök ésszerű használatát, a gyors átvitelt és bizonyos szintű ellenőrzést, úgy vélem, hogy az előadó javaslata - miszerint a határőrre kell bízni a döntést, hogy használja-e a VIR-t vagy sem - nem jelent megoldást addig, amíg a technikai rendszer nem teszi lehetővé a gyors adatátvitelt és annak szisztematikus használatát.
<P>
Arról sem szabad megfeledkeznünk, hogy az EU határain a megfelelő ellenőrzés fokozná a tagállamok belső biztonságát, és ennek következtében megakadályozná például a szervezett bűnözést vagy akár a terrorista cselekményeket. Továbbá a határellenőrzés hatékonyságának jelentős fokozása mellett a vízuminformációs rendszerrel történő szisztematikus konzultáció szintén a nagyobb rugalmasság előzetes feltétele lenne a vízumkérelem benyújtásakor.
