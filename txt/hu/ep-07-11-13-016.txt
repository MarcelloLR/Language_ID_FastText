<CHAPTER ID="016">
EUROMED (vita) 
<SPEAKER ID="251" NAME="Elnök">
A következő napirendi pont a Tanács és a Bizottság nyilatkozata a migrációról szóló Euromed miniszteri konferencia előkészítéséről.
<P>
Mielőtt átadnám a szót a Tanácsnak, majd a Bizottságnak, szeretnék mindenkit megkérni, hogy tartsa magát szigorúan a felszólalási idejéhez, mert azt a kevés időtartalékot, ami volt, már elhasználtuk. Tény, hogy az előző vita nagyon fontos témáról szólt, ezért alakult így. Ha mindenki betartja az időkeretét, akkor elvben bele kell férnünk az időbe.
<SPEAKER ID="252" NAME="José Magalhães" LANGUAGE="PT">
Köszöntöm az elnököt és a Bizottság alelnökét! Hölgyeim és uraim, az első Euromed migrációs miniszteriális konferenciára Portugália Algarve régiójában, Santa Euláliában kerül sor november 18-19-én. Ez így teljesen banális bejelentésnek hangzik, de higgyék el, nem az. Az állam- és kormányfők 2005 novemberében tették meg prioritásnak a kérdést, és azóta sikerült megszervezni ezt a magas szintű miniszteri konferenciát. Ez majdnem két évvel ezelőtt volt, a barcelonai folyamat csúcstalálkozójának 10. évfordulóján, amikor felismerték a migrációs kérdések euro-mediterrán partnerségen belüli növekvő jelentőségét. Ezután, mint bizonyára sokan emlékeznek, Rabatban és Tripoliban alkalmunk volt megerősíteni a közös politikai szándékunkat.
<P>
Ezt Tanács véleménye szerint a realitás talaján maradva és átgondoltan tettük meg. Ma a földközi-tengeri régió mindkét partján számottevő méretű migráns közösségek vannak, amelyek nagyon fontos társadalmi szerepet játszanak. Kötelességünk új lendületet adni a partnerségnek, ami hasznát veheti ezeknek az aktív közösségeknek. A migrációs kérdések összetettsége és jelentősége miatt mindenkinek foglalkoznia kell velük: a származási országoknak és a tranzit- és célországoknak is. Az első algarve-i konferencián a Tanács véleménye szerint a vitának kizárólag a legsürgősebb problémák körül kell forognia, és lépésről lépésre ki kell dolgozni a megoldást.
<P>
A konferencia fő, kiemelt témáiról a tamperei miniszteri találkozón született megegyezés; ezek a következők lesznek: migráció és fejlesztés, legális migráció és az illegális migráció elleni harc. Ezek a témák olyan fontos ügyeket foglalnak magukban, mint a jövedelem hazaküldése, a mikrohitelekkel kapcsolatos új kihívások, az Európai Unióban és a földközi-tenger mindkét partján teremtendő legális bevándorlási lehetőségek, az okmánybiztonság fontos kérdése, amit más összefüggésben Frattini alelnök úr ma már megemlített - hiszen az útiokmányok biztonsága nélkülözhetetlen a migráció biztonságos kezeléséhez - és a visszatoloncolás feltételei, ahol erre lehetőség van.
<P>
Úgy vélem, hogy az elmúlt hetekben végzett előkészítő munka eredményes volt, ami jó előjel az algarve-i vitára nézve. Mindkét fél egyértelműen a pozitív megoldásokat és a konkrét intézkedések lehetőségét keresi; meg akarunk egyezni és cselekedni akarunk. Ezzel kapcsolatban a Tanács szeretné tájékoztatni az Európai Parlamentet arról a meggyőződéséről, hogy a konferencián megegyezés fog születni azokról a konkrét intézkedésekről, amelyek segítenek majd ezt a partnerséget új szintre emelni.
<P>
Reméljük, hogy ezek az erőfeszítések olyan záró nyilatkozat kiadásához vezetnek majd, ami, az alapos előkészítésnek hála, algarve-ban megkapja a miniszterek jóváhagyását. Ennek a nyilatkozatnak mindenképpen egyértelműen meg kell határoznia a fő prioritásokat, és a rövid távon végrehajtandó projekteket is meg kell neveznie. Ezért úgy látjuk, ez a kezdeményezés kedvezően halad, és fontos, produktív lépés az euro-mediterrán partnerség történetében. Ez a Tanács kötelessége és akarata, ami most reálisan elérhető is.
<SPEAKER ID="253" NAME="Franco Frattini">
a Bizottság alelnöke. - Elnök úr, a mediterrán régióban a migrációs mozgalmak fejlesztése egyértelműen az EU és Euromed-partnerei egyik prioritása lesz. Túl sokan fuldokolnak, és nem használjuk ki eléggé a jól kezelt migráció jelentette potenciált.
<P>
A 2005. évi csúcstalálkozón, melyet most említettek, az Euromed állam- és kormányfők olyan munkaprogramot fogadtak el, mely a migráció, a szociális integráció, az igazság és a biztonság terén állapít meg együttműködési célkitűzéseket. Most a portugál elnökség kiváló kezdeményezésének köszönhetően a migrációért felelős miniszterek lehetőséget kapnak a konkrétabb együttműködés mellett történő további intézkedésekre. Mindez komoly mérföldkőnek ígérkezik. Üdvözlöm, hogy az elnökség hangsúlyt fektet a konkrét műveleti eredményekre a konferenciát illetően, mivel polgáraink nagyon is konkrét eredményeket várnak.
<P>
A találkozó három témája jól kiegyensúlyozott, és teljes mértékben megfelel a globális megközelítésnek. Először is a törvényes migráció: világunk egyre mobilisabb, és a jól kezelt migráció valamennyi partnernek érdeke. Az Európai Unió esetében a migrációt a törvény teljes tiszteletben tartása mellett kell biztosítani. Máris nyilvánvaló, hogy számos EU-tagállamban munkaerőhiány van, pl. a mezőgazdaságban, az egészségügyben és az idegenforgalomban. Az Európai Unió azonban képes kell, hogy legyen a migránsok irányítására és kezelésére. Jobban meg kell feleltetnünk egymásnak a készségeket, és elő kell készítenünk a migránsokat az EU-ban folytatott életükre, illetve esetleges hazatérésükre, ha migrációjuk ideiglenes vagy kör jellegű. Migrációs stratégia nem képzelhető el olyan európai politika nélkül, mely az EU-ban élő és dolgozó migránsokat kívánja integrálni, a törvény teljes tiszteletben tartása mellett.
<P>
Megvitatjuk, hogyan használható fel az első alkalommal elérhető európai integrációs alap, a Bizottság által másfél éve tett és a Tanács és a Parlament által támogatott javaslatnak. Európát vonzóbbá kell tennünk a törvényes bevándorlók előtt. Egy magasan képzett munkaerő számára adható európai "kék kártyára" vonatkozó nemrégi javaslatunk az első ilyen példa és az Euromed kontextusában is fontos.
<P>
A következő évben jogalkotási javaslatok következnek a szakképzetlen és szezonális migránsok és fizetett gyakornokok terén. Az említett ügyekben az Euromed-partnereinkkel folytatott viták megindítására vonatkozó javaslatok logikusnak és időszerűnek tűnnek.
<P>
A második pont a migráció és a fejlesztés. A migrációkezelés sikerességéhez foglalkoznunk kell a migráció főbb gyökereivel, a gazdasági egyenlőtlenséggel, a karrierlehetőségek hiányával, az instabilitással, az elégtelen kormányzással stb. A partnerországokkal való jó együttműködés és a helyzet részletes ismerete a munkaerőigény, a képzett munkaerő hiánya és a kapacitás építésére vonatkozó követelmények tekintetében ezen erőfeszítések szempontjából elengedhetetlenek. A miniszterek ezért vitatják meg a Bizottsággal a migránsok utalásaira vonatkozó konkrét javaslatokat, illetve azt, hogy ezek a fejlesztés szempontjából hogy lehetnek produktívabbak - mely vita üdvözlendő.
<P>
A vita harmadik területe az illegális migráció, mivel az átfogó jelleg érdekében kezelnünk kell az illegális migrációt és meg kell védenünk az európai külső határokat.
<P>
Euromed-partnereink célországok, tranzitországok és származási országok. Célunk kell, hogy legyen az együttműködés megteremtése annak érdekében, hogy megakadályozzuk az emberek tengerbe fúlását. Az Euromed-konferencián a miniszterekkel az együttműködésről és a Frontex lehetséges új szerepéről beszélünk a keresési és mentési tevékenységekben, nemcsak őrködésről és az illegális bevándorlók visszatéréséről. Ezzel kapcsolatban biztosítanunk kell, hogy kötelezettségeinket tiszteletben tartjuk a nemzetközi védelem és az emberi jogok terén. Támogatnánk egy olyan fejlesztést, melynek révén a Frontex támogatási eszközzé lesz harmadik országoknak a migráció jobb kezelésére, illetve határaik ellenőrzésére tett erőfeszítéseikben, teljes mértékben tiszteletben tartva a nemzetközi kötelezettségeket.
<P>
Várjuk ezt a miniszteri találkozót. A migráció valamennyiünket elsődlegesen érdekel, és ez komoly szenvedélyekre ad okot úgy tagállami, mint közösségi szinten. Partnerországainkban sem más a helyzet. Az együttműködés azonban az egyetlen módja az előrelépésnek. Azt mondanám, hogy az együttműködés önmagában elégtelen. Szükségünk van a közös célokra és valamennyi partner egyenlőségére alapuló partnerségre. Politikai csomagok kellenek, ideértve az őszinte emberek mozgásának fejlesztését célzó intézkedéseket, illetve a nemzeti és az európai jogszabályok tiszteletben tartását, továbbá a helyi növekedési ráták növelését a származási országokban.
<P>
Végül úgy vélem, hogy a miniszterek sikeresen állapítanak meg konkrét együttműködési területeket. A Bizottság készen áll a végrehajtási folyamat támogatására, a pénzügyi feltételeket is ideértve. Elkötelezettek vagyunk ilyen fellépéseknek a MEDA programon, továbbá az európai szomszédsági és partnerségi eszközön és új tematikus programokon keresztül való támogatására.
<SPEAKER ID="254" NAME="Francisco José Millán Mon">
a PPE-DE képviselőcsoport nevében. - (ES) Elnök úr, én nagyon örülök, hogy találkozót szervezünk földközi-tengeri partnereinkkel. Jobban örültem volna azonban, ha a találkozón a külügyminiszterek vesznek részt, mint a rabati Európa-Afrika találkozón. Hogy miért? Azért lenne jó, ha ott lennének, hogy kihangsúlyozzák, hogy a bevándorlásnak a földközi-tenger déli partján fekvő országokhoz kötődő kapcsolataink egyik fő témánjának kell lennie.
<P>
Szomszédos országokról van szó, hatalmas jövedelembeli különbségekkel. A Földközi-tenger déli partján fekvő államok sok polgára az EU-ban dolgozik, és, ahogy már elhangzott, a jelenség a fejlődés szempontjából is nagy jelentőséggel bír. Ezekben az országokban nagy ütemben nő a lakosságszám, és sokan jönnek Európába a jobb élet reményében. Mi ennek következtében az illegális bevándorlás káros következményeivel szembesülünk - a bevándorlók részben ezen országok állampolgárai, részben a szubszaharai régióból érkeznek, az említett országokat tranzitországnak használva.
<P>
A lakosok integrációja, a bevándorlás, a fejlesztés és az illegális bevándorlás kapcsolata ezért hatalmas jelentőséggel bír. Bőven van tehát feladata az algarve-i miniszteri találkozó résztvevőinek.
<P>
Ebben a házban is nemrég vitattuk meg a bevándorlás kérdését, a Klich- és a Moreno-jelentés kapcsán. Bízom benne, hogy ezeket a jelentéseket megfelelően figyelembe veszik majd a konferencián.
<P>
Erről engedjenek meg néhány megjegyzést.
<P>
A legfontosabb az, hogy a déli országokat rávegyük a migráció ellenőrzésében való együttműködésre, és egy olyan megközelítésre, amit én "pozitív feltételesség"nek nevezek. A bevándorlást könnyebb megfékezni, ha megvan erre a politikai akarat. Akkor lehet eredményt elérni, ha az érintett szomszédos országok valóban készek az együttműködésre.
<P>
Az illegális bevándorlás még mindig nagyon aktuális kérdés. Meg kell akadályoznunk a tengeri úton történő bevándorlást, ami során az emberek életüket kockáztatják. Még gyerekek is vannak a lelkiismeretlen embercsempészek áldozatai között. A földközi-tengeri országokat fel kell kérni arra is, hogy ratifikálják a nemzetközi szervezett bűnözés elleni ENSZ-egyezmény két, embercsempészetről szóló jegyzőkönyvét.
<P>
Végül, ismételten felhívnám a figyelmet a visszafogadási egyezményekre. Született ilyen egyezmény Oroszországgal, Ukrajnával és Moldovával, akkor Marokkóval annyi év elteltével miért nem? És Algériával?
<P>
Az Euromed konferenciának a lehető legnagyobb sikert kívánom, elnök úr. Remélem, a résztvevők konkrét vállalásokat tesznek és komoly megállapodások születnek, amiket majd alkalmaznak is, és nem csak a kölcsönös vágyak, álmok kifejezései lesznek, amiket a gyakorlatban aztán nem valósítanak meg.
<SPEAKER ID="255" NAME="Javier Moreno Sánchez">
a PSE képviselőcsoport nevében. - (ES) Köszöntöm a Bizottság alelnökét, és a Tanács hivatalban lévő elnökét! Monsieur le Président, hölgyeim és uraim! A tudósok szerint csaknem kétmillió éve egy éghajlatváltozás vezetett az első nagy Afrikából Európába tartó migrációs hullámhoz. Ma, habár lehet, hogy van benne része az éghajlatváltozásnak is, az emberek főleg a szabadság és a lehetőségek hiánya és a szegénység miatt jönnek hatalmas számban a mi kontinensünkre egy jobb élet reményében, akár életüket is kockáztatva.
<P>
Európa előtt nagy kihívás áll: a bevándorlást mind a származási, mind a célországok fejlődésének eszközévé kell tenni, és el kell érni, hogy aztán a fejlődés hozzájáruljon az illegális bevándorlás csökkentéséhez. Ehhez együtt kell működnünk a származási országokkal és a tranzitországokkal: valódi mobilitással, jogokkal és kötelességekkel rendelkező dolgozókra van szükség, nem rabszolgákra.
<P>
Ezért szeretném megismételni, hogy párbeszédre, együttműködésre és szolidaritásra van szükség, a Földközi-tenger két partjának békés, harmonikus együttélésére. Ezért teljes mértékben támogatjuk az Euromed konferenciát, a rabati és tripoli miniszteri konferenciák eredményének megfelelően. A származási- és tranzitországok és az európai célországok párbeszédét intézményesíteni kell, hogy az a valódi, a fejlesztésre épülő kapcsolat alapja lehessen.
<P>
Hölgyeim és uraim, szeretnék szót ejteni néhány olyan kérdésről, amelyek a találkozó témái lehetnek. Az Európába érkező bevándorlóknak a törvények maximális tiszteletben tartásával kell ide belépniük és munkát vállalniuk. Az olyan kezdeményezések, mint a Kék Kártya irányelv, szükséges, de nem elégséges lépésnek tekinthetők. Ezt olyan irányelvvel kell kiegészíteni, ami a kevésbé magasan képzett bevándorlókra is alkalmazható, és olyan intézkedéseknek kell társulniuk hozzá, amelyek megnövelik a körkörös migrációt, a valódi körkörös migrációt, ami megakadályozza az agyelszívást és lehetővé teszi, hogy a visszatérő migránsok saját országukban a megfelelő társadalmi és gazdasági feltételek meglétében fontos projekteket vigyenek véghez.
<P>
Az Euromed térségnek a jólét, a szabadság és a fejlődés térségének kell lennie. Tovább kell vizsgálnunk azt a lehetőséget, amivel Spanyolország is foglalkozik több ország esetében: azt, hogy esetleg gyakorlati- és szakképzéseket tartsunk a származási országokban az Európába vándorolni kívánóknak, és a cégek már a kiutazás előtt alkalmazzák őket.
<P>
Hölgyeim és uraim, információs kampányok keretében adjunk egyértelmű jelzést arról, hogy van lehetőség legálisan bevándorolni és munkát vállalni Európában, és adjunk ki figyelmeztetéseket arról is, hogy milyen fölösleges kockázatvállalás az illegális bevándorlás. Akadályozzuk meg, hogy több ezer fiatal essen áldozatul az embercsempész maffiáknak és kockáztassa életét rozoga hajókon vagy kenukban.
<P>
Végezetül, szeretném megkérni a konferencia résztvevőit, hogy szenteljenek külön figyelmet a legsebezhetőbb bevándorlók, a nők és a gyermekek, különösen a felnőtt kísérő nélküli gyermekek helyzetének.
<SPEAKER ID="256" NAME="Marco Pannella">
az ALDE képviselőcsoport nevében. - (IT) Elnök úr, hölgyeim és uraim, ezeket a kérdéseket itt, a Parlamentben rendezendő találkozón is megvitatjuk majd az ALDE képviselőcsoport és a Nemzetközi Radikális Párt kezdeményezésére, december 6-8-án. Azt hiszem, a megoldás új útja felé közeledünk.
<P>
Talán önteltnek hangzik, ha én személyesen kérem meg a soros elnökséget, Frattini biztos urat és önt, elnök úr, hogy ne hagyják, hogy intézményeik szem elől veszítsék a célt. A mai téma, a szomszédságpolitikával kapcsolatos hasznos új kezdeményezés egészen biztosan elmerül majd a bürokrácia mocsarában, mint oly sok más célkitűzés: Lisszabon, Barcelona meg az összes többi. Prodi elnök úr hosszú beszédet mondott az új szomszédságpolitika bemutatásakor; mindenről beszélt, csak az intézményekről nem. De a probléma mindenhol jelen van!
<P>
Ön, Frattini úr, azt mondta, hogy többet kell tennünk a saját területünkön. Hagyományosan nem ezzel van a gond; mi megtesszük a magunkét. A Földközi-tenger túlpartján azonban nincs meg a kellő vállalkozó szellem, az a hozzáállás, amit Izrael hosszú ideje a sivatagos területeken mutat. A felszólalásom ideje mindjárt lejár, úgyhogy csak arra szeretném kérni önöket, hogy tartsák észben a találkozó időpontját, és azt, hogy az igazi probléma, a fő kérdés a partnerség, a fő kihívás a tagság. Az Európai Unió nem is jött volna létre, ha az integráció csak partnerségre korlátozódik, ahogyan akkoriban sokan szerették volna. A gond az, hogy a mi Európánk szűk határok között létezik. II. Hasszán király 1987-ben rámutatott a megoldásra; kövessük tehát ezt az utat Európa vaksága ellenére is.
<SPEAKER ID="257" NAME="Hélène Flautre">
a Verts/ALE képviselőcsoport nevében. - (FR) Elnök úr, ahogy mindenki mondta, a ma reggeli felszólalókat is beleértve, a migráció az Európai Unió és az Euromed kapcsolatok egyik prioritása. Kiemelten fontos azoknak az embereknek, akik otthonukat elhagyni kényszerülnek, miután azt tönkretette a szegénység, az elsivatagosodás, az árvíz, a háború vagy valamilyen más csapás.
<P>
Az Euromed miniszteri konferencia vajon képes lesz betölteni feladatát? Hát efelől kételyeim vannak. Az előkészületi dokumentumokban reménytelenül kevés a konkrétum. Ez aligha lehet meglepő, hiszen a terepen dolgozó egyik szervezet - azok, amelyek nap mint nap a tranzitországokban lévő, céltalanul bolyongó vagy a Földközi-tenger vizén az életüket kockáztató migránsok problémáival foglalkoznak - egyik szervezet sem vett részt az előkészítő munkában, még az ENSZ menekültügyi főbiztossága sem.
<P>
Nem szabad hátat fordítanunk a menedékjognak, a migránsok illegális fogvatartásának és jogaiknak, akár törvényesen léptek be országainkba, akár nem, és nem hunyhatunk szemet afölött a szörnyű erőszak fölött, aminek a bevándorlók, főleg a nők áldozatul esnek, sem a gyerekek jogainak megsértése fölött és a bevándorlók és bevándorló családok anyagi támogatásának kriminalizálása fölött sem. Márpedig pontosan ez történik az EU nemzetközi kötelezettségvállalásainak kapcsán, amiket ratifikálni és alkalmazni kellene: egyes országok nem alkalmazzák a Genfi Egyezményt, mások, köztük az Európai Unió összes országa, a vendégmunkások és családtagjaik jogainak védelméről szóló ENSZ-egyezményt.
<P>
Mit remélünk egy ilyen euro-mediterrán politikától, ha ennyire hiányzik a nemzetek kölcsönös jogainak és kötelezettségeinek előírása? Mi tehát a veszélye ennek a hozzáállásnak? Az, hogy lesz néhány nagy gonddal kiválasztott törvényes bevándorló, a háttérben pedig tovább folyik az összes többi jogainak folyamatos és súlyos megsértése. Ha a konferencia az érzékenyebb lelkületűeket megóvása érdekében a nagyratörőbb terveket fel sem veti, azzal teljesen okafogyottá is válik. Ez már a kezdetektől ürügyet jelentene az olyan suttyomban kötött kétoldalú megállapodásokra, mint amilyen Olaszország és Líbia között született, büntetlenül megsértve a menedékesség elvét.
<P>
Még nem túl késő tenni valamit. Hívják meg a menekültügyi főbiztosságot, hívják meg a civil szervezetek képviselőit, kezdjék újra a munkát egy, a Földközi-tenger déli partjának országai által összeállított nagyratörőbb dokumentummal, és a konferencia még hasznos is lehet, sőt, akár mérföldkő is.
<SPEAKER ID="258" NAME="Luisa Morgantini">
a GUE/NGL képviselőcsoport nevében. - (IT) Elnök úr, hölgyeim és uraim, a közeledő Euromed miniszteri konferencia kétségkívül fontos esemény, ami egy összetett, és, amint azt a partjainknál napi rendszerességgel történő tragédiák mutatják, sürgető problémával foglalkozik. Ezzel együtt azt gondolom, kár, hogy nem vonták be a civil szervezeteket, amelyek a migrációval kapcsolatban rengeteg tapasztalattal rendelkeznek; sokat tudnak például a mikrohitelek alkalmazásáról.
<P>
A múlt hét végén parlamenti képviselők, lakhelyükől elüldözött személyek, menekültek és civil szervezetek találkozójára került sor Volterrában, ahol aláírtuk a menedékjogi és menekült Chartát, ami tudomásom szerint kimaradt a miniszteri konferencia anyagából. A találkozón egyértelműen meghatároztuk a menekültek és a bevándorlók közötti különbséget, és lefektettük mindkét csoport jogait: az menekültek jogait az 1951-es Genfi Egyezmény szabályozza, a bevándorlókét pedig a vendégmunkások és családtagjaik jogainak védelméről szóló ENSZ-egyezmény, amelyet, azt hiszem, eddig a barcelonai folyamatban résztvevő 37 ország közül csak 5 ratifikált.
<P>
Remélem tehát, hogy a Bizottság és a Tanács kimondja majd, hogy mi a probléma, és az egyezmény ratifikálását sürgeti.
<SPEAKER ID="259" NAME="Gerard Batten">
az IND/DEM képviselőcsoport nevében. - Köszönöm a szót elnök úr! Magalhães úr úgy nyilatkozott, hogy a november 18-19-i Euromed találkozó az első olyan találkozó lesz, amelyet az Euromed a migrációról tart.
<P>
Az Európába tartó illegális bevándorlás valóban nagy problémát jelent több európai országnak, különösen pedig azoknak, amelyek partjai Észak-Afrikából könnyen elérhetők. Nagy-Britanniának is megvannak a migrációval kapcsolatos saját problémái. A Nagy-Britanniába irányuló illegális és legális bevándorlás jelenleg nem ellenőrzött, korlátlan és a szó szoros értelmében válogatás nélküli. Nagy-Britanniának súlyos gondokat okoz az illegális bevándorlás, de jelenleg az Európai Unióból történő legális bevándorlás a legnagyobb probléma. A Nagy-Britanniába érkező bevándorlók száma, amennyire azt meg lehet állapítani, éves szinten 500 000-600 000, a népességszám évente ténylegesen mintegy 200 000 fővel nő, amely ötévente egymillióval növeli az ország lakosainak számát. Nagy-Britannia a világ egyik legsűrűbben lakott országa, ha pedig Angliát önmagában vesszük, akkor vezeti a legsűrűbben lakott országok mezőnyét. A Nagy-Britanniába irányuló ilyen szintű bevándorlás egyszerűen fenntarthatatlan. Elviselhetetlen terheket ró az infrastruktúrára és a közszolgáltatásokra. A Nagy-Britanniába irányuló bevándorlást néhány alapvető intézkedéssel könnyen lehetne szabályozni. Ezen intézkedések egyike sem lehetséges addig, amíg az EU tagjai vagyunk: azok illegálisak lennének. Ha Nagy-Britannia szeretné szabályozni a bevándorlást, a megoldás az, hogy kilép az Európai Unióból.
<SPEAKER ID="260" NAME="Dimitar Stoyanov   -" AFFILIATION="ITS">
(BG) Képviselőcsoportunk ellátogatott Európa legdélebbi pontjára, Lampedusa szigetére, ahol bevándorlási központ is van. Ott találkoztunk egy olyan csoporttal, akiknek elsüllyedt a hajójuk, és társaik közül többen meghaltak. Habár elvesztették a barátaikat, azoknak az illegális bevándorlóknak elég jó volt a kedve, aminek szerintem az az oka, hogy az Európai Közösség túlzottan toleráns az illegális bevándorlókkal szemben. Akkora a tolerancia, hogy amint EU területre érnek, úgy érzik, elérték a céljukat.
<P>
Tenni kell tehát azért, hogy az illegális bevándorlók már az indulás előtt megtudják, hogy túl nagy a veszélye annak, hogy a tengerbe vesznek. És még ha ide is jutnának, tudniuk kell, hogy nem maradhatnak az Európai Unióban.
<P>
Ha meg akarjuk védeni azokat az embereket, akik az illegális bevándorlás kísérlete közben vesztik életüket, akkor meg kell előznünk az ilyen próbálkozásokat.
<P>
Köszönöm a figyelmet.
<SPEAKER ID="261" NAME="Patrick Gaubert" AFFILIATION="PPE-DE">
(FR) Elnök úr, hölgyeim és uraim! Először is szeretném elmondani, hogy támogatom, támogatjuk Frattini biztos urat, és a leghatározottabban visszautasítjuk az olaszországi romákkal kapcsolatban őt ért támadásokat.
<P>
Mindannyian tudjuk, hogy a biztos úr milyen értékek mellett áll ki: az emberi jogok, az Európai Unió értékei mellett áll, és ilyen szempontból feddhetetlen.
<P>
Az Euromed-re visszatérve, örülök az algarve-ban rendezendő, a migrációról szóló euro-mediterrán miniszteri konferenciának, mivel az az első ilyen konferencia lesz; az első, ami kizárólag az euro-mediterrán övezet migrációs mozgásaival foglalkozik.
<P>
A migrációs mozgások témája rendkívüli fontosságú kérdés, amit az euro-mediterrán térség országaival folytatott párbeszéd, partnerség és együttműködés középpontjába kell állítani, a rabati és tripoli konferenciák munkáját folytatva.
<P>
Ez olyan terület, amelyen a tagállamok nem léphetnek fel egyesével. A sokszor forrás- és tranzitsországként szolgáló partnerországok támogatására és együttműködésére van szükség ahhoz, hogy a migrációs politikánk hatásosabbá válhasson.
<P>
Együtt kell működnünk velük, ha a meg akarunk egyezni a kitoloncolási politikáról, ha növelni akarjuk a visszafogadási megállapodások számát és együtt egy intelligens együttes fejlődési tervet akarunk kidolgozni, hogy az összes érintett ország polgárai hazájukban maradva tudjanak hozzájárulni a növekedéshez.
<P>
A migrációs mozgások kérdésének van biztonsági vonatkozása is, de van egy emberi oldala is, amit nem hagyhatunk figyelmen kívül. Ezért szeretném, ha az alapvető emberi jogok tiszteletben tartása a konferencia egyik fő témája lenne. Remélem, hogy ez a találkozó alkalmat jelent majd a nyílt és gyakorlatias egyeztetésre, hogy együtt megtalálhassuk azt a megoldást, ami mindenkinek a legkedvezőbb.
<SPEAKER ID="262" NAME="Béatrice Patrie" AFFILIATION="PSE">
(FR) Elnök úr, miniszter úr, biztos úr, hölgyeim és uraim! Nagy örömömre szolgál, hogy a bevándorlás lesz a téma az Euromed-zóna külügyminisztereinek következő találkozóján.
<P>
Úgy vélem, eddig nem sikerült létrehozni egy közös európai bevándorlási politikát. Mindannyian tudjuk, hogy milyen nehéz kérdés ez, mert a tagállamok szuverenitását érinti, és ezen a területen a tagállamok nagyon szigorúan szeretnék alkalmazni a szubszidiaritás elvét. Azt is tudjuk, hogy a bevándorlás, vagy általában a migráció kérdése nagy feszültségek forrása a déli partnerországokhoz kötődő kapcsolatainkban, partnereink ugyanis gyakran vádolnak minket azzal, hogy ezt a kérdést kizárólag biztonsági kérdésként kezeljük. Frattini biztos úrnak köszönöm, hogy globálisabb megközelítést alkalmazott ebben az ügyben, ami a migrációs mozgások gazdasági és szociális dimenzióját is figyelembe veszi.
<P>
A legális és illegális bevándorlás ugyanannak az éremnek a két oldala, és nem lehet úgy küzdeni az illegális bevándorlás ellen, hogy ugyanakkor nem adunk lehetőséget a legális bevándorlásra. Nagyon hasznosnak tartom tehát a Kék Kártya rendszert, ami az amerikai zöldkártya európai megfelelője, és nagyon örülök annak, hogy a legális bevándorlás azon útjai, amiket a Tanács javasol, láthatóan figyelembe veszik Európa gazdasági szükségleteit, és a déli szomszédaink szükségleteit is.
<P>
A vízumok kiadásával kapcsolatban azt gondolom, hogy az Európai Uniónak ezt a folyamatot le kellene egyszerűsítenie, különösen a diákok, kutatók és a civil társadalom munkájában részt vevő személyek számára. Úgy gondolom, hogy a visszafogadási egyezmények, különösen az Algériával és Marokkóval kötött egyezmények biztosítani fogják, hogy az esetleges kitoloncolást a migránsok jogait garantáló mechanizmusoknak, szabályoknak megfelelően hajtsák végre. Végezetül, a szubszaharai Afrikából érkező új migrációs hullám kapcsán teljes mértékben támogatom azt a véleményt, hogy Európa nem használhatja a barcelonai folyamatot arra, hogy a migrációs mozgások kezelésének felelősségét áttolja a földközi-tengeri zóna határán túlra, mert saját határain belül nem képes kezelni ezt a problémát.
<SPEAKER ID="263" NAME="Cem Özdemir" AFFILIATION="Verts/ALE">
(DE) Elnök úr, a migráció az Európai Unió egyik legfontosabb problémája. Az Euromed régió ebből a szempontból stratégiailag fontos. Az migrációról szóló Euromed miniszteri konferencia lesz az első olyan konferencia, ami a kizárólag erre a témára koncentrál, az Euromed partnerek bevonásával. Ezért aztán még sajnálatosabb, hogy nem került sor a civil szervezetekkel tartott konzultációra a konferencia előtt.
<P>
Ugyanilyen sajnálatos, hogy a menedékjogról nem esik majd szó a konferencián, különösen annak ismeretében, hogy milyen reménytelen helyzetben vannak a menekültek a Földközi-tenger déli és keleti partjának sok táján az őket védő megfelelő jogszabályok hiányában. Mint tudjuk, ezen országok egyikében sincs menedékjogi törvény. Az ENSZ menekültügyi főbiztosát is csak néhány ismeri el. Líbia, Szíria, Libanon és Jordánia nem ratifikálta a menekültek státusáról szóló Genfi Egyezményt sem.
<P>
Az is igen sajnálatos, hogy a barcelonai folyamat résztvevői a migránsok jogairól beszélnek ugyan, de arról mélyen hallgatnak, hogy milyen jogok illetnek meg egy illegális bevándorlót. Nekik is vannak ugyanis jogaik, különösen a bérek, a gyerekeiknek az oktatásba való bejutása vagy az alapvető orvosi ellátás, különösen a nők ellátása tekintetében, ahol erre érvényesek az őket védő rendelkezések.
<P>
Ha együttműködést várunk az illegális bevándorlás ellen, akkor nekünk sem szabad megfeledkeznünk a saját feladatunkról: a bevándorlók és menekültek jogainak védelméről.
<SPEAKER ID="264" NAME="Miroslav Mikolášik" AFFILIATION="PPE-DE">
(SK) A november 18-19-i Euromed miniszteri konferenciára való felkészülés során fontos szem előtt tartani, hogy az Euromed parlamenti találkozó az egyetlen olyan fórum, melynek során az Európai Parlament képviselői a déli földközi-tengeri régió nemzeti parlamentjeinek képviselőivel, köztük az izraeli és a palesztin parlament képviselőivel való találkozón képviselhetik az EU-t.
<P>
Nagy örömömre szolgál, hogy én is részt veszek az Euromed politikai szekciójának munkájában, ami véleményem szerint kulcsszerepet fog játszani a barcelonai folyamatban. A találkozóhoz nem is lehetett volna jobb témát választani. A migráció problémája sok kihívást vet fel, a gazdasági fejlesztéstől - hiszen a migránsokat tájékoztatni kell a mikrohitelek és más kölcsönök elérhetőségéről - az EU-ba irányuló legális bevándorláson keresztül az illegális bevándorlás égető problémájáig, amit sürgősen meg kell oldani.
<P>
Hasznos, hogy az EU elmélyíti kapcsolatait egyes földközi-tengeri országokkal, amelyek politikai akaratot mutatnak és lépéseket is tesznek a változtatás érdekében. Már sor is került velük a társulási megállapodások aláírására. Az illegális migrációval kapcsolatban pedig megoldást kell találni a több ezer nemkívánatos bevándorló érkezése nyomán kialakult nehéz helyzetre. Ez komoly biztonsági kockázatot jelent Máltán és Olaszországban, illetve több más tagállamban is. Saját országomban is felerősödött a legális és az illegális bevándorlás. Támogatom, hogy az EU fogadja be a képzett bevándorlókat, akikre, ahogy Frattini biztos úr is mondta, szükség van, és akik hozzájárulhatnak a mezőgazdaság, az egészségügy és a turizmus teljesítményéhez. Ehhez azonban az kell, hogy a megfelelő képzettséggel rendelkezőket engedjük be; a képzetlen bevándorlókat normális esetben nem szabad beengedni. Úgy érzem, a Kék Kártya rendszere segíthet megoldani ezt a problémát.
<SPEAKER ID="266" NAME="Hubert Pirker" AFFILIATION="PPE-DE">
(DE) Köszöntöm a Bizottság alelnökét és a Tanács hivatalban lévő elnökét! Elnök asszony, a migráció mutatja, milyen közel is van Afrika Európához. Ami Afrikában történik, az közvetlen hatással van Európára.
<P>
A Földközi-tengertől délre eső válsággócokból kiinduló migráció Dél-Európa földközi-tengeri országaiba tart, ami persze azt jelenti, hogy egész Európát közvetlenül érinti.
<P>
Afrikában rengeteg tehetséges ember van. Mi magunknak és Afrikának is ki kell használnunk ezt az erőforrást. A célul kitűzött afrikai-európai partnerség hatalmas lehetőségeket rejt. Nagy kihívást jelent az az ajánlat, amit az Európai Unió részéről adni kívánunk. Olyan szerteágazó dolgokat foglal magában, mint a biztonság, a felelős kormányzás és a stabilizációs programok, köztük a bűnözés elleni harc terén nyújtott segítség, képzési központok és munkahelyek létrehozása, mikrohitelek biztosítása, valamint információs kampányok a legális bevándorlási lehetőségekről, illetve az illegális migráció következményeiről és az ellene hozott intézkedésekről.
<P>
De az Európai Uniónak a találkozón elvárásokat is kell támasztania. Az egyik elvárásnak a toloncegyezmények megkötésének kell lennie a földközi-tenger déli partján fekvő összes országgal, még mielőtt beindulna az összes cselekvési program, mivel ezek a dolgok kölcsönösen függnek egymástól és itt az egész kezdeményezés a partnerségről szól.
<P>
Egyetértek Frattini biztos úrral abban, hogy itt már nem együttműködésről, hanem partnerségről van szó; a partnerség és a komplex csomagok jelentik a megoldást. Az Európai Parlament erre készen áll, a Bizottság és a Parlament is támogatja, és Afrikát Észak-Afrika stabilizálása érdekében meg kell győzni a folyamatban való részvételről, ami az EU polgárainak biztonságát is szolgálja.
<SPEAKER ID="267" NAME="Zuzana Roithová" AFFILIATION="PPE-DE">
(CS) A Bizottság és a Parlament már zöld utat adott a proaktív fellépéshez, és, ami még fontosabb, a közös bevándorlási politikához, bármennyire népszerűtlen is az. A gazdag és öregedő Európa életében nem lehet eltekinteni a bevándorlástól. Mindannyian tudjuk, hogy az illegális bevándorlás sok ország GDP-jét akár 20%-kal is csökkentheti, miközben gazdasági növekedésüket a szakmunkások számának csökkenése határolja be. Eljött a nemzetközi együttműködés megerősítésének és a korrekt, mindenki által elfogadott szabályok bevezetésének ideje.
<P>
Bízom benne, hogy a jövő héten az algarve-i Euromed miniszteri konferencia ebbe az irányba fog lépéseket tenni, és nem csak vitára kerül majd sor, hanem megegyezés születik a közös sikeres migráció-irányítás lépéseiről, és olyan intézkedésekre is javaslat születik, amelyek csökkenhetik a tranzitországok által elszenvedett hatást. A tengeren az életüket kockáztató bevándorlók érdekében meg kell állapodnunk a harmadik országokkal a nemzetközi kötelezettségekről.
<P>
Tranzitrégióként a földközi-tengeri országok az EU-ba tartó bevándorlók aránytalanul nagy tömegével szembesülnek, ami konkrét intézkedéseket tesz szükségessé. A konferencia résztvevői biztosak lehetnek abban, hogy a Parlament ezt komolyan veszi. Közös prioritásunk, hogy emberhez méltó körülményeket biztosítsunk a harmadik országokból származó bevándorlók számára a fogva tartó központokban, és hogy felszámoljuk a tömeges migráció okait. Meg kell védenünk a migránsok életét és méltóságát.
<P>
Arra is kérem az Euromed tagjait, hogy tegyék nyilvánvalóvá, hogy a Kék Kártya, mint a képzett bevándorlók szabályozási eszköze, nem jelent fenyegetést az európaiak számára; épp ellenkezőleg: ez a globalizáció által nyújtott lehetőség. A szakszervezetek Kék Kártyával szembeni ellenállása felelőtlen, populista, az idegengyűlölet határát súroló lépés. Nem a legális, hanem az illegális bevándorlás az, ami oly sokat árt az európai munkaerőpiacnak.
<P>
Frattini biztos úr azt akarja, hogy Európa vonzó legyen a képzett munkavállalók számára. Ide kell csábítanunk őket az USA helyett, ahol az éves beáramlás 55%, szemben a szerény 5%-al, ami ma Európában tapasztalható. Meg vagyok róla győződve, hogy ez a helyes stratégia, és hogy ez az EU globális pozíciójával összhangban van. A legális és az illegális migráció összefügg. A koherens, biztonságos és közös migrációs politika létrehozásának képessége az EU érettségének próbája.
<SPEAKER ID="268" NAME="José Magalhães" LANGUAGE="PT">
Elnök asszony, alelnök úr, hölgyeim és uraim! A Tanács ebből a vitából azt a meggyőződést szűri le, hogy az euro-mediterrán partnerséget fejleszteni és erősíteni kell, és hogy helyes dolog a miniszteri konferencia megtartása Santa Euláliában. Ennek az együttműködésnek, ennek a partnerségnek - a partnerség új szó és új gondolat is - a sikerhez konkrét projekteken kell alapulnia. Sok jó ok van, amiért ezt meg kell tenni, és sok drámai helyzet áll fenn - amiket a képviselők ma fel is vázoltak - amik miatt meg kell változtatni a status quo-t. Ez csak akkor sikerülhet, ha hosszú távra tervezünk és gyorsan cselekszünk.
<P>
Komplex látásmódot, globális megközelítést alkalmazunk, cselekvési terveket és jogalkotási javaslatokat állítottunk össze, ahogy Frattini alelnök úr is mondta. Konkrét lépésekre van szükség a projektekkel kapcsolatban, főleg az említett három területen. Először, a migráció és a fejlődés kapcsán bizonyos határozott lépésekre van szükség. A miniszteri konferencia ezt tervezi tenni a migránsok által hazaküldött pénz és a mikrohitelek terén. Ezért fogjuk az összes szereplőt összehozni a konferencián (hiszen ezt a döntést a Parlament, a Bizottság vagy a Tanács nem hozhatják meg): a bankokat, a Világbankot, az Európai Beruházási Bankot, a bevándorló-szervezeteket és a civil társadalmat, hogy a pénzügyi szolgáltatások ösztönzésére és hatékonyságuk növelésére konkrét javaslatokat kapjunk, különösen a pénzátutalás alternatív módjaival és a céljaink elérését segítő új technológiákkal kapcsolatban. Az biztos, hogy nem lesz semmilyen nehézség az euro-mediterrán weboldal létrehozásával kapcsolatban, ami tele lesz a pénz hazajuttatásával kapcsolatos információkkal: például tartalmazni fogja az egyes módszerek költségét, hogy ezzel is erősítse a versenyt és csökkentse a költségeket, ami a partnerek egyik fő közös célja.
<P>
A legális migráció terén is konkrét kezdeményezésekre van szükség. Létre szeretnénk hozni egy, az Euromed partnerek képviselőiből és más társadalmi partnerekből álló munkacsoportot, ami nagyobb mélységben tanulmányozná a munkaerőpiac helyzetét és igényeit, olyan képzéseket fejlesztene ki a migráns munkavállalók számára, amiket még hazájuk elhagyása előtt elvégezhetnek, tanulmányozná annak a lehetőségét, hogy az Európai Unió portálját elérhetővé tegyük az összes Euromed partner számára a migráció és a foglalkoztatás területén, és hogy munkakeresési és tájékoztatási irodákat hozzunk létre az Euromed országokban, természetesen a nemzeti hatáskörök tiszteletben tartásával.
<P>
Az illegális migrációval kapcsolatos konkrét projektekre is szükség van. Tekintettel arra, hogy sok Euromed partnerország egyben a migráció tranzit- és célországa is, fontos, hogy megerősítsük az illegális migráció elleni harcban az intézményes kompetenciákat. A következőkre van tehát szükség: először is, biztosítani kell az okmányok megbízhatóságát, mert csak ez teszi lehetővé a személyek és tendenciák azonosítását és növeli a bizalmat és a mozgás szabadságát. Ezen kívül meg kell nyitnunk a Frontex képzési programokat az Euromed partnerországok előtt, hogy több know-how-t szerezhessenek az illegális migráció elleni fellépésről, a nemzetközi megállapodásokkal, különösen a tengeri keresésről és mentésről szóló egyezményekkel összhangban. Ez lehet a Frontex által koordinált együttes fellépés felé vezető út első lépése. Az önkéntes visszatérés és a visszafogadás terén is új kezdeményezésekre van szükség. Nagyon hasznos lenne ezen a területen egy nyílt egyeztetés, amiben szó esne a tájékoztató kampányokról, az azonosítási módszerekről, a támogatott önkéntes hazatérésről és a visszafogadási egyezményekkel kapcsolatos tárgyalásokról. Santa Euláliában ezekről és sok más témáról is szó esik majd.
<P>
Elnök asszony, hölgyeim és uraim! Lehet, hogy vannak ezen a területen véleménykülönbségek, de egyvalami teljesen biztos, és ezt a mai vita is megerősítette: a párbeszéd és a hathatós partnerség az egyetlen út. Csak így lehet megváltoztatni a status quo-t és mindannyian egyetértünk abban, hogy a status quo-t mindenképpen meg kell változtatni. Ebben Santa Eulália nagyon fontos lépés lehet.
<SPEAKER ID="269" NAME="Franco Frattini">
A Bizottság alelnöke. - (IT) Elnök asszony, hölgyeim és uraim! A vita során sok gyakorlatias javaslatot hallhattunk, és sok érdekes gondolatot is.
<P>
Úgy gondolom, hogy az egyik nagy stratégiai kérdés az, hogy hogyan léphetünk át az egyszerű együttműködésről a partnerségre, hogy végül létrejöjjön egy valódi euro-mediterrán közös terület. Pannella úr ötlete igen érdekes, és annyi bizonyos, hogy egy ilyen stratégiához hosszú távra kell gondolkodni. Csak akkor lesz ösztönző ereje a most kidolgozás alatt lévő közös célnak, ha már létezik egy valódi euro-mediterrán zóna, és mindenkiben megvan az oda tartozás érzése. Először meg kellett szerezni mind a 27 tagállam támogatását; most pedig a déli parton lévő partnereinkkel tárgyalunk. Megvan a terv az előrelépéshez.
<P>
A második nagyon hasznos ötlet, amit mindenképpen fel fogok vetni az Euromed konferencián, az, hogy szólítsuk fel a találkozó minden résztvevőjét, hogy ratifikálja a meglévő nemzetközi egyezményeket. Mielőtt még új szabályozáson törnénk a fejünket, jusson eszünkbe, hogy néhány rendkívül fontos nemzetközi egyezményt csak nagyon kevés ország ratifikált eddig. Egyebek között az emberkereskedelem elleni fellépésről szóló egyezményre gondolok. Ha van olyan kérdés, amiről az egyezményt azonnal ratifikálni kell, akkor az a nemzetközi embercsempészet és emberkereskedelem.
<P>
A harmadik fontos ötlet Gaubert úrtól származik, akinek különösen hálás vagyok, amiért kiemelte ennek a fontos kérdésnek a humanitárius oldalát. Itt nem törvényekről vagy bürokratikus ügyekről van szó, hanem férfiakról, nőkről és gyerekekről, akik - ahogy korábban elhangzott - az életüket kockáztatják, gyakran tragikus eredménnyel. Ez az ügy tehát szolidaritás kérdése. Úgy gondolom, hogy az, hogy szolidaritást mutassunk a szenvedő emberek iránt, az egyenlő jogokon alapuló partnerség kiépítésének egyik sarokköve.
<P>
A negyedik ötlet, amit a vitából magammal viszek, az, hogy hogyan lehetne továbblépni a papíron meglévő döntésektől a valódi eredményekre. Sok dokumentumot alkottunk meg, és fontos gyakorlati kezdeményezések is születtek. Most ezeket kell kiteljesíteni, például azzal, hogy eldöntjük, mi a legjobb módja a fejlesztési segélyalapok felhasználásának. Nyilvánvalóan, ha az Európai Unióban vannak a helyi fejlesztést szolgáló elérhető pénzalapok, akkor át kell gondolni, hogy hogyan lehet azokat a lehető leghasznosabban felhasználni. Ahogy valamelyik felszólaló mondta, meg kell találni a módját, hogy pozitív ösztönző erők szóljanak a közös stratégiában való együttműködés mellett.
<P>
Mivel megvan a közös stratégia, ami Barcelona óta az euro-mediterrán stratégia névre hallgat, és mivel egyes országok azt jobban alkalmazzák, mint mások, azt hiszem, ezeknek az országoknak valamilyen pozitív ösztönzővel, valamilyen elismeréssel díjazni kell a munkáját. Véleményem szerint ez a korrupció megszüntetésének egyik járható útja. A korrupció az illegális bevándorlás egyik alapvető oka. Ha a származási országokban és a tranzitországokban kevesebb korrupció lenne, akkor sok Európába tartó embercsempészt már útközben lefülelnének és erősebb lenne az együttműködés, de ez csak egy példa.
<P>
Végezetül, ott a törvényellenes magatartással szemben tanúsított hiteles, határozott álláspont kérdése. Magalhães úr ezt külön kiemelte, és teljesen egyetértek vele: addig nem leszünk hitelesek, amíg nem demonstráljuk, hogy a törvényszegést nem vagyunk hajlandók sem jutalmazni, sem eltűrni. Ezt mindenkinek kristálytisztán az értésére kell adnunk. Néhányan ezzel kapcsolatban említették a toloncegyezményeket. A toloncegyezmények hitelessé teszik álláspontunkat, mert azokat, akik nem tartják be a törvényeket, hazaküldik, természetesen jogaik tiszteletben tartásával.
<P>
De a dolog politikai kérdés: azok az országok, amelyek visszafogadják állampolgáraikat, nem dolgozhatnak az Európai Unió határőreiként. Hadd fogalmazzak nyersen: nem hajlandóak csakis biztonsági alapokon együttműködni velünk.
<P>
Ezért a konferencián fel fogom vetni azt is, hogy a vízumpolitikánk és a személyek mozgása, például a diákok és az üzletemberek nagyobb mobilitása hogyan alkalmazható ezen országok felé politikai ösztönzőként. Használjuk Európa vízumpolitikáját arra, hogy megkönnyítsük ezt a fajta szabad mozgást, így pozitív politikai üzenetet küldve azoknak az országoknak, amelyekkel visszafogadási egyezményt szeretnénk kötni. Ezt tettük a Nyugat-Balkán esetében, és véleményem szerint eljött az ideje, hogy ugyanezt a stratégiát alkalmazzuk a földközi-tengeri régióban is.
<SPEAKER ID="270" NAME="Elnök">
A vitát lezárom.
