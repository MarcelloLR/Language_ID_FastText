<CHAPTER ID="018">
Jogalkotási eljárás a harmadik energiaügyi csomag tárgyában (vita)
<SPEAKER ID="469" NAME="Elnök">
Következő napirendi pontunk Hannes Swobodának, Reino Paasilinnának, Eluned Morgannak, Atanas Paparizovnak, Giles Chichesternek, Alejo Vidal-Quadrasnak, Herbert Reulnak, Angelika Nieblernek, Gunnar Hökmarknak és Jerzy Buzeknek az Európai Parlament Szocialisa Képviselőcsoportja, és az Európai Néppárt (Kereszténydemokraták) és az Európai Demokraták Képviselőcsoportja nevében a Tanácshoz intézett szóbeli kérdése a harmadik energiaügyi csomaghoz kapcsolódó jogszabályalkotási folyamat folytatásával és időben történő lezárásával kapcsolatban - B6-0493/2008).
<SPEAKER ID="470" NAME="Atanas Paparizov">
előadó. - Elnök úr, 2008. június 18-án és július 9-én az Európai Parlament első olvasatban jogalkotó állásfoglalást fogadott el a harmadik energiaügyi csomag irányelveivel és rendeleteivel kapcsolatban. A csomag kiemelkedő jelentőséggel bír az elektromos áram és a gáz európai belső piaca megteremtése, továbbá az átviteli rendszerekbe történő beruházásokhoz kapcsolódó, valamint a regionális és pán-európai együttműködést előmozdító, átlátható és világos szabályozási keret biztosítása tekintetében. Ennek révén az energiaügyi csomag jelentősen fokozza az uniós tagállamok energiaellátásának biztonságát.
<P>
A csomag elfogadása jelentős mértékben elősegíti az ambiciózus energiaügyi és éghajlat-változási jogalkotási csomag végrehajtására irányuló erőfeszítések megvalósítását. Magam bízom abban, hogy ezt a csomagot a Parlament holnap elfogadja.
<P>
Ezzel összefüggésben szeretnénk felkérni a francia elnökséget, adjon számunkra tájékoztatást, miként kívánja az Európai Parlament elé terjeszteni a Tanácsnak az öt jogalkotási javaslattal kapcsolatos közös álláspontját! Ugyancsak nagyra értékelnénk a Tanács, és különösen a cseh elnökség részletes tájékoztatását arról, milyen lépéseket terveznek a harmadik energiaügyi csomag jogalkotási folyamatának folytatását és lezárását illetően.
<P>
Az Európai Parlament számtalan alkalommal jelét adta készségének, hogy konstruktív párbeszédet folytasson a Tanáccsal. E készség jeleként az Európai Parlament előadói - július 17-én - Borloo miniszter úrnak címzett levél elküldését kezdeményezték, amelyben azt kérték a soros elnöktől, hogy az általános politikai egyetértés kialakítása és a Tanács közös álláspontjának hivatalos közzététele közötti időszakban szervezze meg a két intézmény nem hivatalos tárgyalásait. Bátorítottuk a Tanácsot arra is, hogy az informális tárgyalásoknak már 2008. szeptemberi megkezdésével is igazolja e jogalkotási csomag elsőrendű fontosságát. Meggyőződésünk volt, hogy ez szolgálja mindhárom intézmény, a francia elnökség, és általában az uniós állampolgárok érdekeit is. Később számtalan alkalommal felhívtuk a figyelmet ezen aktuális egyeztetések megkezdésének szükségességére.
<P>
Szeretném kiemelni az Európai Parlamentnek az Európai Tanács 2008. október 15-16-i brüsszeli találkozójával foglalkozó állásfoglalását, amelyben felhívjuk a Tanácsot a tárgyalások megkezdésére.
<P>
Az október 10-én elért politikai megállapodást követően az Ipari, Kutatási és Energiaügyi Bizottság elnöke november 7-i levelében felvetette, hogy az első ülésre háromoldalú informális párbeszéd formájában, még az év vége előtt kerüljön sor. Sajnáljuk, hogy ez mindeddig nem következett be.
<P>
A magunk részéről a Tanács közös álláspontjának kézhezvételét követően készek vagyunk háromoldalú párbeszédet folytatni egy intézményközi megállapodás kialakítása érdekében.
<P>
Ma, az előadóknak és valamennyi képviselőcsoport képviselőjének az Ipari Bizottság elnöke, Niebler asszony által szervezett találkozóján egyhangúan elfogadtuk, hogy - az idő szorítását is szem előtt tartva - javasoljuk a háromoldalú párbeszéd mielőbbi, lehetőség szerint strasbourgi, a 2009. január 12-én kezdődő héten való megnyitását. Reméljük, a cseh elnökség elfogadhatónak találja javaslatunkat.
<P>
A folyamat mostani szakaszában tudatában vagyunk annak, hogy a Tanács közös álláspontjában olyan súlyos politikai jelentőséggel bíró kérdéseket is érintett, mint a szétválasztás kérdése, a harmadik államra vonatkozó szabály, vagy az egyenlő versenyfeltételek témája. Nem foglalkozott azonban a dokumentum olyan, az Európai Parlament által az első olvasatkor felvetett témákkal, mint amilyen a szabályozó ügynökség szerepének erősítése, a fogyasztók védelme, az energiahiány stb. Reméljük, hogy januárban és februárban intenzív párbeszédet folytathatunk e témákban!
<P>
Engedjék meg, hogy kifejezzem reményemet, hogy a Tanács gyorsan és pozitívan reagál a csomag végrehajtásának biztosításához és az európai fogyasztók milliói érdekeinek védelméhez kapcsolódó, az Európai Parlament által felvetett kérdésekre.
<SPEAKER ID="471" NAME="Gunnar Hökmark" LANGUAGE="SV">
Elnök úr, a Parlament holnap dönt az éghajlat-változási csomag különböző elemeiről. Ez azt jelenti, hogy nagyon rövid időn belül egyetértésre jutottunk az előrevivő út mibenlétét illetően, és döntöttünk a majdani európai energia- és környezetvédelmi politika fontos elemeiről. Jelenti ez azt is, hogy a Parlament és a Tanács már jóval azt megelőzően lezárja az éghajlat-változási csomagot, hogy messzire jutottunk volna az energiapiac kialakítása és a kapcsolódó döntések meghozatala terén. Tulajdonképpen mindennek pont ellentétesen kellett volna megtörténnie. Azaz, az elektromos energia- és gázpiaccal, valamint a határokon átnyúló piaccal kapcsolatos döntéseinket jóval azelőtt le kellett volna zárnunk, hogy idáig eljutottunk. Az éghajlat-változási csomag keretében most általunk kialakítandó energiapiac az európai határokon átnyúlóan is megfelelően működő energiapiacot követel meg. Versennyel kiegészülve, amely alacsonyan tartja az árakat! Szavatolnunk kell továbbá, hogy képesek vagyunk minden, Európában rendelkezésünkre álló energiaforrást kihasználni. Ezen a területen, a piaci csomag és az éghajlat-változási csomag között a rendszer kissé zavarosabbá vált.
<P>
Most legfeljebb azt tehetjük, hogy minél gyorsabban előrelépünk a tárgyalásokon. Természetesen a cseh soros elnökségtől függ, hogy mihamarabb megkezdi-e a tárgyalásokat, netalán - mint ezt korábban egyik képviselőtársam javasolta - már Strasbourgban, januárban sort kerít azokra. Holnap azonban, amikor az éghajlat-változási csomagról döntünk, a francia elnökségtől is azt várjuk, hogy kezelje úgy a helyzetet, kezdeményezzen olyan folyamatokat, amelyek lehetővé teszik a tárgyalások azonnali beindítását, a szétválasztás, a hatékonyabb verseny és a határon átnyúló kapcsolatok kérdése megvitatásának lehető legkorábbi elkezdését.
<P>
Ez nemcsak az árak leszorítása és a szabadabb verseny feltételeinek megteremtése érdekében fontos, hanem annak biztosításához is, hogy mindazok a tagállamok, amelyek az éghajlat-változási csomag következtében kedvezőtlenebb helyzetbe kerülnek, ne szigetelődjenek el a többiektől. Olyan lépésről van itt szó, amelyet meg kell tennünk, és remélem, a munka java részét a cseh elnökség ideje alatt elvégezzük!
<P>
Azonban Elnök úr, Miniszter úr, nem szeretnénk hagyni, hogy 2008 decemberének utolsó napjaiban a francia elnökség kibújjon felelőssége alól. Nagyon szépen köszönöm!
<SPEAKER ID="472" NAME="Jean-Louis Borloo" LANGUAGE="FR">
Elnök úr, hölgyeim és uraim, biztosíthatom Önöket arról, hogy nem célunk kitérni felelősségünk elől. Ellenkezőleg.
<P>
A Tanács számos alkalommal, így az utóbbi hat hónap során is hangsúlyozta, milyen nagy jelentőséget tulajdonít az elektromos energia és gázipar belső piaca megteremtésének, a szállító hálózatokba beruházók és az azokat működtetők számára átlátható és világos szabályozórendszer megteremtésének, valamint a szabályozó hatóságok szerepe, illetve egymás közti együttműködése megerősítésének. A téma fontosságát most, amikor remélhetőleg az éghajlat-változási és energiacsomag elfogadásra kerül, ismét meg kell erősítenünk. Annál is inkább, mivel a belső piac kiteljesedése előfeltételül szolgál ahhoz, hogy az e területhez kapcsolódó céljainkat elérjük.
<P>
Tehát az, hogy a francia elnökség nagy fontosságot tulajdonított az európai energiapolitika alapvető elemének tekintett csomag sikeres lezárásának, aligha kérdőjelezhető meg. Amint az sem vitatható, hogy nagyon fontosnak tartja az elfogadott határidők betartását, más szavakkal, hogy még a törvénykezési ciklus vége előtt megállapodás szülessen. Ennek következtében az elnökség mindent megtett annak érdekében, hogy mind az öt, október 10-én a Tanács elé kerülő szövegre vonatkozóan politikai megállapodás szülessen.
<P>
Emlékeztetnem kell Önöket arra, hogy a szlovén elnökség kiváló és mindenre kiterjedő munkája ellenére két kérdés még nyitott maradt az általános megközelítést alkalmazó szövegen belül. Ennek oka az volt, hogy a Parlament állásfoglalása nem érkezett meg a Tanács június 6-i ülésére. E két kérdés a harmadik országok által az energiaágazaton belül eszközölt beruházásokhoz és a tisztességes versenyhez kapcsolódott. Mindent megtettünk az előrelépés érdekében, és sikerült elérnünk, hogy az októberi tanácsülésen egyhangú megállapodás szülessen. Szeretnék rámutatni arra, hogy a Bizottság erőteljesen felsorakozott az októberi közös álláspontban foglaltak mögött.
<P>
A megállapodás elérését követő napon a francia elnökség igénybe vette a Tanács Főtitkárságának szolgálatait a 300 oldalt kitevő jogszabálycsomag véglegesítéséhez szükséges technikai és jogi munka elvégzéséhez, hogy decemberben a Parlament elé terjeszthesse a közös álláspontot. E munka gyors lezárása tehát a Parlament és a tagállamok szolgálataitól függ.
<P>
Az intézmények munkájának összehangolásáért felelős bizottság titkárságától kapott jelzés szerint, valamint a jövőbeli cseh elnökséggel való egyetértésben döntés született arról, hogy a közös álláspontot a következő napokban, január elején küldjük meg a Parlamentnek. Ami a Tanácsot illeti, az elfogadási folyamatot a maga részéről január 9-én törekszik lezárni. Aligha kell emlékeztetnem Önöket arra, hogy egyidejűleg több csomagról folytatunk tárgyalásokat, beleértve azt is, amelyről ma már szó esett, valamint a tengeri szállításokról szóló csomagot is, amely igencsak feltüzelte az összes tárgyaló felet.
<P>
Azzal együtt, hogy a csomagról fizikailag lehetetlen volt a tárgyalásokat megkezdeni, egy november 17-i keltezésű, a Coreper elnökéhez és az Ipari, Kutatási és Energiaügyi Bizottság elnökéhez írt levelében a francia elnökség kifejezte készségét egy előzetes, háromoldalú egyeztetés formájában zajló találkozón való részvételre annak érdekében, hogy - az Önök kérésének megfelelően - a kezdeti véleménycserékre sor kerülhessen. A feltételek mostanra teljesültek, és teljes erőnkkel nekiláthatunk e csomag vizsgálatának, bízva abban, hogy a második olvasatban, jövő májusban megállapodásra jutunk. Legalábbis ez az, amiben a francia elnökség reménykedik.
<SPEAKER ID="473" NAME="Andris Piebalgs">
a Bizottság tagja. - Elnök úr, mindenekelőtt szeretném a tisztelt képviselőknek megköszönni ezen aktuális kérdés napirendre tűzését. Nagyon fontos, hogy még ebben a törvényhozási ciklusban lezárjuk a belső energiapiacról folyó vitát. Igen bonyolult intézkedéscsomagra vonatkozóan születtek javaslatok, és a vita most arra utal, hogy a második olvasatban születhet megállapodás, és amint arra számítani lehetett, a vitában megmutatkozott a javaslatok összetett jellege.
<P>
Az eredményeket számba véve azt mondhatom, nagyon fontos, hogy a Tanácson belül most politikai megállapodás érvényesül, és közös álláspontot fogadnak el január elején. A Bizottság ugyancsak január elején fogadja el a Parlamenthez eljuttatandó, a közös állásponttal kapcsolatos saját közleményét. Ezzel nem kési le az első januári ülésszakot. Tehát ebből a szempontból mi készen állunk arra, hogy közös állásponttal jöjjünk a Parlament elé, és így a Parlament tanulmányozhatja ezeket az álláspontokat és továbbléphet a hivatalos megbeszélések irányába.
<P>
A második, hangsúlyozni kívánt pont az, hogy az elkövetkező cseh elnökség igen nagy hangsúlyt fektet a céltudatos munkára annak érdekében, hogy márciusra, vagy ha lehet még korábban eredményeket mutathasson fel. A csehek is terveznek háromoldalú megbeszéléseket. Örömükre szolgálna, ha ilyenre minden héten sor kerülne. Valóban igen ambiciózusak, e kérdést első számú prioritásként kezelik.
<P>
Harmadszor, szeretném elismerésemet kifejezni a francia elnökségnek, hogy az energia- és éghajlat-változási csomag hatalmas terhével a vállukon is teljesítették ígéretüket a belső piaci csomaggal összefüggésben. Nem volt könnyű a Tanácson belül politikai megállapodásra jutni. A szlovén elnökség alatt egyetértés született bizonyos pontokban, de némelyik témában még bizonytalanság mutatkozott. Most a Tanácson belül szilárd megegyezés mutatkozik, és a Tanács készen áll a tárgyalásokra.
<P>
A következőkben szeretném a Parlamentet köszönteni. Szeretnék köszönetet mondani Niebler asszonynak a háromoldalú egyeztetéseknél tanúsított türelméért, hiszen az első megállapodás részben az Ön kemény munkájának tudható be. Elnézésüket kérem, és remélem, nem futunk bele a késő éjszakába a belső energiapiac megvitatásakor. Úgy hiszem azonban, hogy jó anyaggal van dolgunk, amely lehetővé teszi megállapodás elérését, már csak azért is, mert az összes előadó szorosan együttműködik a többiekkel. Remélem, a vita nem húzódik át holnap hajnalra.
<P>
A Bizottság részéről megígérem, hogy keményen dolgozunk elfogadható kompromisszumok felkutatásán, mert a Bizottság álláspontja szerint létfontosságú, hogy az Európai Unió stabil belső energiapiaccal rendelkezzen. Olyannal, amely szavatolja az ellátás biztonságát, az alacsonyabb fogyasztói árakat, és mindenekelőtt garantálja azt, hogy az ETS-en keresztül általunk javasolni kívánt valamennyi intézkedés hatékonynak bizonyul. A Bizottság teljes mértékben érdekelt a megállapodás elérésében, az Európai Parlament és a Tanács közötti megegyezés előmozdításában.
<SPEAKER ID="474" NAME="Angelika Niebler" LANGUAGE="DE">
Elnök úr, a Tanács soros Elnöke, Biztos úr, hölgyeim és uraim, a mai nap egészét az éghajlat-változási csomaggal foglalkozó tárgyalásoknak szenteltük, a szavazásra pedig holnap kerül sor. Az előrejelzések szerint tekintélyes támogatottságot élvez ez a csomag, ami - mindent egybevetve - jó dolog.
<P>
Az éghajlat-változási csomag egésze, a csomagban foglalt nemes célok azonban csak akkor valósulhatnak meg, ha óriási előrelépés történik olyan ügyekben, mint a kiterjesztett hálózatok és a kiterjesztett infrastruktúra. Ezért is örülök annak, hogy októberben a Tanácsban megszületett a közös álláspont, és ezzel mi, itt a Parlamentben - ahogy ebben mindig is reménykedtünk - gyorsan előrehaladhatunk a konzultációk lefolytatásában. Remélem, hogy az egyeztetések gyorsan megkezdődnek. Hálás vagyok Önnek, a Tanács elnökének, azért, hogy a gépezetet mozgásba hozta.
<P>
A kidolgozás szintjén azt látom, hogy a titkárságok már együttműködnek egymással és megteszik az előkészületeket annak érdekében, hogy a cseh elnökség alatt, január-februárban a tárgyalások megkezdődhessenek. Amennyiben a Bizottság, mint oly sok esetben, a tisztességes közvetítő szerepét betölti, a végén jó kompromisszumokkal számolhatunk.
<P>
Anyagi szempontból bizonyos alapkérdésekben természetesen hatalmas eltérések mutatkoznak a Tanács és az Európai Parlament álláspontja között. Hökmark úr már foglalkozott a tulajdonjogok szétválasztásának kérdésével, s azzal, hogy e téren van-e más járható út. A Tanács a Parlamentével ellentétes álláspontot közvetített felénk mind a gáz-, mind a villamosenergia-ágazat vonatkozásában. Az a kérdés, hogy az ügynökségnek milyen szerepet kell betöltenie, az egyik kulcskérdés lesz. Jelenleg a Tanács és a Parlament igencsak eltérő álláspontot képvisel. Még a fogyasztói jogok átfogó és komplex kérdéskörén belül is eltérő hangsúlyok érvényesülnek.
<P>
Bizakodó vagyok, hogy itt is érvényesül a megállapodás eléréséhez szükséges politikai akarat. Ha mindannyian összefogunk, és olyan építő szellemben, mint ez történt az éghajlat-változási csomag esetében, akkor hasonló sikert érhetünk el. Remélem, nem kényszerülünk rá, hogy az egész hétvégét itt töltsük. Nekem bőven elég volt az, hogy egyszer egy szombaton, hajnali 4.40-kor kellett felkelnem az éghajlat-változási csomag megvitatására. Ebben a tekintetben is jó együttműködésre számítok.
<SPEAKER ID="970" NAME="Atanas Paparizov" LANGUAGE="FR">
Elnök úr, elsőként is meg kell köszönnöm Borloo úrnak konstruktív hozzáállását, s annak jelzését, hogy a Tanács kész még a törvénykezési ciklus vége előtt lezárni az itt érintett csomagról folyó tárgyalásokat.
<P>
a PSE Képviselőcsoport nevében. - Ugyancsak hálás vagyok - képviselőcsoportom nevében - Piebalgs biztos úr nyilatkozatáért, miszerint támogatna egy kompromisszum megállapodást, noha igen sok kérdés van még, amit a Tanács még nem érintett, és amelyeket illetően a Bizottság fenntartásokkal élt.
<P>
Az Európai Parlament, és magunk a PSE Képviselőcsoportban különösen, ragaszkodunk az olyan kérdésekhez, mint a fogyasztók jogai és az energiaszegénység, amelyeket a végső dokumentumban is szeretnénk látni. Szeretném biztosítani Önöket, hogy magunk készek vagyunk január legelejétől részt venni a háromoldalú párbeszédben, és ahogyan ezt Niebler asszony az imént említette, ez a törekvése minden előadónak és minden frakciónak. Nagyon elégedettek lennénk, ha a cseh elnökség kész volna január elejétől csatlakozni hozzánk, hogy munkánkat érdemben március végére lezárhassuk, majd április folyamán, talán a második ülésszakon, a csomagot véglegesíthessük. Ez lenne az ideális megoldás.
<P>
Szeretném biztosítani Önöket arról, hogy mindkét csomagot illetően készen állunk kompromisszumok és megoldások kimunkálására, de itt természetesen csak olyan folyamat jöhet szóba, amely versenyképesebb piacot, erőteljesebb átláthatóságot eredményez, valamennyi érintett fél életképességének erősödéséhez vezet, és lehetővé teszi utóbbiak számára, hogy beleszólhassanak a majdani energiapiac alakulásába. Meggyőződésünk, hogy az Ügynökség szerepe a Meroni-ügy szabta kereteken belül erősíthető, és erre vonatkozóan jó javaslatok születtek a Parlamentben.
<P>
Reméljük, hogy a Bizottság támogat bennünket, és olyan csomagot alkotunk, amelynek szabályait a szereplők elfogadják és végrehajtják. Reméljük, hogy a szabályokat kötelező érvényű döntések támasztják alá, és a végrehajtás nem az önkéntességre épül. Úgy vélem, ez jó megoldást jelent egy érdemleges, a másodikon túlmutató harmadik energiacsomaghoz, amely valóban működő és versenyképes piacot alapozhat meg.
<SPEAKER ID="476" NAME="Rebecca Harms" LANGUAGE="DE">
Elnök úr, úgy vélem, nagyon jó dolog, hogy az energiacsomag visszakerült elénk. Mindenekelőtt, szeretném megragadni az alkalmat, hogy emlékeztessem a Házat arra, a villamosenergia belső piacát illetően az Európai Parlament igen-igen meggyőző többséggel szavazott az ellen a harmadik út ellen, amelyben Angela Merkel és Nicolas Sarkozy megállapodott. Úgy hiszem, erről nem feledkezhetünk el az előttünk álló konzultációk során.
<P>
Igen felbosszantott az, hogy a francia elnökség kényes ügyként kezelte e témát az elmúlt hat hónapban, és most ezt a kényes ügyet egyszerűen átdobta a cseh elnökség asztalára. Ez nem lehet módja egy ilyen igen fontos téma kezelésének, mert ezzel a szétválasztással - amelyet a Parlament kitartóan támogatott - sokkalta jobb versenyfeltételeket teremtenénk a villamos energia európai belső piacán, és megítélésem szerint biztosíthatnánk azt is, hogy az árak tisztességesebben és átláthatóbban kerüljenek megállapításra.
<P>
Gyakran felvetődik, hogy ennek eredményeként az energia olcsóbbá tehető. A Zöldek/az Európai Szabad Szövetség Képviselőcsoportja sohasem állította ezt, de továbbra is álláspontunk részének tartjuk azt a követelést, hogy legyen tisztességesebb árképzés és verseny, és az állampolgárok számára tegyük mindezt érthetőbbé.
<P>
Most, Képviselőcsoportom nevében is, határozottan síkraszállok az energiapiaci csomaggal kapcsolatos további konzultációk januári vagy legalábbis a lehető leggyorsabb felújítása mellett - sajnos nem tudom, mi hangzott el korábban, mivel későn érkeztem -, mert véleményem szerint az egységes energia- és éghajlat-változási stratégia csak akkor működhet és lehet tökéletes, ha az éghajlat-változási és energiacsomagban megfogalmazott politikai célkitűzésekkel összhangban fejlesztjük a piacot is.
<SPEAKER ID="477" NAME="Jerzy Buzek" AFFILIATION="PPE-DE">
(PL) Elnök úr, mindenekelőtt is szeretném Borloo úrnak megköszönni az éghajlat-változási csomaggal kapcsolatos tárgyalások kitűnő előkészítését, a megbeszéléseknek a megállapodásig való levezetését.
<P>
Sajnos a francia elnökség alatt a harmadik éghajlat-változási csomag ügye nem jól alakult. Viszont meg kell ragadnom az alkalmat, hogy Piebalgs biztos úrnak megköszönjem az év első felében kifejtett munkáját. A Bizottsággal való folyamatos egyeztetéseknek és számos módosítás előterjesztésünknek köszönhetően ugyanis jórészt sikerült a harmadik éghajlat-változási csomagot a Parlamentben elfogadtatnunk.
<P>
Magam úgy látom, hogy az éghajlat-változási csomag kapcsán szembesülnünk kell a jogosulatlan - "váratlan nyereségként” emlegetett - jövedelmek kérdésével. A nyereség ezen formájának legfőbb előidézője a valóságos piac és a megfelelő rendszabályok hiánya. Például, nehéz elképzelni váratlan nyereség képződését a gépjárművek, az almák vagy éppen a narancsok értékesítésével összefüggésben, mert ezek esetében ténylegesen működik a piac, és az ilyen nyereség keletkezése lehetetlen volna.
<P>
Mivel az éghajlat-változási csomagnál sikerült a természetes környezet védelemével kapcsolatban ilyen komolyan előrelépnünk, most a piaccal kapcsolatos intézkedésekkel kell foglalkoznunk. Kötelességünk ezt megtenni! A közös piacnak számunkra nagyobb versenyt és nagyobb energiabiztonságot kell eredményeznie, hiszen ezt fogyasztóink különösen várják.
<P>
Szeretnék egy kérdést feltenni a francia elnökségnek. Egyes tagállamok módosították-e álláspontjukat az energia- és éghajlat-változási csomagról folyó viták során a harmadik energiacsomaggal összefüggésben? Azért kérdezem ezt, mert most abszolút világos, hogy az éghajlat-változási csomag végrehajtása érdekében parancsoló szükségszerűség a harmadik energiacsomaggal kapcsolatos munka lezárása.
<SPEAKER ID="478" NAME="Reinhard Rack" AFFILIATION="PPE-DE">
(DE) Elnök úr, a Tanács soros Elnöke, Biztos úr, a mai vita során több alkalommal, teljes joggal, utalás történt az energiacsomag és az éghajlat-változási kérdések közti összefüggésekre. Magam ezt a kötődést feloldhatatlannak tartom, és remélem, hogy a most előterjesztett menetrend végül is az elkövetkező hónapokban a belső energiapiac kérdése terén elvezet az európai intézmények közötti tisztességes megállapodásokhoz.
<P>
Ezzel kapcsolatban szeretném külön is hangsúlyozni, hogy - még ha ma ezt többen üdvözölték is - nem tartom helyesnek az éghajlat-változási téma kapcsán a közelmúltban alkalmazott, gyors döntések módszerének követését. Az elsőolvasatos megállapodások nagyon jó dolgok lehetnek. Amennyiben azonban azok eredményeként minden többségi nézet módosításra kerül, és az egyes intézmények szerepe és feladatai igen kiegyensúlyozatlan módon érvényesülnek, akkor ezt az eljárást nem tudom hasznosnak ítélni.
<SPEAKER ID="479" NAME="Silvia-Adriana Ţicău" AFFILIATION="PSE">
(RO) Az energiacsomag küldjön határozott jelzést, s különösen az energiaágazat beruházóinak. Sajnálatos, hogy az éghajlat-változási csomag addig nem lesz teljes, amíg az energiacsomag nem kerül lezárásra. Azért is említem ezt, mert az Európai Uniónak szüksége van beruházásokra az energia-infrastruktúrában. Ez olyan tény, amit az európai gazdasági fellendülési terv is megerősített.
<P>
Fontos beruháznunk az Európai Unió energia-infrastruktúráinak összekapcsolásába. Erősíteni kívánjuk a megújuló energiaforrásokat, de ennek eléréséhez a megújuló energia előállítóinak oly módon kell becsatlakozniuk az erőforrás-hálózatba, hogy az általuk előállított áram elérhesse a végfelhasználót. Ezért is reménykedem abban, hogy az előttünk álló időszakban sürgős intézkedések történnek e csomag elfogadása érdekében. Köszönöm!
<SPEAKER ID="480" NAME="Jean-Louis Borloo" LANGUAGE="FR">
Elnök úr, válaszolnom kell Harms asszonynak e csomaggal kapcsolatos felvetésére, mert úgy látom, tájékoztatási probléma áll fenn közöttünk.
<P>
Megismételném, hogy a szlovén elnökség rendkívüli munkája ellenére két meghatározó kérdés nyitva maradt, és ezekkel a Bizottságon kívül egyik intézmény sem foglalkozott. Ezek a következők: a szabad és tisztességes piacra jutás, valamint harmadik országok beruházásai az uniós energiaágazatba.
<P>
Hadd mondjam el, hogy ezek nem kis problémák voltak. Két olyan kérdésről van ugyanis szó, amelyeket éppen azért halasztottak el, mert bonyolultak voltak. Megoldásukra nem került sor, és ezekre vonatkozóan nem született megállapodás a Tanács 2008. június 6-i ülésén sem. A francia elnökség teljes meggyőződéssel képviseli, hogy a belső piac szerves módon kapcsolódik mindazon intézkedésekhez, amelyeken most dolgozunk, és amelyekről - remélhetőleg - a Parlament holnap szavaz majd.
<P>
Azt mondanám Harms asszonynak, hogy a Tanács októberi ülésén kemény órákat töltöttünk egyhangú álláspont kialakításával, mivel az álláspontok oly messzire estek egymástól. Piebalgs biztos úr ezt igen jól tudja. A különböző testületek - a Tanács Főtitkársága, a Bizottság szolgálatai, az Ipari, Kutatási és Energiaügyi Bizottság titkársága - ezt követően végezhették el saját munkájukat.
<P>
Az ügy most elindult, és a cseh elnökséggel együtt határozott előrelépést tehetünk. Ennek érdekében már postáztunk egy koordinációra hívó levelet, és így januárban már hozzáfoghatunk egy, még a jogalkotási ciklus vége előtt elfogadandó megállapodás kimunkálásához. Mindez az Európai Parlament számára egy nagyon sikeres törvényhozási időszak lezárását jelenthetné.
<P>
Ez volt az, amit Paparizov úr kérdésével összefüggésben egy pillanattal korábban lehetőségem volt elmondani.
<SPEAKER ID="481" NAME="Andris Piebalgs">
a Bizottság tagja. - Elnök úr, ismét szeretném megköszönni a francia elnökségnek a belső piaci energiacsomag ügyében végzett jó munkáját. Valóban akadtak nehéz pillanataink is az Energiaügyi Tanácsban. Továbbá a politikai megállapodáshoz és a közös állásponthoz kapcsolódó összes szöveget le kellett fordítani ahhoz, hogy azokat a Parlamentnek megküldhessük. Mindez nagyon sok munkával járt. Szeretném azt is kiemelni, hogy mindenkor nagyos szoros volt az együttműködés a francia és a következő cseh elnökség között. Úgy látom, a napirendi témák a megfelelő formában kerülnek átadásra a cseh elnökségnek, amely arra törekszik, hogy - megfelelő parlamenti és tanácsi politikai akarat esetén - mind az öt javaslatban kompromisszumos megállapodás szülessen. Ezt én megvalósíthatónak tartom, és a Bizottság a rendelkezésére álló minden eszközzel igyekszik előmozdítani ennek bekövetkeztét.
<P>
Közben szeretnék egy konkrét, általam nagyon fontosnak tartott témára kitérni. Paparizov úr joggal szólt a fogyasztókról, és magunk ősszel, fogyasztóvédelmi szervezetekkel összefogva létrehoztuk a Polgárok Energiafórumát, amelyen valamennyi fogyasztóvédelmi szervezet részt vesz az energiapiaci csomag megvitatásában. Ki kell tehát szélesítenünk a megállapodás kereteit - nemcsak a Parlament és a Tanács miatt, hanem azért is, hogy a polgárok részéről növeljük az energiapiac elfogadottságát. Azt is nagyon fontos látnunk, hogy e folyamat révén nemcsak a cégek, de a polgárok, sőt egész iparágak is nyernek majd. A viták néha félrevezetők, mert a szétválasztás egésze tulajdonképpen a fogyasztók érdekében történik. Ezt magam nagyon fontos elemnek tekintem, és javaslatunk megerősítése érdekében foglalkoznunk kell ezzel a januárban kezdődő háromoldalú megbeszéléseken. Meggyőződésem, hogy az első héten, amikor itt találkozunk, már sor kerül a háromoldalú találkozóra. Mindez a cseh elnökségtől függ, de ismerem annak törekvéseit, ahogyan azt is tudom, hogy a Bizottság is kész az előrelépésre. Bízom abban, Strasbourgban mindent elvégezhetünk. A cseh elnökséghez pedig továbbítom elvárásaikat és jelzem, hogy készen állnak keményen dolgozni e témakör kapcsán.
<SPEAKER ID="482" NAME="Elnök">
A vitát lezárom.
