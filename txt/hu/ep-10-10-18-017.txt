<CHAPTER ID="017">
Egyperces felszólalások (az eljárási szabályzat 150. cikke)
<SPEAKER ID="178" NAME="Íñigo Méndez de Vigo" AFFILIATION="PPE">
(ES) Elnök úr, 2008. február 14-én Valentin-napi ajándékként az Elnökök Értekezlete úgy határozott, hogy a képviselőcsoportok közötti csoportosulások csak csütörtökönként üléseznének.
<P>
Azóta próbáljuk megoldani ezt a kérdést, azonban nem jártunk sikerrel. Most tehát a képviselőcsoportok közötti csoportosulásoknak egy nem alkalmas időpontban kell találkozniuk. Szinte sosincs rendelkezésre álló terem, és soha nincs tolmácsolás.
<P>
Ma nemcsak a szegénységgel és emberi jogokkal foglalkozó képviselőcsoportok közötti csoportosulás elnökeként, hanem a Parlament képviselőcsoportok közötti csoportosulásai többségének, azaz azon képviselőtársaimnak a megbízásából szólalok fel, akik tagjai ezeknek a csoportosulásoknak. Hivatalosan arra kérem az Elnökök Értekezletét, hogy vegye ismét fontolóra és vonja vissza a 2008. február 14-i döntést, és ezáltal térjünk vissza a korábbi állapotra, amikor a képviselőcsoportok közötti csoportosulások szabad döntési joggal rendelkeztek.
<P>
Amennyiben ezt nem teszi meg, akkor tiszteletteljesen el szeretném mondani, hogy a kérdést a Parlament plenáris ülése elé visszük, amely el fogja dönteni, hogy ki szuverén ebben a képviselőházban, ez pedig a Parlament.
<SPEAKER ID="179" NAME="Evgeni Kirilov" AFFILIATION="S&amp;D">
(BG) Ma ünnepeljük a Bulgária és Törökország közötti Angorai Szerződés 85. évfordulóját. Ez a szerződés közel 350 000 olyan trák bolgár tulajdonjogának kérdésével foglalkozik, akiket erőszakkal kergettek ki Törökországból a múlt század elején. Néhányan közülük még mindig életben vannak, míg leszármazottaik száma közel 800 000.
<P>
A lefoglalt trák tulajdon kérdését számos alkalommal megtárgyalta mindkét ország, legmagasabb szinten és munkacsoportokban is, eredmény azonban nem született. Törökország lakóhelyét elhagyni kényszerült személyeknek tekinti ezeket az embereket, azonban számos történelmi adat és dokumentum - többek között a Nemzetek Szövetségének 1926. évi, a Bulgáriának szánt menekültügyi kölcsönről szóló jegyzőkönyve - megállapítja ezen személyek menekültjogállását.
<P>
Erdoğan miniszterelnök úr már tett egy javaslatot - a tulajdonjogot bizonyító dokumentummal rendelkező személyek nyújtsanak be fellebbezést a török bíróságokhoz. Léteznek ilyen dokumentumok, azonban visszataszító dolog ezt olyanoktól kérni, akik már meghaltak vagy épphogy el tudtak menekülni. Az Európai Parlament 2008. május 21-i állásfoglalásában felszólította Törökországot, hogy javítsa a Bulgáriával folytatott párbeszédet ezt a kérdést illetően. Őszintén remélem, hogy a dolgok jóra fognak fordulni a jószomszédi kapcsolatok érdekében.
<SPEAKER ID="180" NAME="Ramon Tremosa i Balcells" AFFILIATION="ALDE">
Elnök úr, ahogy bizonyára tudja, egyértelmű aszimmetria van a tejipari ágazatban a mezőgazdasági termelők és a tejforgalmazó ágazat alkupozíciói között. Ez az aszimmetria és a tejárak volatilitása növekedett az elmúlt néhány évben, csökkentve ezáltal a nyereséget és a kiszámíthatóságot a tejtermelők számára.
<P>
A probléma kezelése érdekében teljes mértékben támogatom egy európai tejipari felügyeleti ügynökség létrehozását a tej mennyiségére és áraira vonatkozó jobb megállapodások elérése érdekében. Ez az ügynökség, amelyet az Európai Bizottság felügyelne, meghatározná a piaci szükségleteket, és rendszeres időközönként tanulmányozná a tejtermelés költségeinek változását. Ez a rendszer nagyobb stabilitást biztosítana a tejipari ágazatnak, és ezáltal lehetővé tenné a jelenlegi állami támogatások csökkentését.
<SPEAKER ID="181" NAME="Michael Cramer" AFFILIATION="Verts/ALE">
(DE) Elnök úr! Október 15-én, pénteken a Rheinische Post nevű újság a címlapon tudósított a közlekedési biztosról, Siim Kallas úrról, aki állítólag azt nyilatkozta, hogy a Párizs és Pozsony közötti nagysebességű vasúti összeköttetés egy meglehetősen fontos transzeurópai kelet-nyugat irányú tengely, és a Bizottság kiemelkedően fontosnak tartja ennek megépülését. Azt is mondta továbbá, hogy a Stuttgart 21 ennek a fő útvonalnak az egyik kulcseleme.
<P>
Ez valami újságírói kacsa? A projekt irányítója, Balázs Péter többször is azt nyilatkozta, hogy míg a vasútvonalak a TEN-projektek részét képezik, az állomások nemzeti ügynek számítanak. A transzeurópai közlekedési hálózat fejlesztésére rendelkezésre álló korlátozott forrásokra való tekintettel az állomásokat és a hálózathoz kapcsolódó infrastruktúrát a városi, regionális és nemzeti hatóságoknak saját maguknak kell finanszírozniuk.
<P>
Megkérem Kallas biztos urat, hogy sajtónyilatkozatban erősítse meg a Bizottság eddigi állásfoglalását, valamint határozottan és egyértelműen jelentse ki, hogy a stuttgarti metróállomást nem fogja az Európai Unió társfinanszírozni.
<SPEAKER ID="182" NAME="Marisa Matias" AFFILIATION="GUE/NGL">
(PT) Elnök úr! Brüsszelben jelenleg ez a jelszó: megszorítás, megszorítás, megszorítás. Sajnálatos módon ennek az eredményei egyértelműen látszódnak. A stabilitást és növekedést célzó tervek nem egyebek, mint a munkavállalók és nyugdíjasok, azaz az európai nép kollektív kirablása. Bizonyos okokból eddig példa nélküli sztrájkhullám szemtanúi lehettünk szerte Európában. Először Görögországban, Spanyolországban majd Franciaországban. Újabb sztrájkok szerveződnek novemberben Olaszországban és november 24-ére Portugáliában. És ez még csak a kezdet.
<P>
A kérdésem a következő: hány további általános sztrájkra, további tüntetésre, további hangra van szükség a meghátráláshoz, a brüsszeli konszenzus felfüggesztéséhez és az emberek iránti tisztelet kivívásához? Ezek az intézkedések nem küzdenek a válság ellen, hanem még inkább elmélyítik azt, és más, igazságosabb intézkedések meghozatalát szeretném kérni, elnök úr. Meg szeretném kérdezni: valójában mire is várunk még?
<SPEAKER ID="183" NAME="Nikolaos Salavrakos" AFFILIATION="EFD">
(EL) Elnök úr, a görög sajtóban megjelent jelentések és hivatalos görög kormányzati források szerint, amelyeket senki nem vont kétségbe, aggasztóan növekszik azon külföldieknek a száma, akik Görögország északi határain keresztül, papírok nélkül érkeznek ide. A Frontex tevékenységének köszönhetően jelentősen csökkent az északkeleti tengeri határon átlépő külföldiek száma. Nem járt azonban hasonló eredménnyel az északi szárazföldi határon, amelyet külföldiek ezrei lépnek át, új keletű problémát hozva létre ezáltal. Kétségtelen, hogy az Orestiada határvárosban letartóztatott külföldiek száma 640%-kal növekedett az elmúlt egy év során, összehasonlítva a szigeteken bekövetkezett 80%-os csökkenéssel.
<P>
Erre való tekintettel azt javaslom, hogy a Parlament fogadjon el egy sürgősségi állásfoglalást: először is hozzon létre egy Frontex állomást az Évrosz török oldalán; másodszor pedig marasztalja el Törökországot, amely igen nagy mértékű támogatást kap az Európai Uniótól a bevándorlással kapcsolatban, azonban nem tesz eleget az Ankarai Jegyzőkönyvben vállalt kötelezettségeinek; és végül harmadszor, vizsgálja felül az illegális bevándorlás problémáját, amely európai problémának számít.
<SPEAKER ID="184" NAME="Csanád Szegedi" AFFILIATION="NI">
(HU) Tisztelt képviselőtársaim! A mai felszólalásomban a magyarországi vörösiszap-katasztrófáról szeretnék beszélni. Először is köszönetet szeretnék mondani mindazoknak, akik az elmúlt időszakban segítettek a károsultakon, illetve a hozzátartozóikon. A legtragikusabb ebben a katasztrófában az, hogy mindaz, ami bekövetkezett, amely több ember életét is sajnos követelte, ez a katasztrófa megelőzhető lett volna. Az Európai Uniónak kötelessége, hogy az ehhez hasonló katasztrófákat megelőzze, és ehhez pedig egy dolog elengedhetetlen, mégpedig az, hogy a közép-európai régióban lezajlott privatizációs szerződések, ami gyakorlatilag a szabadrablásnak felel meg, és gyanús posztkommunista pénzügyi köröket juttatott hatalomhoz, ezeket a privatizációs szerződéseket felül kell vizsgálni, és adott esetben államosítani kell azokat a cégeket, amelyeket jogtalanuk elvettek az emberektől. Ezek a pénzügyi körök ma már nem figyelnek oda sem a munkavállalókra, de a munkavállalókon kívül az ökológiai katasztrófa sem állítja meg őket a pénzhajhászásban. Ehhez kérem az Európai Uniónak a segítségét.
<SPEAKER ID="185" NAME="Alf Svensson" AFFILIATION="PPE">
(SV) A környezetvédelemmel és az éghajlatváltozással kapcsolatos kérdések mindannyiunkra kihatnak. Ahogy azt mindannyian tudjuk, ezek globális jellegű kérdések. Magától értetődő, hogy az EU-nak vezető szerepet kell betöltenie az életminőségünk megőrzésére irányuló küzdelemben.
<P>
Környezetvédelmi szakértők azt állítják, hogy az ipari tevékenységek után az Afrika-, Ázsia- és Dél-Amerika-szerte a kunyhókban és viskókban használatos, primitív tűzhelyek és főzőedények okozzák a legnagyobb kárt az éghajlat számára, és ezek jelentik a második legnagyobb kibocsátási forrást.
<P>
Néhány nemzet, amely foglalkozik a környezetvédelemmel, végre felismerte ezt. Ma már léteznek napenergiával működő, olyan egyszerű tűzhelyek, amelyek kevés pénzért megtisztítják a feketeszénből, trágyából és egyéb tüzelőanyagokból származó, elégéskor keletkező mérgező anyagok 95%-át.
<P>
Számítások igazolják továbbá, és ezt a legfontosabb hangsúlyozni, hogy közel kétmillió embert érint a korai elhalálozás, mert arra kényszerülnek, hogy belélegezzék ezeket a gázokat.
<P>
Remélem, hogy az EU az Egyesült Államokkal együtt, amely megmutatta, hogy tisztában van ezzel a problémával, aktív érdeklődést fog mutatni ezzel az igen valódi eszközzel kapcsolatban, hogy megmentse az embereket és a környezetet.
<SPEAKER ID="186" NAME="Iosif Matula" AFFILIATION="PPE">
(RO) Nemrég történtek konkrét lépések az Európai Unió energiabiztonságának megerősítése érdekében a földgáztartalékok több forrásból való biztosítása révén, egy újabb európai földgázválság elkerülése érdekében. Az Arad-Szeged földgázvezeték megnyitására gondolok, amely összeköti Romániát és Magyarországot, és amely európai támogatásban részesült.
<P>
Ez a befektetés nemcsak sikertörténet, hanem az uniós országok közötti együttműködés egyik példája.
<P>
Ez az európai szinten elképzelt összekapcsolódás a 2014-re elkészülő, mindkét irányban működő, földgázszállítást lebonyolító általános létesítménnyel és gáztárolóval lehetővé fogja tenni a régióbeli országok számára a nagyobb mértékű energiafüggetlenséget. Az európai államok segíteni tudják majd egymást egy újabb földgázválság esetén.
<P>
Egy másik hasonlóan fontos szempont, hogy a földgáz ára regionális szinten kerül majd meghatározásra ahelyett, hogy egyetlen szállítóval való tárgyalások eredménye lenne. Remélem, hogy az Arad-Szeged földgázvezeték nemcsak a Nabucco földgázvezetékre vonatkozó tervre, hanem az AGRI-projektre is ösztönzőleg fog hatni, amelyen Azerbajdzsánon, Grúzián és Románián keresztül fognak földgázt szállítani Európába.
<SPEAKER ID="187" NAME="Alexander Mirsky" AFFILIATION="S&amp;D">
(LV) Köszönöm, elnök úr. Munkánk egyik érdekes mozzanatára szeretném felhívni a figyelmet. Csütörtökön az Európai Parlament szinte valamennyi képviselője 13.30-kor elhagyja Strasbourgot. Ahogy azt mindannyian tudjuk, egy külön vonat indul ebben az időpontban. Kérem, magyarázza el, hol van ebben a logika? Miért mindig délután 4 órakor szavazunk az emberi jogokról a plenáris üléseken? Miért írja ki a szavazást, amikor tudja, hogy a képviselők 95%-a nem vesz részt az ülésen? Ez teljes képtelenség! Biztos vagyok benne, hogy a beszédemet sem fogják meghallgatni. Ez is nagyon szomorú tény, elnök úr. Köszönöm.
<SPEAKER ID="188" NAME="Daciana Octavia Sârbu" AFFILIATION="S&amp;D">
(RO) A demokráciát sérti meg Romániában, egy európai uniós tagállamban a kormányon lévő párt, bármiféle negatív következménytől való félelem nélkül. A román parlament két képviselőháza egyikének elnöke megszámolta a Parlamentben lévő 80 képviselőt, majd bejelentette, hogy a számlálás eredménye 170 fő volt.
<P>
Ekkor a román polgárok jelentős része számára alapvető fontosságú törvényről szavaztak. Ez egy új nyugdíjtörvény tervezete volt, amely a nyugdíjkorhatár jelentős megemelését tervezi, azonos nyugdíjkorhatárt határoz meg a nők és férfiak számára, továbbá újraszámítást végez, amely a nyugdíj valós értékének csökkentését eredményezi rendkívül sok nyugdíjas számára.
<P>
Habár az ellenzék erőteljesen ellenezte ezeket a módosításokat, és a szavazás idején nem volt jelen a képviselőházban, a kamerák feltárták az ülésteremben történt csalást. Azonban ha az ellenzék és a sajtó nem tüntetett volna azóta minden egyes nap ez ellen a cselekedet ellen, ezt a törvényt ma hivatalosan bejelentette volna a román elnök.
<SPEAKER ID="189" NAME="Olle Schmidt" AFFILIATION="ALDE">
Elnök úr, a svéd kormány a mai napon jogi véleményt kapott kézhez Dawit Isaak ügyében, aki kilenc éve van börtönben Eritreában. Dawit Isaak svéd újságíró, akit a véleménynyilvánítás szabadsága miatt börtönöztek be.
<P>
Az Emberi Jogok Európai Egyezménye, valamint az Emberi Jogok Európai Bírósága ítélkezési gyakorlata alapján készült jogi vélemény szerint Svédországnak, az uniós tagállamoknak és az EU-nak kötelessége valamennyi diplomáciai és jogi eszközt felhasználnia, hogy biztosítsa az alapvető jogokat Dawit Isaak számára. Eritrea a világ egyik legszegényebb országa, és az Európa Uniótól érkező segélytől függ. Követelnünk kell Dawit Isaak azonnali szabadon bocsátását a pénzügyi segélyért cserébe.
<P>
Holnap Dawit Isaak fivére az Európai Parlamentbe látogat, hogy találkozzon a Parlament elnökével és Piebalgs biztos úrral, és átnyújtsa a jogi véleményt az európai intézményeknek. Remélem, hogy ez arra fogja kötelezni az európai intézményeket, hogy nagyobb nyomást gyakoroljanak Eritrea elnökére, hogy engedjék szabadon Dawit Isaakot és így megmentsék az életét.
<SPEAKER ID="190" NAME="Joe Higgins" AFFILIATION="GUE/NGL">
Elnök úr, szeptemberben egy hetet töltöttem Kazahsztánban az Európai Parlament Egységes Európai Baloldal képviselőcsoportjának küldöttségében. Kazahsztán, amelynek Nazarbajev az elnöke, totalitárius diktatúra, ahol az emberi jogok szisztematikus elnyomása zajlik.
<P>
Számos olyan csoporttal találkoztunk, amelyek az emberi, politikai és munkavállalói jogokért küzdenek. Egy különösen brutális, szörnyű rezsim dermesztő bizonyítékát láttuk számos kazah börtönben, nemrég szabadon bocsátott rabok a fogvatartottak borzalmas megalázásáról, szisztematikus és kíméletlen veréséről, brutális erőszakról és egyéb kínzásokról számoltak be.
<P>
Ennek ismeretében szégyen, hogy Kazahsztánt 2010-ben Európában az EBESZ elnökségével bízták meg, az EBESZ államfőinek kiemelkedő csúcstalálkozója decemberben lesz a fővárosban, Asztanában. Szégyen, hogy Nazarbajev elnök úr, aki felelős ezért a rémálomért, jövő héten hivatalos látogatást tesz az Európai Unióba, és többek között Buzek úr, a Parlament elnöke, valamint Barroso úr, a Bizottság elnöke fogadja majd őt. Természetesen találkoznak vele a jelentős kőolaj- és földgázüzlet miatt, amelyet uniós vállalkozások Kazahsztánban folytatnak, de követelem, hogy ezek a vezetők vessék fel az emberi jogok borzalmas elnyomásának kérdését, és követeljék Nazarbajevtől, hogy ellenőrizhető módon vessen véget ennek a helyzetnek.
<SPEAKER ID="191" NAME="Oriol Junqueras Vies" AFFILIATION="Verts/ALE">
(IT) Elnök úr, az elmúlt hetekben több mint 30 mapuche kezdett éhségsztrájkba, hogy tüntessenek földjük militarizációja ellen, az ellen, hogy kettős, polgári és katonai joghatóság alá tartozzanak, valamint a terrorizmusellenes jogszabályok alkalmazása ellen, amelyek a katonai diktatúra kezdete óta vannak érvényben. A Parlament két fő képviselőcsoportja mindezek ellenére sem állapodott meg sürgősségi humanitárius indítványról.
<P>
Az éhségsztrájk jelenleg véget ért, azonban az azt kiváltó alapvető okok még mindig léteznek, ahogy azt tavaly áprilisban az őshonos népek jogairól szóló ENSZ-nyilatkozat előadója elismerte.
<P>
Chilének tiszteletben kell tartania az őshonos népek jogairól szóló ENSZ-nyilatkozatot és a Nemzetközi Munkaügyi Szervezet 169. egyezményét az előzetes konzultációhoz való jogról, valamint ezeknek az embereknek a szabad és tájékoztatáson alapuló beleegyezéséről valamennyi jogszabály kapcsán, amely hatással van jogaikra és érdekeikre. Az Európai Parlamentnek fel kell használnia valamennyi lehetséges politikai eszközt annak biztosítása érdekében, hogy a chilei kormány tiszteletben tartsa a nemzetközi jogot és az Európai Unióval kötött megállapodásokat.
<SPEAKER ID="192" NAME="Dimitar Stoyanov" AFFILIATION="NI">
(BG) Szerettem volna kifejteni véleményemet a Törökország uniós tagságáról szóló népszavazással kapcsolatos, a bolgár országgyűlésben küszöbön álló vitáról. Bosszant azonban a képviselőház másik oldalán ülő képviselőtársam, Kirilov úr nyilatkozata, aki valójában szóról szóra megismételte a képviselőcsoportom elnöke, Volen Siderov által néhány napja a bolgár országgyűlésben elmondott beszédet.
<P>
Szeretném azonban kiegészíteni, amit Kirilov úr mondott. Képviselőtársaim! A Trákia keleti részéből elüldözött embereknek nincsenek a tulajdonukat igazoló dokumentumaik. Sorsukra hagyták gyermekeiket, mert a csecsemők sírásukkal elárulták hollétüket a törököknek, akik elfogták és megölték őket.
<P>
Törökország büszke az általa elkövetett népirtásra, az 1913-as népirtás során 50 000 bolgárt mészároltak le, és 300 000 embert űztek el Trákia keleti részéből, ez a törökök által el nem ismert örmény népirtás főpróbája volt. Ez az oka annak, hogy az Attack igennel felel a Törökország uniós tagságáról szóló népszavazásra és nemmel felel Törökország uniós tagságára.
<SPEAKER ID="193" NAME="Theodoros Skylakakis" AFFILIATION="PPE">
(EL) Elnök úr, Jean-Clude Juncker tegnap azt mondta, hogy 2008 óta nyomást gyakorlunk a görög kormányra, hogy megfelelő intézkedéseket tegyenek, azonban nem hoztuk nyilvánosságra a problémákat, mivel az Eurogroup nem hivatalos szerv. A Bizottság becslése szerint a 2009. évi görög adósság meghaladja a 15%-ot, a 2009 májusában előre jelzett 5%-kal szemben.
<P>
A következőt kérdezem magamtól: hogyan lehet GDP-arányosan 10 százalékpontot elnézni? A pénzügyminiszterek ugye tudatában voltak ennek, amikor találkoztak az ECOFIN-Tanácsban, amely a kompetens intézmény volt az Eurogroup helyett? A problémát éppen ezért nem annyira az jelentette, hogy nem tudtak a politikai kritériumokkal összefüggésben előrejelzést adni. A görög polgároknak európai adófizetőkként azonban jogukban állt volna erről tudniuk, nem? Több olyan független hatóságra van szükségünk, amely felügyeli a pénzügyi kritériumokat és mindenekfelett a szabályok igazságos és automatikus alkalmazását mindenki esetében.
<SPEAKER ID="194" NAME="Crescenzio Rivellini" AFFILIATION="PPE">
(IT) Elnök úr, hölgyeim és uraim, az EU-Kína csúcstalálkozó, amely október 6-án Brüsszelben került megrendezésre, feszült körülmények között végződött, amikor a tervezett záró sajtókonferenciát - szűkszavúan bejelentve - logisztikai okok miatt törölték. Ennek hátterében a jüan árfolyamát illető véleménykülönbség állt, amelyet az euróövezet meglehetősen alacsonynak vélt.
<P>
Az Európai Unió arra kérte a kínai miniszterelnököt, hogy értékelje fel pénznemüket és vessen véget az igazságtalan kereskedelmi gyakorlatoknak, amelyek évek óta fokozzák a tarifaháborúkat, alapvető feltételként emelve ezt ki, mielőtt rátért volna a Kína piacgazdaságként való elismerésének kérdésére.
<P>
Június óta a kínai valuta 2,15%-kal erősödött a dollárral szemben, azonban 9,4%-kal gyengült az euróval szemben. Ez szörnyű hír az euróövezetből érkező export számára, nem utolsósorban azért, mert úgy tűnik, Európa az egyetlen hatalom, amelynek nincs mechanizmusa saját pénznemének leértékelésére.
<P>
Az EU-Kína kapcsolatokban hátrányos helyzetben vagyunk a munkavállalók közötti szerződéses különbségek, a nyersanyagok költsége, valamint protekcionista és vakmerő kereskedelmi politikáik miatt. Lehetetlen versenyben maradni, ha az euró is túl van értékelve. Az európai küldöttséggel két héten belül megpróbálunk foglalkozni ezekkel a kérdésekkel.
<SPEAKER ID="195" NAME="Vasilica Viorica Dăncilă" AFFILIATION="S&amp;D">
(RO) Amikor az élelmiszertermékek nagy távolságokon keresztül való szállításának csökkentését érintő kérdés egyre sürgetőbbé válik, és ösztönzik a helyi termelést és a piaci igényekhez való igazodást, alapvető fontosságú, hogy lendületet adjunk a birkahús-előállításnak az EU-ban.
<P>
Elfogadhatatlan, hogy az uniós piacot több ezer kilométerről érkező, felháborítóan magas árú birkahússal lássák el, miközben saját termelőink arra kényszerülnek, hogy nevetséges áron adják el termékeiket, és elhagyják ezt az ágazatot.
<P>
Az európai uniós tagállamok közül Romániának van a legnagyobb számú birkaállománya, azonban az állatállomány több mint 40%-kal csökkent. A birkahús exportja ennek ellenére továbbra is a gazdaság fontos részét képezi.
<P>
Ezekre a tényekre tekintettel és szem előtt tartva, hogy súlyosan káros társadalmi, gazdasági és környezetvédelmi következmények jelentkezhetnek hosszú távon, amelynek eredményeképpen egy ősrégi hagyomány veszhet el, Románia támogatja Írország tevékenységét, és türelmetlenül várja a megfelelő támogatási intézkedéseket a Bizottságtól és a Tanácstól, amelyek meg fogják állítani a birkahúságazat hanyatlását az Európai Unióban.
<SPEAKER ID="196" NAME="Kriton Arsenis" AFFILIATION="S&amp;D">
(EL) Elnök úr, 2008-ban az eddigi legsúlyosabb élelmiszerválságot tapasztaltuk meg. A gabona ára az égbe szökött, és ennek eredményeképp a lakosság jelentős része éhezett, különösen Afrikában. Azonban ezzel egy időben a legmagasabb gabonatermelést produkáltuk. A bioüzemanyagot tettük felelőssé ezért az ellentmondásért. Végül kitudódott, hogy a hiteltársaságok okolhatóak, amelyek miután befejezték játékaikat a Nasdaqon, és az ingatlanpiacot érintő csalások kiderültek, spekuláció céljából figyelmüket az államadósságokra és az alapvető élelmiszerek áraira fordították.
<P>
Ezek a játékok polgártársaink millióit tették szegénnyé világszerte. Nem engedhetjük, hogy ezek a társaságok továbbra is büntetlenül tevékenykedjenek, és világos működési keretet kell meghatároznunk ezekre a társaságokra vonatkozóan európai és globális szinten egyaránt.
<SPEAKER ID="197" NAME="Ilda Figueiredo" AFFILIATION="GUE/NGL">
(PT) Ma van az emberkereskedelem elleni küzdelem európai napja. Ez megérdemli minden figyelmünket, és követelnünk kell, hogy puszta közhelyek ismételgetésénél több történjen ennek a tragédiának a kapcsán, amely jelenleg évente több százezer embert érint csak az EU-ban. Ezek az emberek a modernkori rabszolgaság áldozatai az éhségnek és a legnagyobb szegénységnek köszönhetően, amely több mint egymilliárd embert érint világszerte. Ez a kapitalista kizsákmányolás sötétebbik oldala, a gyarmati rendszer és a neokolonializmus következménye, amelyért számos európai hatalom tehető felelőssé.
<P>
Szimbolikus kapcsolat van éppen ezért a szegénység felszámolásának nemzetközi napjáról való tegnapi megemlékezés és az emberkereskedelem elleni küzdelem ma ünnepelt európai napja között. A szegénység elleni küzdelem és az emberkereskedelem kapcsán globális intézkedésekre van szükség, amelyek többek között magukban foglalják a neoliberalista politikákkal való szakítást, valamint a makrogazdasági politikák társadalmi dimenziója iránti határozott elkötelezettséget a haladáson és társadalmi fejlődésen alapuló politika biztosítása érdekében, ahogy azt a közvélemény és a munkavállalók az Európában zajló tüntetéseken követelték.
<SPEAKER ID="198" NAME="Franz Obermayr" AFFILIATION="NI">
(DE) Elnök úr, hölgyeim és uraim, ma - 67 évvel Benito Mussolini diktátor eltávolítását követően - még mindig őrzünk, rendben tartunk és alaposan felújítunk fasiszta emlékműveket Tirol déli részén. A dél-tiroliakat ez nap mint nap emlékezteti az elszenvedett igazságtalanságra. Ez nem méltó a XXI. századi, egyesült Európához! Évekkel ezelőtt Franco Frattini úr, az egyik akkori európai biztos valamennyi náci szimbólumot betiltó, egész Európára kiterjedő jogszabályt javasolt. A náci szimbólumok elleni küzdelem keretében logikusan a Dél-Tirolban található fasiszta emlékműveket is be kellett volna tiltani és el kellett volna távolítani. Frattini úr javaslata semmissé vált, most azonban eljött az idő egy újabb kísérletre.
<P>
A Bizottságnak egyértelművé kell tennie, hogy a kisebbségi jogok megsértése egyben az EU értékeinek megsértését is jelenti. A Lisszaboni Szerződés 2. cikke további egyértelműsítésre szorul. Meg kell vizsgálnunk továbbá, hogy a kisebbségek milyen védelemben részesülnek, és kötelező érvényű szankciókat kell hivatalosan rögzíteni.
<SPEAKER ID="199" NAME="Czesław Adam Siekierski" AFFILIATION="PPE">
(PL) Az Európai Unió a 2010-es évet a szegénység és társadalmi kirekesztés elleni küzdelem európai évének nyilvánította. 2010. október 17-én az ENSZ által bejelentett, a szegénység megszüntetésének nemzetközi napja alkalmából 23 megemlékezést tartottak. Ezen a napon világszerte különleges eseményeket szerveztek a társadalmilag kirekesztett emberek szükségleteivel való szolidaritás és együttérzés kifejezésére.
<P>
A szegénység megszüntetése nemzetközi napjának legfontosabb célja, hogy felhívja a közvélemény figyelmét az egész világot érintő szegénység megszüntetésének szükségességére, különösen a fejlődő országokban, továbbá hogy hangsúlyozzuk, hogy a szegénység elleni küzdelmet tartjuk egyik prioritásunknak. Fontos továbbá, hogy nagyobb figyelmet szenteljünk a szegénység okainak és következményeinek Európában. Ismétlem, Európában. Ezért olyan fontos a legszegényebbek számára az élelmiszerek ingyenes osztására irányuló európai uniós program végrehajtása, amely évente 500 millió euróba kerül. A szegénység megszüntetésének nemzetközi napjáról való megemlékezést célzó kezdeményezés nagyon hasznos, mivel felhívja figyelmünket a szegénység mértékére világszerte, és segít megtalálni a probléma okait, illetve a megoldási lehetőségeket. Köszönöm.
<SPEAKER ID="200" NAME="Sergio Gutiérrez Prieto" AFFILIATION="S&amp;D">
(ES) Elnök úr, a társadalmi kizsákmányolásra irányuló emberkereskedelem elleni nemzetközi napon közzétettek néhány adatot, amelyeknek cselekvésre kellene ösztönöznie minket mint politikai vezetőket.
<P>
Európában a prostitúció több mint 90%-a zsarolás és kényszerítés eredménye. Ezekre az adatokra adott válaszként fel kell tennünk magunknak a kérdést, hogy minden szükségeset megteszünk-e nők ezrei méltóságának és integritásának védelme érdekében, akiknek jogait szintén védi az Európai Unió Alapjogi Chartája, amelyet a Lisszaboni Szerződés értelmében elfogadtunk.
<P>
Nem a "legősibb szakmáról” beszélünk, hanem a rabszolgaság egyetlen olyan formájáról, amelyet nem sikerült megszüntetnünk a régi Európából. Egyes országok, mint például Spanyolország, jelentős erőfeszítéseket tesznek e tekintetben, bíróság elé állítják az emberkereskedőket, figyelemfelhívó munkát végeznek, és támogatják az áldozattá vált nőkre irányuló visszailleszkedési terveket. Ez azonban nem elegendő. Európának egységesen kell fellépnie és elkötelezettségét bizonyítania.
<P>
Az emberkereskedelemről szóló következő irányelv lehetőséget nyújt arra, hogy az oktatás révén lépéseket tegyünk az iparág iránti kereslet terén, a kínálattal kapcsolatban pedig megnehezítsük például a hirdetések megjelentetését a média valamennyi típusában, valamint fokozzuk a kétoldalú együttműködést harmadik országokkal, hogy a probléma forrását tudjuk megszüntetni.
<P>
Van erre lehetőségünk. Szeretném erre felhívni a Parlament figyelmét, hogy az továbbra is a polgárok jogainak fő védelmezője maradjon.
<SPEAKER ID="201" NAME="Marc Tarabella" AFFILIATION="S&amp;D">
(FR) Elnök úr, az Európai Élelmiszer-biztonsági Hatóság (EFSA) szabályzata szerint az élelmiszerlánccal kapcsolatos kockázatokra adott tudományos tanácsok egyik független forrása. Elnök úr, hölgyeim és uraim, el szeretném mondani, hogy kétségeim vannak ezzel kapcsolatban, és ezzel nem vagyok egyedül.
<P>
Vegyünk egy konkrét példát: számos ország, mint például Dánia és Franciaország betiltotta a biszfenol-A használatát a cumisüvegekben, miután számos tanulmány rávilágított annak káros hatására. Az EFSA ugyanakkor továbbra is engedélyezi annak használatát fogyasztásra szánt termékekben, súlyosan megsértve ezáltal az elővigyázatosság elvét.
<P>
Az EFSA elfogadott továbbá minden egyes hozzá benyújtott, géntechnológiával módosított szervezet használatára vonatkozó kérelmet. Összesen azonban 125 ilyen kérelmet nyújtottak be. Ön ezt nem találja furcsának? Az ezen ügyekért felelős biztos, Dalli úr múlt héten elhatárolta magát az EFSA-tól a biszfenol-A kérdést illetően, a Tanács pedig részletes tájékoztatást kért az ügynökség működési módjára vonatkozóan 2008 óta.
<P>
A minimum, amit éppen ezért kérek, az az EFSA mielőbbi, közös meghallgatása a Parlament Mezőgazdasági és Vidékfejlesztési Bizottsága, Környezetvédelmi, Közegészségügyi és Élelmiszer-biztonsági Bizottsága, valamint Belső Piaci és Fogyasztóvédelmi Bizottsága előtt. El kell oszlatnunk az EFSA-val kapcsolatos aggályokat, hogy megfelelőbb módon tudjuk a lakosság egészségének védelmét biztosítani, mivel ez forog kockán.
<SPEAKER ID="202" NAME="Cătălin Sorin Ivan" AFFILIATION="S&amp;D">
(RO) Üzenetemet Jerzy Buzek úrhoz, az Európai Parlament elnökéhez intézem.
<P>
Mivel néhány hónappal ezelőtt Romániában járt, ahol részt vett a román parlament plenáris ülésén, és támogatta a kormányon lévő Liberális Pártot (PDL), valamint a párt által támogatott megszorító intézkedéseket, el szeretném mondani, Buzek elnök úr, hogy Romániának több mint egy hónapja nincs parlamentje. Már jóval több mint egy hónapja nem tartunk megbeszéléseket a román parlamentben, és nem születnek döntések a nyugdíjtörvény csalás útján történő elfogadása miatt, ahogy azt kollégám, Daciana Sârbu asszony is említette.
<P>
Tekintettel arra, hogy Románia elnöke, Traian Băsescu nem foglal állást ebben az ügyben, arról nem is beszélve, hogy nem is tiltakozik az ilyen gyakorlatok ellen, mivel a PDL rutinszerűen támogatja azokat, és ezáltal a csalás szinte gyakorlattá válik a román parlamentben, nagyon érdekelne, hogy Buzek úr továbbra is támogatja-e a PDL-t és a román hatóságokat, és ma is ellátogatna-e a román parlamentbe, hogy támogassa a Boc-kormányt.
<SPEAKER ID="203" NAME="Slavi Binev" AFFILIATION="NI">
(BG) Úgy gondolom, hogy az Európai Unió és mi valamennyien erőfeszítéseket teszünk annak érdekében, hogy Európát kivezessük a recesszióból. Néhány ország kezd kilábalni a recesszióból, azonban sajnálatos módon más országok különböző okokból egyre mélyebbre süllyednek. Véleményem szerint az európai piac helyreállítása és konszolidációja az egyik legfontosabb prioritás valamennyi tagország számára.
<P>
Mélyen aggaszt éppen ezért az Európai Unió azon szándéka, hogy vámmentes kereskedelmi rendszert biztosítson Pakisztán számára. Tisztában vagyok azzal, hogy Pakisztán károkat szenvedett a természeti katasztrófák következtében, azonban ezt nem tartom megfelelő indoknak arra, hogy veszélyeztessük az európai kereskedelmet, különösen a textilipart.
<P>
A Bolgár Ruházati és Textilipari Termelők és Exportőrök Szövetsége nevében fordulok Önökhöz, amelynek tagjai tőlem kértek segítséget ezen ágazat számára Bulgáriában. Bulgária egy kis ország és a recesszió itt a tetőfokára hágott. Az európai piachoz való hozzáférés biztosítása Pakisztán számára veszélyezteti Bulgária textil- és ruhagyártását.
<P>
Elnök úr, tisztelt képviselőtársaim! Véleményem szerint recesszió során az európai piac védelmének kétszer olyan fontos prioritásnak kell lennie, mivel a vámmentes kereskedelem biztosítása Pakisztán számára nem fogja kivezetni Európát a recesszióból.
<SPEAKER ID="204" NAME="Ioan Enciu" AFFILIATION="S&amp;D">
(RO) Szeretnék rávilágítani Románia jelenlegi különösen súlyos gazdasági és társadalmi helyzetére. A román kormány által elfogadott, fellendülést célzó intézkedések eredménytelenek, és jellegüket tekintve határozottan társadalomellenesek. Sértik az alapvető emberi jogokat, különösen az egészségügy és az oktatás területén, valamint a méltó életkörülményekhez való jogot. Milyen hatásai vannak ezeknek az intézkedéseknek? 8%-os infláció, a GDP az egész Európai Unión belüli, legnagyobb mértékű csökkenése, a nemzeti gazdaság megbénulása, valamint a rendőrök, tanárok, nyugdíjasok, a Pénzügyminisztérium tisztviselőinek és valamennyi szakszervezeti szövetség példátlan sztrájkja. Ez a kormány a román emberek érdekei ellen cselekszik, és aláássa a román lakosság európai polgári státuszát. Az Európai Bizottságnak megfelelő eszközök és mechanizmusok állnak rendelkezésére a tagállamok pénzügyi politikáinak ellenőrzésére és kiigazítására. A Bizottságnak állást kell foglalnia a román kormány által végrehajtott megszorító intézkedésekről, amelyek sértik az alapvető emberi jogokat.
<SPEAKER ID="205" NAME="Zigmantas Balčytis" AFFILIATION="S&amp;D">
(LT) Ez év október 10-én tűz ütött ki a Lisco Gloria nevű hajón, miközben Kielből Klaipédába tartott. A tűzben senki nem halt meg, azonban a baleset rávilágított a komppal utazó emberek biztonságának garantálásával kapcsolatos problémákra. Az érintettek által nyújtott információ egyértelművé tette, hogy a komp legénysége nem volt felkészülve a mentésre, és az utasoknak kellett egymásra vigyázniuk. A kimentett utasok száma magasabb volt, mint a hivatalos utaslistában bejegyzett utasok száma, amely komoly aggályokat vet fel az általános utasbiztonság biztosítását és a lehetséges terrorveszélyt illetően. Szeptember 11-ét követően az Európai Unióban rendkívül nagy figyelmet fordítottak a repülőgépek utasainak biztonságára. Ez a baleset rávilágított arra, hogy a repülőgépeken használt ellenőrzési rendszerhez hasonlót kell alkalmazni a hajók esetében is, és folyamatosan független jártassági vizsgálatot kell végezni mind a hajók műszaki állapotára, mind pedig az utasbiztonságért felelős legénységre vonatkozóan.
<SPEAKER ID="206" NAME="Katarína Neveďalová" AFFILIATION="S&amp;D">
(SK) Múlt héten európai parlamenti megfigyelők delegációját vezettem a Kirgizisztánban tartott parlamenti választásokon. Számos megbeszélést tartottunk a politikai pártok és civil szervezetek képviselőivel, és találkoztunk Roza Otunbajeva ideiglenes elnökkel is.
<P>
Annak ellenére, hogy a misszió alatt biztosítottak minket arról, hogy az ország egyértelműen a parlamenti demokrácia irányába halad és a biztonsági helyzet javult, nem sokkal azt követően, hogy eljöttünk Biskekből, újból feszültté vált a helyzet, és a politikai pártok kezdték kétségbe vonni a választási eredményeket. Mindez a nemzetközi szervezetek azon nyilatkozatai ellenére történt, amelyek szerint Kirgizisztánban a választások viszonylag korrekt módon zajlottak le. Egy olyan országban, ahol a társadalmi normák valóban sajnálatra méltóak, és több tízezer embernek kellett elhagynia az otthonát, újrakezdődött az egyedüli vezetői pozícióért való küzdelem, és az ország kezd visszasüllyedni korábbi állapotába.
<P>
Szükségesnek tartom felszólítani az Európai Uniót és az Európai Parlamentet, hogy növeljék érdeklődésüket a közép-ázsiai régió iránt, amely jelenleg meglehetősen viharos. Ez nemcsak Kirgizisztánra igaz, hanem a Tádzsikisztánban nemrég tapasztalt zavargásokra is, Afganisztán közelségét pedig meg sem kell említeni. Fontos, hogy növeljük érdeklődésünket és jelenlétünket a régióban egy jobb jövő reményében mindannyiunk számára.
<SPEAKER ID="207" NAME="Ivailo Kalfin" AFFILIATION="S&amp;D">
(BG) Szeretném felhívni a figyelmet a számítógépes biztonsággal kapcsolatos fontos kérdésekre. Az internet gyors elterjedéséből adódó kockázatok megelőzése sokkal hatékonyabb, mint a visszaélésszerű használatból eredő károk felszámolása. Ehhez számos intézkedésre van szükség.
<P>
Először, a virtuális tér dinamikus és nem statikus falakat építő biztonságot igényel, amely rugalmasságon és proaktív innováción alapszik. Másodszor, az internetre vonatkozó jogszabályoknak korlátozás helyett ki kell használnia a technológiák által nyújtott lehetőségeket. Harmadszor, a számítógépes biztonságban érintett különböző intézmények meglehetősen aktív horizontális együttműködésére van szükség. Negyedszer, a számítógépes biztonság meglehetősen aktív és hatékony mechanizmusokat igényel a nemzetközi együttműködés és koordináció terén.
<P>
Arra szeretném biztatni az Európai Bizottságot, hogy rendkívüli határozottságot és elszántságot mutasson, és a jövőbeni jogszabályozási kezdeményezésekben ragaszkodjon a számítógépes biztonságra vonatkozó európai stratégia kidolgozásához és végrehajtásához, valamint alakítson ki álláspontot vagy mechanizmust valamennyi közösség és nemzeti politika horizontális együttműködésének elősegítésére ezt a kérdést illetően.
<SPEAKER ID="208" NAME="Elnök">
Ezzel befejezzük ennek a napirendi pontnak a megvitatását.
