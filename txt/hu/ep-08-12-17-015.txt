<CHAPTER ID="015">
Az OLAF-rendelet felülvizsgálatára vonatkozó tanácsi megközelítés (vita)
<SPEAKER ID="342" NAME="Elnök">
A következő napirendi pont a Gräßle asszony által a Költségvetési Ellenőrző Bizottság nevében a Tanácshoz intézett szóbeli kérdéséről folytatott vita, amelynek tárgya: a Tanácsnak az OLAF-rendelet felülvizsgálatára vonatkozó megközelítése - B6-0492/2008).
<SPEAKER ID="343" NAME="Ingeborg Gräßle">
szerző. - (DE) Elnök úr, a Tanács tisztelt munkatársai, biztos úr, hölgyeim és uraim! Az OLAF, az Európai Csalás Elleni Hivatal előadójaként érdekes felfedezéseket lehet tenni, például hogy mindenki beszél a csalás elleni küzdelemről, de senki nem tesz semmit. Egy másik felfedezés, hogy a tagállamok az utolsó centig teljesítik fizetési kötelességüket az Európai Unió felé, de amikor ennek a pénznek az elköltésére kerül sor, nagyvonalúbbakká válnak, sőt, meg is könnyítik a csalók dolgát azáltal például, hogy átlagosan még most is 36 hónapba telik, mire jelentik a szabálytalanságokat az Európai Uniónak. Az Európai Parlament ezt elfogadhatatlannak tartja. Hatékony csalás elleni küzdelmet akarunk látni, amely magában foglalja a megelőzést is. Azt akarjuk, hogy a tagállamok napirendre tűzzék a csalás elleni küzdelmet, továbbá közös párbeszédet akarunk arról, hogy mire van szükségünk és mik a problémák.
<P>
Azt akarjuk látni, hogy a nemzeti igazságügyi hatóságok nagyobb érdeklődést tanúsítsanak az OLAF-vizsgálatok eredményeinek nyomon követése iránt. Meg kell szüntetni a mostanáig létező, csalást lehetővé tevő joghézagokat. Arra van szükség, hogy az európai alapokat ugyanúgy kezeljék, mint a nemzeti alapokat. Egy független hivatalt akarunk, amely rendelkezik a feladataik elvégzéséhez szükséges forrásokkal és jogalappal. Egy olyan hivatalt akarunk, amely nyugodtan és hatékonyan tud együtt dolgozni a tagállamokkal.
<P>
A jogalapról, a 1073/99/EK rendeletről szóló véleményünk e pontok mindegyikét tartalmazza. Azt kérjük, hogy ezt a rendeletet - amely az OLAF lényege - a Tanáccsal együtt fejlesszük tovább. Felszólítjuk a Tanácsot, hogy vegye figyelembe véleményünket, továbbá hogy kezdjen tárgyalásokat ennek a rendeletnek a továbbfejlesztésével kapcsolatban. Megoldást szeretnénk az OLAF problémáira.
<P>
Szeretném megköszönni a Parlament összes képviselőcsoportjának, hogy támogatást nyújtanak ehhez egy állásfoglalás formájában is, amelyről holnap fogunk szavazni. Arra szeretném kérni a Tanács francia és cseh elnökségét, hogy fogadják el és adják tovább a Parlament kezdeményezését. Javaslatainkba belevettünk olyan megoldásokat is, amelyeket a tanácsi munkacsoport terjesztett elő. Szeretném biztosítani Önöket, hogy érdekeltek vagyunk abban, hogy ezt a rendeletet gyorsan elfogadjuk, továbbá hajlandóak vagyunk konstruktív vitát folytatni javaslataink alapján.
<P>
Az OLAF jogalapjának konszolidációja, ahogy azt a Tanács elképzeli, sokkal több idő elpazarolását jelentené egy bizonytalan kimenetelű dolog érdekében. Az OLAF 10. évfordulóját ünnepli hamarosan. A konszolidáció további 10 évet jelentene a jogalap fejlődése nélkül. Túl komolyan vesszük a csalás elleni küzdelmet ahhoz, hogy ezt hagyjuk megtörténni. Ezért akarjuk megtenni azt, ami most elvégezhető a Tanáccsal együttműködve. Nagyon szépen köszönöm.
<SPEAKER ID="344" NAME="Rama Yade">
a Tanács soros elnöke. - (FR) Elnök úr, Gräßle asszony! Először is szeretném emlékeztetni Önöket arra, hogy a Tanács komoly jelentőséget tulajdonít a csalás elleni küzdelemnek és az Európai Unió pénzügyi érdekei védelmének. A Tanács úgy véli, hogy az Európai Csalás Elleni Hivatallal kapcsolatos rendeleteknek nem csak az igényeknek kell megfelelniük, hanem következetesnek is kell lenniük.
<P>
Ebben az összefüggésben emlékeznünk kell a Tanács 2007. évi felkérésére, amely az OLAF munkájának különböző területeit lefedő, konszolidált jogi eszköz benyújtására irányult, amely azt az egyértelműséget nyújtaná, amit mindannyian várunk. A Tanács figyelembe vette az Európai Parlament november 20-án elfogadott módosításait az OLAF-vizsgálatok szabályainak és a témával kapcsolatos vitáknak a módosításáról, amelyek korábban a Költségvetési Ellenőrző Bizottságban zajlottak.
<P>
A Tanács figyelembe vette továbbá az Európai Parlament 2008. október 23-i, a 2009. évi költségvetés első olvasatát kísérő állásfoglalásának 44. pontját, amely ugyanezzel a témával foglalkozik. A Tanács munkaprogramjának kérdését már felvetette kollégám, Woerth úr, az ECOFIN-Tanács (Költségvetés) elnöke, a november 13-i, a költségvetésről szóló háromoldalú egyeztetés során, továbbá az Európai Parlamenttel való november 21-i konzultációs megbeszélés során.
<P>
Ezen a háromoldalú egyeztetésen, válaszként a Tanács aggodalmaira, amelyeket véleményem szerint az Európai Parlament is oszt, a Bizottság kijelentette, hogy be fog mutatni egy munkadokumentumot az OLAF-rendeletek konszolidációjának kérdésével kapcsolatban a következő év elején. Ezért örömmel erősíthetem meg újra, amit a Tanács már korábban kijelentett a november 13-i háromoldalú egyeztetés és a november 21-i konzultációs megbeszélés során, vagyis azt, hogy a Tanács szorgalmasan és a legnagyobb odafigyeléssel fogja megvizsgálni az Európai Parlamentnek a 1073/1999/EK rendelet módosítására irányuló javaslatával kapcsolatos munkájának az eredményét és a Bizottság munkadokumentumát.
<P>
Remélem, hogy lehetőségem lesz újra felszólalni, hogy válaszoljak minden olyan észrevételre, amely délután 6 óráig elhangzik. Előre is elnézést kérek, hogy 6 órakor távoznom kell.
<SPEAKER ID="345" NAME="Jean-Pierre Audy">
a PPE-DE képviselőcsoport nevében. - (FR) Elnök úr, Yade asszony, hölgyeim és uraim! Az Európai Bizottságnak meg kell védenie az Európai Unió pénzügyi érdekeit, és ebben a felelősségben, a szerződések értelmében, osztozik a tagállamokkal. A Bizottságnak - sajnálom, hogy a padja üres maradt - fontos eszközök vannak a kezében, amelyekkel a csalás, a korrupció és más olyan illegális tevékenység ellen tud harcolni, amely aláássa az Unió pénzügyi érdekeit.
<P>
Emlékezzünk rá, hogy a Santer-Bizottság 1999. márciusi lemondása volt az, amely a Csalás Elleni Hivatal, más nevén az OLAF létrehozásához vezetett, amely jövőre ünnepli 10. évfordulóját.
<P>
Kiváló kollégámnak, Gräßle asszonynak igaza van, hogy a Tanácstól várja, hogy elszámoljon az 1999. évi rendelet régóta várt felülvizsgálatával, hiszen azóta rendelkezés született arról, hogy, egy bizottsági értékelés alapján, amelyet a Hivatal létrehozását követően három éven belül kellett elvégezni, felül kell vizsgálni ezt az átdolgozandó rendeletet. Válasza, Yade asszony, megnyugtató. Ez egy következetes válasz.
<P>
Ez az értékelés 2003-ban készült el, és van egy rendeletjavaslatunk. Most arra van szükség, hogy összefüggő egésszé formáljuk ezt a mechanizmust, mind a külső és belső vizsgálatok, mind az OLAF általános feladatának tekintetében. Van az 1999. évi, 1073. számú rendelet, de létezik egy 1996. évi rendelet is a Bizottság által elvégzett helyszíni ellenőrzésekről és hitelesítésekről, továbbá egy 1995. évi rendelet az Unió pénzügyi érdekeinek védelméről.
<P>
A 2005. évi értékelés 17 javaslatot tartalmazott, beleértve egy európai ügyészi poszt létrehozását, mivel bár az OLAF-nak van vizsgálati jogköre, ez egy olyan szerv, amelyet nem ellenőriz független igazságügyi hatóság. Ez a hatóság mind a vizsgált egyének megvédésére, mind az OLAF támogatására szolgálhatna. Mi akkor az OLAF valójában? A jogérvényesülést segíti? És ha igen, akkor milyen európai büntetőjogi jogérvényesülést? Esetleg ez egy különleges igazgatási osztály? Sokat kell még tennünk. Köszönöm, Yade asszony, azt az ösztönzést, amellyel ma szolgált számunkra.
<SPEAKER ID="346" NAME="Herbert Bösch">
a PSE képviselőcsoport nevében. - (DE) Elnök úr, ahogy az előadó már helyesen rámutatott, a Tanács hanyagolja abbéli kötelességét, hogy megvédje az Unió pénzügyi érdekeit. Végül is, Yade asszony, nem az a fontos, hogy mely szerződéseket konszolidáljuk most és melyeket nem, hanem inkább az, hogy tárgyalásokba bonyolódunk. Ha nem kezdjük meg a tárgyalásokat most, egészen szándékosan késleltetni fogják az európai szintű, csalás elleni küzdelmet a következő parlamenti ciklusig, ezt Önök is jól tudják. Azt is el kell hogy mondjuk szavazóinknak júniusban, hogy a tagállamok azok, akik nem tanúsítanak érdeklődést ez iránt, és valóban számos példát tudunk hozni erre.
<P>
A hozzáadottérték-adóval kapcsolatos csalást illetően, amely Németországnak például 16-18 milliárd eurójába kerül évente, meglenne az a lehetőségünk, hogy például egy megreformált OLAF-on keresztül hozzuk meg a releváns csalás elleni intézkedéseket. De még a legjobb csalás elleni hatóság is tehetetlen, ha a tagállamok nem szolgáltatnak információt számára.
<P>
Az OLAF ügyeinek nyomon követése tekintetében gyakran a sötétben kell tapogatóznunk, mivel a nemzeti hatóságok nem mondják el nekünk, hogy milyen lépéseket tettek az OLAF vizsgálatainak eredményei alapján. E tekintetben cselekvésre van szükség.
<P>
Mint egy olyan személy, aki jelen volt 1999-ben, elmondhatom, hogy a legfontosabb dolog, ami bekerült a 1073/99/EK rendeletbe az az volt, hogy ezt a csalás elleni egységet, amely jó munkát végzett az utóbbi néhány évben, néhány év múlva meg kell reformálni. Ezt nem szabad halogatni, és erre szeretném emlékeztetni ma a Tanácsot.
<SPEAKER ID="347" NAME="Bart Staes">
a Verts/ALE képviselőcsoport nevében. - (NL) Elnök úr, a Tanács tisztelt soros elnöke, hölgyeim és uraim! Nagyon figyelmesen hallgattam válaszukat. Azt mondták, hogy a javaslatokat a legnagyobb éberséggel, avec la plus grande figyelemmel fogják tanulmányozni. Sajnos azt kell mondanom, hogy ez nem elég jó válasz számunkra.
<P>
Mi megcsináltuk a házi feladatunkat. Első olvasatban elfogadtuk Gräßle asszony jelentését. Ezt a jelenlegi jogszabályokban fellelhető kiskapuk miatt tettük. Megpróbáltuk kijavítani ezeket a hiányosságokat, és Bösch úrnak igaza volt, amikor azt állította, hogy számos kihívással találtuk szemben magunkat. Nemrégiben fogadtuk el a hozzáadottérték-adóval kapcsolatos csalásról szóló jelentést. Az adócsalás mértéke az Európai Unióban valahol 200 és 250 milliárd EUR körül van.
<P>
Ezért megbízható jogszabályra van szükség. Mind Önnek, Yade asszony, mind a Tanács egészének végeznie kellene a munkáját. Arra kérném Önöket, hogy legyenek egy kicsit pontosabbak a határidőket illetően, amelyeket a Tanács szándékai szerint be fog tartani ezzel a dossziéval kapcsolatban, mert ez alapvető fontosságú.
<SPEAKER ID="348" NAME="José Javier Pomés Ruiz" AFFILIATION="PPE-DE">
(ES) Elnök úr, hálás vagyok, hogy Yade asszony jelen van ezen a vitán, amely egy, az állampolgároknak rengeteg aggodalmat okozó témáról szól.
<P>
Ez a Parlament egy olyan ciklus végéhez közeledik, amelyben megpróbáltuk elmondani az adófizetőknek, hogy ellenőrizzük az elszámolásokat, és hogy ezt a lehető legjobban fogjuk megtenni. Bevalljuk, hogy történtek hibák, és nem mindig megfelelően működtek a dolgok, de mindenekelőtt kiszámoltuk a csalás mértékét és minden tőlünk telhetőt megteszünk. Ezért hoztuk létre az OLAF-ot, az Európai Csalás Elleni Hivatalt, tíz évvel ezelőtt. Ennek most sürgősen megfelelő jogi keretre van szüksége.
<P>
Yade asszony, ha Ön azt mondja, hogy meg kell várnunk, hogy a Bizottság előálljon a jelentésével és csak akkor kezdjünk el tárgyalni arról, hogy mi lehetne az OLAF végleges alapszabálya, akkor sok időt elpazarolunk. Közelegnek a választások, és egy új parlamenti ciklus veszi kezdetét. Azt az üzenetet szeretnénk közvetíteni az európai polgárok felé, hogy itt mindenki - a Tanács, a francia és a cseh elnökség, ez a Parlament és a Bizottság - elkötelezett az iránt, hogy véget vessünk annak a fajta csalásnak, amely a fejlődő országokban, de még a magasan fejlett országokban is létezik.
<P>
Köszönöm, Yade asszony, hogy részt vesz ezen a vitán, és sajnálom, hogy a Bizottság nincs jelen.
<SPEAKER ID="349" NAME="Inés Ayala Sender" AFFILIATION="PSE">
(ES) Elnök úr, én is üdvözlöm Gräßle asszonynak a Költségvetési Ellenőrző Bizottság nevében tett javaslatát, hogy nyomást gyakoroljunk annak érdekében és erőltessük, hogy az OLAF-fal kapcsolatban elfogadott jogszabályok a lehető leghamarabb végrehajtásra kerüljenek.
<P>
Ezért hálás vagyok Yade asszonynak jelenlétéért, mert a Parlament által elfogadott javaslat jogosan ragaszkodik ahhoz, hogy biztosítani kell, hogy az OLAF által vizsgált személyeket megillesse az ártatlanság vélelme és a védelemhez való jog, ahogyan az informátorok jogainak védelmét is biztosítani kell.
<P>
Mindenekelőtt világosabb és átláthatóbb szabályokat kell lefektetni egy magatartási kódexszel egyetemben, amelyeket a lehető leghamarabb nyilvánossá kell tennünk minden állampolgár számára. Ebben az összefüggésben hálásak vagyunk Gräßle asszony kezdeményezéséért és a Költségvetési Ellenőrző Bizottság támogatásáért.
<P>
Természetesen komolyan felszólítjuk a Tanácsot, hogy próbáljon meg a lehető leggyorsabban utat nyitni a tárgyalások előtt, hogy folytatni tudjuk azokat, amennyiben ez lehetséges még ennek a parlamenti ciklusnak a vége előtt - más szóval a következő választások előtt. Ez döntő fontosságú annak érdekében, hogy biztosítani tudjuk mindazokat a jogokat, amelyeket a Parlament meg fog erősíteni Gräßle asszony jelentése alapján.
<SPEAKER ID="350" NAME="Paul Rübig" AFFILIATION="PPE-DE">
(DE) Elnök úr, Yade asszony, hölgyeim és uraim! Az európai parlamenti választások jövőre esedékesek, és a félretájékoztatás különösen jellemző a választási hajrában. Ezért akarjuk az OLAF gyors megreformálását. Az Európai Unió kárát okozó mulasztásokat és félretájékoztatásokat világosan és egyértelműen fel kell fedni. Hiszem, hogy erre a támogatásra és erre az egyértelműségre van szüksége az európai közvéleménynek.
<SPEAKER ID="351" NAME="Markus Pieper" AFFILIATION="PPE-DE">
(DE) Elnök úr, a Tanács tisztelt soros elnöke! A Regionális Fejlesztési Bizottság tagjaként megértem az OLAF strukturális alapokkal kapcsolatos munkájának fontosságát. A Közösségek pénzügyi érdekeiről szóló legújabb jelentés több mint 3 800 szabálytalanságot jelez, amely 2006-hoz képest 19%-os növekedést jelent. Az érintett összeg 828 millió EUR, ami 17%-kal több mint akár egy évvel ezelőtt.
<P>
Ezért kell a Tanácsnak most tökéletesítenie a csalás elleni küzdelmet, és ezért kell véghezvinnie a jogalap valódi megreformálását ahelyett, hogy a meglévő szöveget kozmetikázná.
<P>
Amennyiben a Tanács komolyan veszi a problémát, a jelentéstételi rendszer tökéletesítésén is dolgoznia kell. Mostanáig a tagállamoknak átlagosan 36 hónapba tellett, hogy akár csak jelentsék az OLAF-nak a szabálytalanságokat. Megbízható adatokat kellene szolgáltatni gyorsan és elektronikus úton, hogy az OLAF hatékonyan végezhesse munkáját. Minden érintettnek tartozunk ezzel - az adófizetőknek és azoknak is, akik a legjobb tudásuk és lelkiismeretük szerint használják fel az EU pénzeszközeit.
<SPEAKER ID="352" NAME="Mairead McGuinness" AFFILIATION="PPE-DE">
Elnök úr, rövid leszek. Idesiettem, hogy támogassam Gräßle asszony erőfeszítéseit, és úgy gondolom, mindannyian ezt tesszük ma itt. Hallottuk, hogy az Európai Unió jó híre csorbát szenvedett azzal a felismeréssel, hogy hagyjuk, hogy a csalás elterjedjen. Ezért üdvözlendő és támogatandó minden olyan kezdeményezés, amely megerősítené az OLAF-ot és javítaná hatékonyságát. Tehát ezzel a pár szóval szeretném dicsérni Gräßle asszony erőfeszítéseit, és arra bíztatom a Tanácsot és a Bizottságot, hogy hallgasson rá figyelmesen.
<SPEAKER ID="353" NAME="Rama Yade">
a Tanács soros elnöke. - (FR) Elnök úr, hölgyeim és uraim! Teljes mértékben megértem az Európai Parlament aggodalmát. A Tanács most megkapta az Európai Parlament első olvasatának eredményeit. Van egy logikája annak, ahogyan a Tanács - amely elvégezte feladatát a 2007. évi jogszabályok konszolidációjára való felhívása által - dolgozik és működik, ami azt jelenti, hogy ahhoz, hogy a Tanács tovább tudjon lépni, a Bizottságnak elő kell állítania bizonyos dokumentumokat. Amíg a Bizottság nem kommunikálja ezt a munkát a Tanács felé, addig azt kell mondanom Önöknek, hogy kötelességünk várni.
<P>
Biztos vagyok benne, hogy amint megkapjuk a Bizottságtól az OLAF-fal kapcsolatos jogszabályok konszolidációjáról szóló munkadokumentumot, gyors haladást fogunk elérni a reform tekintetében. Mindazonáltal szükségünk van erre a dokumentumra, és a Parlament bízhat abban, hogy a Tanács a jó intézményi együttműködés iránti megszokott tisztelettel fogja továbbvinni ezt az ügyet annak érdekében, hogy az OLAF jogi keretét a lehető legvilágosabbá tegyük.
<SPEAKER ID="354" NAME="Elnök">
Az Eljárási Szabályzat 108. cikkének (5) bekezdése alapján egy állásfoglalási indítványt kaptam.
<P>
A vitát lezárom.
<P>
Szavazásra 2008. december 18-án, csütörtökön kerül sor.
<P>
(Az ülést pár percre felfüggesztik)
