<CHAPTER ID="014">
Egyperces felszólalások fontos politikai kérdésekben
<SPEAKER ID="028" NAME="Elnök">
A következő napirendi pont tárgya: egyperces hozzászólások fontos politikai kérdésekben.
<SPEAKER ID="029" NAME="Tunne Kelam" AFFILIATION="PPE-DE">
Elnök úr! Köszönöm az Európai Unió bővítésének évfordulója alkalmából elhangzott gratulációit.
<P>
A ciklus végén szeretném kifejezni elismerésemet a Parlament Baltikum-Európa frakcióközi munkacsoportjának tevékenységeiért, amely gyakorlati következtetéseket vont le a legutóbbi bővítésből, melynek következtében a Balti-tenger valójában az Unió beltengerévé vált. A csoport ez ügyben új európai politikát indított el - a balti-tengeri stratégiát. Őszinte elégedettséggel tölthet el bennünket, hogy Christopher Beazley kreatív és hozzáértő irányításával a balti-tengeri stratégia elnyerte a Bizottság támogatását és a svéd elnökség hamarosan életbe lépteti azt. Ezért határozottan azt javaslom, hogy ez a frakcióközi munkacsoport a következő Európai Parlamentben folytassa tevékenységeit.
<P>
A balti-tengeri stratégia megvalósítása hosszú folyamat lesz, melynek során parlamenti felügyeletre és alkalmanként jelentések készítésére lesz szükség. Ugyancsak remélem, hogy a frakcióközi munkacsoportok tevékenysége, mint a parlamenti demokrácia alapvető formája a következő Európai Parlamentben sem korlátozódik. Ezzel képviselőtársam, Bushill-Matthews úr üzenetét ismétlem.
<SPEAKER ID="030" NAME="Glyn Ford" AFFILIATION="PSE">
Elnök úr! Nyomatékosan fel szeretném kérni Önt arra, hogy a Bizottságnál járjon közben választóim egy bizonyos csoportja érdekében. Gibraltár polgárai, akiket hivatalosan öt éve, ezt megelőzően pedig nem hivatalosan két évtizede van szerencsém képviselni, komolyan aggódnak az utóbbi időben Gibraltárban és a határ spanyol oldalán egyaránt észlelt, koncentráltan előforduló rákos megbetegedések miatt.
<P>
Ha valaki Gibraltárban jár, nehéz nem meglátni - és időnként érezni - a határhoz közeli finomítók által kibocsátott füstöt és szennyezést, és aggodalmat kelt, hogy ezek okozzák a koncentráltan jelentkező rákos megbetegedéseket.
<P>
Szeretnénk egy közösen megállapított feltételekkel végzett, egyeztetett vizsgálatot a határ mindkét oldalán, hogy megpróbáljuk enyhíteni a határ mindkét oldalán élő embereknek a környezetszennyezési problémák és azok következményei feletti nyugtalankodását és aggodalmait.
<SPEAKER ID="031" NAME="Bill Newton Dunn" AFFILIATION="ALDE">
Elnök úr! Egy választóm nevében szeretném szóvá tenni egy kettős, brit/görög állampolgársággal rendelkező fiatalember, név szerint John Zafiropoulos esetét. Tavaly egy elsőfokú görög bíróság kirívóan súlyos, Görögországban letöltendő börtönbüntetésre ítélte. A kapott tájékoztatás alapján, Elnök úr, úgy vélem, hogy mind a görög törvényhozás alapvető szabályait, mind a tisztességes bírósági tárgyalásra vonatkozó előírásokat megsértették. Ezen előírásokat egész Európa határozta meg és minden európai polgár jogait képezik.
<P>
Év elején írtam Athénba a görög igazságügyi miniszternek, hogy felhívjam figyelmét aggályaimra. A három hónappal később kézhez kapott, alacsonyabb beosztású minisztériumi tisztviselők által aláírt válaszlevél a miniszternek felvetett ügyre - azaz a tisztességes tárgyaláshoz fűződő jogra - vonatkozóan semmilyen hivatkozást nem tartalmazott. Az ügy mély aggodalommal tölt el, Elnök úr, ezért vetem fel most a Parlamentben, abban a reményben, hogy Athénből megfelelő választ kapok, Zafiropoulos úr ügyét pedig teljes körűen és tisztességes módon felül fogják vizsgálni.
<SPEAKER ID="032" NAME="Ewa Tomaszewska" AFFILIATION="UEN">
(PL) Elnök úr! Az Európai Parlament munkamódszereihez szeretnék megjegyzést fűzni. Úgy gondolom, nem bölcs dolog fontos dokumentumokról szavazni mindössze néhány perccel a vita lezárását követően. A képviselőcsoportok ülései előtt nem kerül minden érv napvilágra, s ha számos módosító javaslat benyújtására kerül sor, érdemes lenne megfontolni, hogy a szavazást a következő napra halasszuk. A következő parlamenti ciklusban meg kellene fontolni a kérdést.
<P>
Időközben, sajnos, két, számomra igen fontos esemény történt, és ezekről is szeretnék néhány szót szólni. Először is Oroszország olyan megállapodást írt alá Abháziával és Oszétiával, amely biztosítja az orosz csapatok jelenlétét Grúzia e két tartományában. Ezek után milyen jogon mondhatjuk, hogy a csecsenföldi helyzet kizárólag belügy? Remélem, hogy a következő ciklusban a Parlament ezügyben is kialakítja véleményét.
<P>
A múlt év során Lengyelországban további 114 ezer ember vesztette el munkahelyét. Ez nem kizárólag a válság hatásának tudható be. A munkaügyi hivatalokhoz egy sor, csoportos elbocsátásokkal kapcsolatos terveket tartalmazó közlemény jut el, s ide tartozik több mint 80 ezer lengyel hajógyári munkás, akiknek a munkahelyét az Európai Unió vette el, amely más országokban lehetővé teszi a munkahelyek állami finanszírozását. Ez diszkrimináció.
<SPEAKER ID="033" NAME="Milan Horáček" AFFILIATION="Verts/ALE">
(DE) Elnök úr! A múlt héten Szlovénia fokozta Horvátország csatlakozásával szembeni ellenállását. Szeretném világosan jellemezni e konfliktust, mivel számomra úgy tűnik, ez a magatartás helytelen és méltatlan egy európai uniós tagállamhoz.
<P>
Horvátország tagjelölt állam, amely az Európai Unióhoz történő csatlakozásra vár, és határozott szándékot mutat a reformok bevezetésére. Noha nem teljesített még minden feltételt, a megcélzott irány nyilvánvaló. Szlovéniának a gyors megoldás találása érdekében szakítania kell kicsinyes viselkedésével. A Lisszaboni Szerződés és a bővítési folyamat lehetővé teszi az Európai Unió számára a további fejlődést, és Horvátország az unió tagja lesz!
<SPEAKER ID="034" NAME="Urszula Krupa" AFFILIATION="IND/DEM">
(PL) Elnök úr! Az Európa jövője iránt érzett aggodalomtól vezéreltetve ma Strasbourgban, a mostani parlamenti ciklus utolsó ülésszakán szeretném felidézni nagy honfitársunk, a Szentatya, II. János Pál szavait, aki azt mondta: "Nem lesz európai egység mindaddig, amíg nem a lélek egységére alapul”. A kereszténység volt az, ami megadta Európa számára az egység e legmélyebb megalapozását és századokon át erősítette azt; a keresztény evangéliumot az emberiség iránti megértésével és a történelem, a népek és a nemzetek fejlődéséhez való hozzájárulásával. Ez nem azt jelenti, hogy a történelmet saját céljainkra használnánk fel, mivel Európa történelme olyan, mint egy nagy folyó, amelybe sok mellékfolyó és mellékág csatlakozik, és Európa nagy gazdagságát éppen a hagyományok és kultúrák sokfélesége jelenti, amely őt magát létrehozta. Maga az európai identitás alapja a kereszténységre épül, és a lelki egység mai hiánya jórészt e keresztény identitás tudatosságának válságából fakad.
<SPEAKER ID="035" NAME="Ashley Mote" AFFILIATION="NI">
Elnök úr! Az elmúlt öt év alatt elborzadva figyeltem, ahogy az EU vég nélkül, botrányos módon, intézményesítve herdálja el az adófizetők pénzét. Elborzadva figyeltem, ahogy a már amúgy is túlnépesedéssel küzdő Egyesült Királyságot hívatlan külföldi vendégmunkások százai és ezrei özönlik el, akik saját hasznukat keresve érkeznek hozzánk és a mi jóléti szolgáltatásainkra tartanak igényt. Közelről figyeltem egy törvényhozó rendszert, amely névtelen bürokraták számára lehetővé teszi, hogy úgynevezett törvényeket hozzanak, tekintet nélkül a brit gazdaságnak és cégeinek okozott károkra. Közelről figyeltem -
<P>
(Indulatos közbeszólás az ülésteremből: "Őfelsége börtönéből!”)
<P>
ezt a költséges és hatástalan parlamenti dumagyárat, amely eljátssza egy elszámoltatható demokrácia gondosan kidolgozott illúzióját, eközben gyalázatosan becsapva a választókat, akik ideküldtek bennünket.
<P>
Gorbacsov elnöknek igaza volt: az EU ugyanaz, mint a régi Szovjetunió, csak nyugati ruhába öltöztetve. Egy napon majd észre fogják venni, hogy nem lehetnek urak valaki más házában.
<SPEAKER ID="036" NAME="Elnök">
Ön egy szabad parlamentben beszél. Ha a parlament nem lenne szabad, Önnek még csak lehetősége se lenne elmondani ezt a beszédet.
<P>
(Taps)
<SPEAKER ID="037" NAME="Ljudmila Novak" AFFILIATION="PPE-DE">
(SL) Április 2-án a Ház nagy többséggel fogadta el az európai lelkiismeretről és a totalitarianizmusról szóló állásfoglalást. Szeretem a hazámat, Szlovéniát, de elszomorít, hogy ez az európai parlamenti állásfoglalás Szlovéniában nem hullott termékeny talajra, és nem segített abban, hogy megoldást találjunk a múlt fájdalmas problémáira.
<P>
Ellenkezőleg, akadnak néhányan, Titót a hős szerepébe szeretnék emelni és a szlovén fővárosban utcát akarnak elnevezni róla, annak ellenére, hogy felelős volt a háború után elkövetett tömeggyilkosságokért. Mivel Titót sosem állították bíróság elé, sokan vannak, akik, nem akarják belátni, hogy ezek a háború utáni tömeggyilkosságok bűntények voltak, és azok, akik elrendelték azokat - bűnözők.
<P>
Esetleg az Európai Parlamentnek, vagy Önnek, Elnök úr, felhívással kellene a nemzeti parlamentekhez fordulni, hogy ismerkedjenek meg ezzel az állásfoglalással, aztán forgassák, esetleg egészítsék ki azt, figyelembe véve saját nemzeti sajátosságaikat. Ha ezt teszik, hozzájárulnának saját nemzeti történelmük, illetve az európai történelem világosabb és tisztességesebb értelmezéséhez.
<SPEAKER ID="038" NAME="Richard Corbett" AFFILIATION="PSE">
Elnök úr! Sokszor sajnálkozunk azon, hogy a közönség állítólag nem rendelkezik elegendő információval az európai választásokról. Mote úr iménti hozzászólása után én azt mondanám, hogy nagyobb probléma a szándékos félretájékoztatás, hogy azt ne mondjam, arcátlan hazugságok terjesztése a nyilvánosság előtt.
<P>
Jelenleg hazámban az ún. UK Independence Party (az Egyesült Királyság Függetlenségi Pártja) - az a párt, amelynek színeiben Mote urat megválasztották - országszerte plakátokat terjeszt, amelyeken azt állítja, hogy tagságunk az Európai Unióban napi 400 millió euróba kerül. Ez évi 15 milliárd eurót jelentene - egy akkora összeget, amely az alsóház könyvtárában is kikereshető tényleges számnál éppenséggel ötször nagyobb. Nehogy túltegyenek rajta, adományozójuk, Stuart Wheeler azt mondta, a tagság évi 120 milliárd fontba kerül, ami mintegy 36-szorosa a valódi számnak.
<P>
De az igazság az, hogy az egyébként mindössze 3,3 milliárd eurós európai uniós költségek a GDP-nek mindössze 1%-át teszik ki. Ez meglehetősen alacsony költségvetés, igen alacsony, ha összevetjük azzal a hatalmas gazdasági haszonnal, ami hazámban családonként mintegy 2 000 eurót tesz ki - hatalmas haszon, amely bőven megéri a tagság árát, bőven említésre méltó haszon.
<P>
Ahogy Ön mondta, Elnök úr, a szabadság ára egyes emberek félrevezető tájékoztatáshoz és hazudozáshoz való jogát jelenti. Meg kell fizetnünk ezt az árat, de erőteljesen védenünk kell az igazságot.
<P>
(Taps)
<SPEAKER ID="039" NAME="Chris Davies" AFFILIATION="ALDE">
Elnök úr! A múlt héten John Ging, az UNWRA misszióvezetője Gázában beszédet mondott a képviselők előtt és arról tájékoztatott bennünket, hogy nincsenek eszközök Gáza bombázások utáni újjáépítésére, sem az üzleti élet vagy az ipar számára, s hogy az ENSZ a lakosság fűtési igényének mindössze 60%-át elégíti ki.
<P>
Elnök úr! Ön is látta az ottani helyzetet, de az nem javul, s ez Izrael által az ártatlan emberekkel szemben alkalmazott kollektív büntetés.
<P>
Csak az utóbbi néhány napban megdöbbentő módon azt hallottuk, hogy Izrael megfenyegette az Európai Uniót, miszerint ha Ferrero-Waldner biztos asszony továbbra is elutasítja az Izrael és az EU közötti társulási megállapodás továbbfejlesztését, az az európai befolyás csökkenését, veszélyeztetését fogja jelenteni, és nem lesz szerepünk a békefolyamatban.
<P>
Itt az ideje, hogy megálljt parancsoljunk. Izrael magatartása az emberiesség, a civilizáció megsértését jelenti. Elérkezett az idő, hogy ne csak egyszerűen visszautasítsuk a megállapodás továbbfejlesztését, hanem felfüggesszük azt.
<SPEAKER ID="040" NAME="Bernard Wojciechowski" AFFILIATION="IND/DEM">
(PL) Elnök úr! A lengyel állampolgároknak csupán 13%-a fog szavazni a közelgő európai parlamenti választásokon. A többség sorsáról a kisebbség fog dönteni, és ez nagy kár. A globális kihívások fényében szükségünk van az EU-ra és az emberek megtapasztalhatják a nemzetközi szolidaritás értékét.
<P>
Mindazonáltal mostanában semmit nem tettünk annak érdekében, hogy növeljük a társadalomnak a kérdés iránti elkötelezettségét. A Lengyelországban zajló vitákat két párt közötti civakodás uralja. A közpénzeket olyan emberek semmitmondó arcát reklámozó utcai plakátokra szórják el értelmetlenül, akiknek fogalmuk sincs arról, hogyan álljanak ki az emberek elé. Tusk miniszterelnököt ugyanannyira érdekli az európai ügyek tényleges megvitatása, amennyire előtte Kaczyński urat.
<P>
Legutóbb, mikor ebben a teremben felszólaltam, feltettem a kérdést, tervez-e az Európai Parlament az utolsó pillanatban valamilyen látványos akciót az emberek meggyőzésére, hogy menjenek el szavazni. Sajnálatos módon a vita alatt Siwiec úr elnökölt, aki, úgy tűnik, még mindig nem tud hozzászokni a gondolathoz, hogy a demokrácia az emberek részvétele nélkül a nullával egyenlő.
<P>
Ezért most ismét felteszem a kérdést: egyáltalán képes-e az Európai Parlament tenni valamit annak érdekében, hogy mint intézmény megfeleljen a választásokhoz fűződő várakozásoknak? A tizenhárom százalék nemcsak szerencsétlen szám, hanem egyenesen szégyen.
<SPEAKER ID="041" NAME="Avril Doyle" AFFILIATION="PPE-DE">
Elnök úr! Én mindössze néhány, a környezetbarát villanykörtékkel kapcsolatban a múlt hétvégén a médiában, különösképp az euroszkeptikus médiában újra megjelent bírálatra szeretnék reagálni.
<P>
A hallgatás beleegyezés, így csak annyit szeretnék mondani, hogy az energiatakarékos villanykörték a vásárlókra nézve nem jelentenek veszélyt, amennyiben a fogyasztók és a háztartások megfelelő módon használják, illetve megfelelő munkafeltételek között állítják elő azokat, ahol mind a foglalkoztatottak egészségére, mind a környezetre vonatkozó szabályokat betartják.
<P>
A felelősség a villanykörtéket Kínában és ahhoz hasonló helyeken gyártató európai multinacionális vállalatokat terheli, hogy biztosítsák ugyanazoknak a gyártási szabványoknak betartását, amelyek betartását elvárnánk, ha az égőket az Európai Unióban állítanák elő. A végtermék, maga a villanykörte tökéletesen biztonságos, amennyiben a használati utasítást betartva használják, ugyanolyan biztonságos, mint amennyire például a ma használatos villanykörték vagy elemek is azok. A termékleírás szerint kell kezelni őket, és ugyancsak a megfelelő módon kell kidobni.
<P>
Azt hiszem, itt a modern, környezetbarátabb, tisztább villanykörték gyártása kapcsán egy programról - egy Európa-ellenes programról - van szó, és meglátásom szerint határozottan szembe kell szállnunk azokkal, akik azt szeretnék, hogy e rendkívül fontos termékek kapcsán állandóan téves információkat terjesszenek.
<SPEAKER ID="042" NAME="Pierre Pribetich" AFFILIATION="PSE">
(FR) Elnök úr! Mitterand elnök azt szokta mondani, hogy kétféleképpen lehet politikát csinálni: ahogy a hivatalnok, vagy ahogy a szakács.
<P>
Amikor e két lehetőséget említem, Albánia és a volt Jugoszlávia tagországainak csatlakozási folyamatára gondolok. A Bizottság és képviselőtársaim álláspontját hallva és olvasva az az érzésem, hogy a hivatalnokkal azonosulnak, szigorúan és kínos pontossággal strigulázva a lezárt fejezeteket, új szakaszokat beszúrva ott, ahol az szükséges, olyanokat, mint a Szlovénia és Horvátország közötti kétoldalú problémák. Úgy vélem, hogy alapvető hibát követünk el.
<P>
A szóban forgó esetben jobb lenne a szakács módszerével azonosulni, hogy precízen és kifinomultan házasítsuk a hozzávalókat és a kulturális sokféleséget, felfűszerezzük a fogásokat és az új tagországok biztosította hasznot, valamint mindannak a hasznát lássuk, amit azok Európánkat gazdagítva kínálni tudnak számunkra. Európa a tisztelet, a tolerancia és a sokféleség eszményképe marad, a béke érdekében kifejtett erő marad - különösképp a Nyugat-Balkán számára -, és megköveteli a közös szemléletmódot, a sorsközösség közös szemléletmódját.
<P>
A nagy gazdasági válság idején rosszabbat nem is tehetnénk, mint hogy magunkba zárkózzunk és a mások, az idegenek iránt táplált, pániktól sújtott félelmünkben ott találjunk menedéket. Emlékezzünk Európa alapító atyáinak szemléletmódjára és azt a szemléletmódot vegyük elő és alkalmazzuk a Nyugat-Balkán országai esetében.
<SPEAKER ID="043" NAME="Jelko Kacin" AFFILIATION="ALDE">
(SL) Az Európai Unió kibővítése növekedést, békét és stabilitást, valamint a demokratizálás lehetőségét eredményezte. A legutóbbi bővítés, amelyre öt évvel ezelőtt került sor, sikertörténet volt, ám ma olyan gazdasági helyzettel állunk szemben, amely gyors és hatékony cselekvést követel.
<P>
Láthatjuk és érezhetjük az Európai Unióba történt teljes integrálódás, valamint az euróövezet kiterjesztésének hasznát. Az euró által nyújtott védelem nem csupán az Európai Unión belüli, de a szélesebb értelemben vett európai gazdasági érdekek szempontjából is sikeres biztosítéknak bizonyult.
<P>
Az Európai Unióban nem huszonhét gazdasági válsággal van dolgunk, hanem egyetleneggyel, egy nagyon komoly és mély válsággal. A válságot leghamarabb úgy küzdhetjük le, ha szövetségre lépünk más európai országokkal, és összehangoltan, megfelelő időben és határozottan cselekszünk. A protekcionizmus retrográd lépés lenne, a populizmus viszont maga a gazdasági összeomlás receptje.
<P>
A növekvő és terjeszkedő vállalatoknak van jövője. Hasonlóképpen, az Európai Unió jövőjének záloga a folyamatos bővülés, új és jobb lehetőségek megteremtése, feltárása és az azokon történő építkezés.
<SPEAKER ID="044" NAME="Zita Pleštinská" AFFILIATION="PPE-DE">
- (SK) Idén május 1-én ünnepeltük Szlovákia EU-csatlakozásának ötödik évfordulóját. E napon különböző rendezvényekre került sor, amelyeken megvontuk az EU-ban végzett tevékenységünk mérlegét. Jómagam a szlovák-lengyel határon található Čirč-Leluchov hídnál rendezett ünnepségen vettem részt. Ez az EU előcsatlakozási finanszírozásával felépített, szimbolikus jelentőséggel bíró híd a határtérségben fekvő szlovák és lengyel településeket egyesített, és beindította az együttműködést a határ két oldalán élő polgárok között.
<P>
Miután Szlovákia és Lengyelország 2007 decemberében csatlakozott a schengeni övezethez, a határellenőrzéssel együtt megszűntek az adminisztratív korlátok, melyek oly sok problémát okoztak a helyi lakosságnak, akadályozva az együttműködés kialakulását. Ma sok sikeres, az EU strukturális alapjaiból finanszírozott projektet láthatunk, amelyek hozzájárulnak e térségek hosszú távú, fenntartható fejlődéséhez.
<P>
Elnök úr! Szeretném kifejezni nagy örömömet és hálámat, hogy szomszédjaival együtt Szlovákia ma az EU tagja. Nagy örömömre szolgál, hogy a tizennégy szlovák európai parlamenti képviselő egyikeként a mostani választási ciklusban részt vehettem az EU története e sikeres fejezetének megírásában.
<SPEAKER ID="045" NAME="Marusya Ivanova Lyubcheva" AFFILIATION="PSE">
(BG) Az utóbbi hónapok során számos esetben láthattuk, hogy szomáliai kalózok váltságdíjszerzés céljából hajókat raboltak el. Fennáll a veszély, hogy e tevékenység jól szervezett tengeri terrorizmussá, jövedelmező üzletággá válik, amelynek közvetítőként akár még tanácsadó cégek és ügyvédi irodák is részeseivé válhatnak. Ezekben az esetekben nem lehet maradéktalanul örülni a túszok szempontjából szerencsés végkifejletnek, mivel ezért a hajók tulajdonosai és az érintetett országok nagy árat fizetnek. A kalózkodás lassan a hajózást világszerte veszélyeztető fenyegetéssé válik.
<P>
E tevékenység egyre több európai polgárt is érint. Jelenleg a Malaspina Castle nevű hajón tizenhat bolgár túszt tartanak fogva. A kalózokkal folytatott tárgyalások figyelemmel kísérését nem tekinthetjük megfelelő politikának. Tisztábban kell látnunk, hogy az Európai Unió milyen lépéseket szándékozik tenni az ehhez hasonló esetekben. A különféle intézmények által hozott intézkedések fontosak, de nyilvánvalóan egyáltalán nem kielégítőek. Ezért ragaszkodom ahhoz, hogy a legmagasabb szinten tegyünk lépéseket a túszok kiszabadítására és a kalózkodás megfékezése érdekében, ami a XXI. század szégyene.
<SPEAKER ID="046" NAME="Marco Pannella" AFFILIATION="ALDE">
(IT) Elnök úr, hölgyeim és uraim! 30 éve vagyok itt, mint ahogy Ön is, de ha leltárt készítenénk erről a 30 évről, valószínűleg arra a következtetésre jutnánk, hogy nem sikerült beváltanunk 1985-ös reményeinket, amikor ebben a Parlamentben minőségi ugrást hajtottunk végre az államok régi és kudarcot vallott Európájától az Európai Egyesült Államok irányába.
<P>
Mára visszajutottunk ugyanahhoz a szerencsétlen múltbéli állapothoz - az európai állam helyett az államok Európájához - és saját bezártságunkhoz. Azok az emberek körülöttünk, akik a nagy reményt köszöntötték bennünk, a lehetőséget, amit meg kell ragadni tulajdonképpen ugyanazok, akik hamarosan ímmel-ámmal mennek el szavazni, akik újra el fogják ítélni azt, amit egy félresikerült metamorfózis folytán itt képviselünk, Elnök úr, a gonoszt, amelyet annak idején támadtunk, és amelyről - önmagunkat becsapva - azt hittük, hogy legyőztük.
<SPEAKER ID="047" NAME="Elnök">
Nagyon köszönöm, Pannella úr. Nagyon jól emlékszem, hogy amikor 1979-ben megválasztottak bennünket, Ön ezrével nyújtotta be a módosításokat - akkor még papíron. De Ön közben egyszer elhagyott bennünket, míg én végig itt voltam. Ön visszament Rómába parlamenti képviselőnek.
<SPEAKER ID="048" NAME="Marie Panayotopoulos-Cassiotou" AFFILIATION="PPE-DE">
(EL) Elnök úr! Az új tagországok európai uniós csatlakozásának évfordulóját ünnepeljük és mindannyian el voltunk ragadtatva, megindított bennünket az Ön nyilatkozata. Ennek ellenére el tudom képzelni, hogy a jelenlegi biztos - hozzám és sok más képviselőtársamhoz hasonlóan - azon gondolkozik, hogy az egyik csatlakozó ország, nevezetesen Ciprus északon még mindig megszállás alatt áll, és területén külföldi csapatok tartózkodnak. Most ismét felszólítjuk az Európai Uniót, biztosítsa, hogy a közösségi vívmányok Ciprus teljes területére vonatkozóan kerüljenek alkalmazásra.
<SPEAKER ID="049" NAME="Silvia-Adriana Ţicău" AFFILIATION="PSE">
(RO) A gazdasági válság komoly hatást gyakorolt a világgazdaságra. Becslések szerint idén minden tagállam negatív növekedést fog elérni. Európai szinten riasztó méreteket ért el a munkanélküliség növekedése, a vállalatok visszafogják tevékenységüket és elbocsátják a dolgozókat, vagy alkalmazottaik lényegében munka nélkül maradnak.
<P>
Az európai polgárok elvesztik munkahelyüket, és nehézségeik merülnek fel a korábban felvett hitelek törlesztése során. Életminőségük ugyancsak romlik. Úgy gondolom, hogy a mostani gazdasági és pénzügyi válság alatt az EU-nak elsősorban az emberekbe kell befektetnie. Az európai vállalatok jóléte az alkalmazottakon alapul. Ezért gondolom, hogy elsősorban és főleg az ő támogatásuk a kötelességünk.
<P>
Úgy vélem, hogy a május 7-én Prágában megrendezendő foglalkoztatási csúcson speciális megoldásokat kell találni a munkanélküliség riasztó mértékű növekedésének megállítására. Megragadom az alkalmat és felhívom az Európai Tanácsot, hogy júniusi ülésén biztosítson elsőbbséget a munkahelyek megőrzésének és az Európai Unión belüli munkanélküliség csökkentésére irányuló megoldások keresésének.
<SPEAKER ID="050" NAME="Thomas Wise" AFFILIATION="NI">
Elnök úr! Ma május 4. van, és ez lesz az itteni utolsó hozzászólásom. Akárhogy is, ma 30 éve választották brit miniszterelnökké Margaret Thatcher asszonyt, aki a maiakhoz hasonló, a szocialisták által okozott problémákkal találta szembe magát: bénító adóssághalmazzal, növekvő munkanélküliséggel és általános nyugtalansággal.
<P>
Thatcher asszony megértette, hogy a megoldást a kisebb kormány, a személyes szabadságjogok és a nemzeti önrendelkezés jelentik. Ma az EU nagy kormányt, erősödő központi ellenőrzést és a nemzeti állam erózióját kényszeríti ránk. Arra is emlékszem, amikor azt mondta: "nem”, "nem”, "nem”; ezeket a szavakat az EU semmibe veszi, vagy nem érti meg.
<P>
Megtartotta a mára elhíresült beszédét Bruges-ben, amelyben szembeszállt a projekttel. Az EU egy 50 éve megfogalmazni próbált válasz egy 200 éves kérdésre. Fenntartom, hogy amennyiben az EU a válasz, a kérdésnek nagyon ostobának kellett lennie. És, ahogy a "Csillagok háborújában” mondják, az erő legyen veletek!
<SPEAKER ID="051" NAME="Elnök">
Ha megengednek egy megjegyzést, Thatcher asszony nagyszerű hölgy volt, és ma is az. Az a miniszterelnök volt, aki elfogadta, hogy az egységes piaccal kapcsolatos jogszabályokat többségi szavazással kell meghozni. Tehát Margaret Thatcher elfogadta a többségi szavazás elvét a Tanácsban: ez nagyszerű döntés volt.
<SPEAKER ID="052" NAME="Csaba Sándor Tabajdi" AFFILIATION="PSE">
(HU) Elnök úr, két héttel ezelőtt hasonlóképpen értékeltem az uniós bővítést, hogy az egy sikertörténet, ahol a régiek és az újak kölcsönösen nyertek, ezt az angol a win-win situation-nel jellemezte. Most arról szeretnék szólni, Elnök úr, hogy a gazdasági válság körülményei közepette a politikai elitnek példát kell mutatnia mértéktartásból.
<P>
Németországban korlátozták az állami támogatásban részesített vállalatok vezetőit, Obama amerikai elnök is hasonlót lépett, a magyar kormány 15%-kal csökkenti a miniszterek fizetését.
<P>
Elnök úr, jó lenne, ha az Európai Bizottság is példát mutatna e tekintetben, hiszen egy válság idején az Unió tekintélyét, szavahihetőségét, presztízsét nagyban befolyásolná, hogy ha a biztosok végkielégítésük rendkívül nagy összegének egy részéről lemondanának. Még ha ez szimbolikus is, jelzés lenne az európai polgároknak, hogy gazdasági válság idején az Unió vezetői szintén készek az áldozatvállalásra, ők is szolidaritást mutatnak a szerényebb a jövedelműek irányába.
<SPEAKER ID="053" NAME="Charles Tannock" AFFILIATION="PPE-DE">
Elnök úr! A Kínai Köztársaság, amelyet inkább Tajvan néven ismerünk, végre elérte minimális célját, és megfigyelőként részt vehet az Egészségügyi Világközgyűlésen (WHA). A Kínai Népköztársaság (KNK) ezt 1971 óta, Tajvan ENSZ-ben elfoglalt helyének átvétele óta, következetesen megakadályozza.
<P>
Orvosként határozottan meg vagyok győződve arról, hogy közegészségügyi kérdések soha nem képezhetik a nemzetközi kapcsolatok részét, és az Európai Parlament tiszteletre méltó módon mindig is következetesen elutasította Peking kicsinyes politikáját, amely arra irányult, hogy megakadályozza Tajvannak a WHA-találkozókon való részvételre irányuló törekvését.
<P>
Gratulálok Ma tajvani elnöknek, a Peking és Tajvan közti kapcsolatok normalizálására irányuló, sikeres új politikájához, és végre a KNK is belátta, hogy szomszédjával szemben ostobaság erőszakos módszereket alkalmazni.
<P>
Remélem, hogy a két kormány között javulni fognak a kapcsolatok, ami mindkét érintett fél számára win-win szituációt jelentene, különösen ebben az esetben, a keményen dolgozó tajvani nép egészségügyi helyzetére nézve.
<SPEAKER ID="054" NAME="Marco Pannella" AFFILIATION="ALDE">
(IT) Elnök úr, hölgyeim és uraim! Egy személyes megjegyzésre reagálva csak szeretném megismételni, hogy az Ön állításával szemben, és elismerve, hogy ettől eltekintve Ön az egész parlamenti ciklus alatt következetes módon viselkedett, az elmúlt harminc év alatt engem minden esetben újraválasztottak ebbe a Parlamentbe. Annyi történt, hogy a Radikális Párt csapatszellemének megfelelően, és a választók előzetes tájékoztatásával más kollégák javára visszaléptem a képviselőségtől, olyanok javára, mint Olivier Dupuis, aki dolgozott ebben a Házban és másutt is. Ezért az Ön állítása nem állja meg a helyét, hadd ismételjem meg, engem harminc év alatt minden esetben újraválasztottak.
<P>
Sajnálatos módon, Elnök úr, ezúttal - noha Ön tulajdonképpen jelen volt Habsburg Ottó és Altiero Spinelli idejében, akik a Parlamentet a Tanács törekvéseivel szemben valódi ellenszegülésre buzdították a hozzászólási bojkottal - nos, Elnök úr, ezúttal mindketten tanúi lehettünk, ahogy ez a Parlament a jelenlegi összetételében úgy viselkedett, mint egy "taxi parlament”, amikor szembesült azzal, hogy a kudarcot vallott Lisszaboni Szerződés kapcsán nem a parlamentbe való időhúzást kényszerítenek ránk - és ezt Ön kényszerítette ránk.
<SPEAKER ID="055" NAME="Elnök">
Köszönöm, Panella úr! Az Ön szavai nincsenek ellentmondásban az állításommal. Megelégszem azzal, hogy Ön 1996 és 1999 között nem volt jelen az Európai Parlamentben. Önt megválasztották, ahogyan Ön is megerősítette, és ez nem mond ellent az állításomnak. Kifejezetten biztosítani szeretném Önt az Ön tevékenysége és az Európai Parlamentben végzett munkája iránti elismerésemről.
<SPEAKER ID="056" NAME="Neena Gill" AFFILIATION="PSE">
Elnök úr! Azért szólok, hogy kifejezzem aggodalmamat azzal a több ezer polgári lakossal kapcsolatban, akiket a tálibok saját hazájukban földönfutókká tettek a Swat-völgyben. Mindnyájunk előtt ismeretes az a rossz bánásmód, amelyben a tálibok a nőket részesítik. Mindamellett az utóbbi hónapokban a völgyből érkező hírek borbélyüzletek bezárásáról, a zenehallgatás betiltásáról és a műholdas televíziók vételének ellehetetlenítéséről szólnak. Ugyancsak mindennaposak a bankrablások, a házak fosztogatása vagy a nők ékszereinek elkobzása a fegyveres ellenőrző pontoknál, főleg olyanok esetében, akik ellenük vannak, vagy szembeszállnak a tálibokkal. Az iszlám törvénykezés, a saria bevezetése a Swat-völgyben azt is eredményezte, hogy a völgyben élő nem muszlim hívőknek meg kell fizetniük egy ősi adót, a jizya-t, és úgy tudom, hogy a térségben élő szikheket raboltak el, illetve fenyegettek meg, ha nem egyeztek bele az adó megfizetésébe. Mint egyetlen szikh európai parlamenti képviselőt sok választópolgár keresett meg, elborzasztottak a Swat-völgyben történtek - hatvan éve ott élő embereket diszkriminálnak a fenti módszerekkel.
<P>
E Parlament büszke történelemmel és hagyományokkal rendelkezik a tekintetben, hogy küzd az emberi jogok ily módon történő megsértése ellen, és leleplezi azokat, akik ehhez hasonló megfélemlítő eszközöket alkalmaznak. Mindamellett túl kell lépnünk a puszta nyilatkozatokon, és fel kell kérnünk a Bizottságot, tegyen konkrét lépéseket annak érdekében, hogy világos legyen: rendelkezünk a tálibok és a térségben növekvő befolyásuk elleni fellépést tartalmazó stratégiával. A tálibok jelentik a valóságos fenyegetést mindarra, ami számunkra drága, az emberi jogokra, az egyenlőségre és a demokráciára. Nyomatékosan arra kérem Önt, írjon a Biztosnak annak érdekében, hogy valamilyen formában intézkedjék ez ügyben.
<SPEAKER ID="057" NAME="Elnök">
Köszönöm, Gill asszony! Ez szintén az utolsó alkalom, hogy az egyperces felszólalások idején elnökölök. Mindig is arra törekedtem, a lehető legtöbb képviselőt engedjek felszólalni. Gyakran végig tudtunk menni a teljes listán - ahogy ma is valóban sikerült -, mert az EP-képviselők előjoga, hogy hozzászólhassanak, és a hétfő esti ülések erre mindig lehetőséget biztosítanak. Ezért őszintén meg is szeretném köszönni Önöknek mindazt, amit elmondtak nekünk.
<P>
Ezzel a napirendi pontot lezárom.
