<CHAPTER ID="017">
A bevándorlási összekötő tisztviselők hálózatának létrehozása (vita) 
<SPEAKER ID="106" NAME="Elnök">
A következő napirendi pont az Agustín Díaz de Mera García Consuegra által az Állampolgári Jogi, Bel- és Igazságügyi Bizottság nevében benyújtott jelentés a bevándorlási összekötő tisztviselők hálózatának létrehozásáról szóló 377/2004/EK tanácsi rendelet módosításáról szóló európai parlamenti és tanácsi rendeletre irányuló javaslatról - C7-0055/2009 -.
<SPEAKER ID="107" NAME="Agustín Díaz de Mera García Consuegra" LANGUAGE="ES">
Elnök asszony! Először is szeretnék köszönetet mondani képviselőtársaimnak, Guillaume asszonynak, Ilchev úrnak, Keller asszonynak, Wikström asszonynak és Tavares úrnak. Támogatásuk jobbá tette ezt a jelentést.
<P>
Kifejezetten szeretném felhívni a Tanács és a Bizottság figyelmét a terminológiára. Véleményem szerint megfelelőbb volna, ha a "szabálytalan bevándorlás” kifejezést használnánk. A jogszerűtlen bevándorlásra eddig az "illegális bevándorlás” terminust használtuk az EU által életbe léptetett minden jogalkotási aktusban.
<P>
Bár igaz, hogy néhány tagállamban a szabálytalan belépés vagy tartózkodás bűncselekmény, míg másokban a "szabálytalan” kifejezésnek nincs jogi vagy szemantikai jelentősége, sok más tagállamban a szabálytalan belépés vagy tartózkodás nem számít törvénytelen cselekedetnek, ezért nem kellene általában véve bűncselekményként feltüntetnünk ezt a tevékenységet.
<P>
Ez okból kifolyólag a jelentés indokolásában azt kérjük, hogy az intézmények vizsgálják felül a jelenleg használatos terminológiát, mivel szükségesnek találjuk, hogy pontosabb és megfelelőbb terminust találjunk a jogszerűtlen bevándorlás jelenségére.
<P>
Hogy rátérjek a jelentés lényegére, a bevándorlási összekötő tisztviselők hálózatát a 377/2004/EK tanácsi rendelet hozta létre. Ebben az szerepel, hogy az összekötő tisztviselők az egyes tagállamok képviselői lesznek, akiket a bevándorlási szolgálat vagy más illetékes hatóság delegál külföldre abból a célból, hogy ott kapcsolatot teremtsen vagy tartson fönn a befogadó ország hatóságaival, ezáltal járulva hozzá az illegális bevándorlás megelőzéséhez és leküzdéséhez, az illegális bevándorlók hazatelepítéséhez és a legális bevándorlás kezeléséhez.
<P>
A rendelet kihirdetése óta létrejött a Frontex ügynökség, amelynek az a feladata, hogy összehangolja a tagállamok közötti operatív együttműködést a külső határok igazgatása terén, segítse a tagállamokat a nemzeti határőrök képzésében, kockázatelemzéseket végezzen, felügyelje a külső határellenőrzést és a megfigyelésekkel kapcsolatos kutatást, segítse a tagállamokat olyan körülmények között, amikor fokozott műszaki és operatív segítségnyújtásra van szükség a külső határokon, valamint biztosítsa a szükséges támogatást a közös visszatérési műveletek megszervezése során.
<P>
Egyértelmű, hogy a Frontexre ruházott fontos küldetés hatékonyabb módon is teljesíthető lenne, ha támaszkodhatnának a bevándorlási összekötő tisztek hálózatának tudására és tapasztalatára, különösen, ha figyelembe vesszük, hogy ennek az európai uniós ügynökségnek nincsenek az EU területén kívül sem irodái, sem képviselői.
<P>
A 337/2004/EK rendelet javasolt módosításának célja, hogy a Frontex és a bevándorlási tisztviselők kölcsönösen hasznosíthassák egymás tudását és tapasztalatát, amire az eredeti rendelet nem terjedt ki.
<P>
A módosító indítvány javaslatot tesz továbbá arra, hogy az összekötő tisztek hálózata által beszerzett információ elérhetővé váljon az ICONet révén - amely a tagállamok bevándorlás-kezelési szolgálatainak biztonságos információs és koordinációs hálózata -,a Külső Határok Alap elérhető legyen az összekötő tisztek hálózata létrehozásának elősegítéséhez, valamint előmozdítsák a hálózat tevékenységéről szóló jelentések előterjesztésére vonatkozó rendszer megvalósítását és a bevándorlás szempontjából érdekelt régiók megnevezését.
<P>
A javaslathoz az Európai Közösséget létrehozó szerződés 63. cikke (3) bekezdésének b) pontja és 66. cikke biztosít jogalapot.
<P>
Itt most be is fejezném, elnök asszony, azzal, hogy további megfigyeléseimet majd a második körben tenném meg.
<SPEAKER ID="108" NAME="Cecilia Malmström">
a Bizottság tagja. - Elnök asszony! Nagyon szeretném megköszönni általában véve az Állampolgári Jogi, Bel- és Igazságügyi Bizottság, különösen pedig az előadó, Díaz de Mera García Consuegra úr és az árnyékelőadók munkáját, amelyet e rendkívül fontos kérdéssel kapcsolatban végeztek, és szeretném üdvözölni a Tanáccsal elért megállapodást.
<P>
A javasolt módosítás lehetővé teszi a Frontex és a bevándorlási összekötő tisztviselők hálózata közötti együttműködést, ami javítani fogja a webalapú, biztonságos információs hálózaton keresztül történő információcserét és biztosítani fogja, hogy a Tanács és a Parlament megfelelő tájékoztatásban részesüljön e hálózatok tevékenységéről.
<P>
Nagyon örülök továbbá, hogy a Parlament által javasolt módosítások révén egy emberi jogokon alapuló megközelítés jut majd érvényre az illegális bevándorlással kapcsolatban a kiválasztott harmadik országokban fennálló helyzetről szóló jelentések elkészítése során. Hadd mondjam el, hogy teljes mértékben egyetértek az előadóval abban, hogy a "szabálytalan bevándorlás” kifejezést kellene használnunk. A Szerződés 79. cikke sajnos az "illegális” szót használja, ezért szerepel itt is ez, de én magam is mindig a "szabálytalan bevándorlás” kifejezést használom, így hát teljes mértékben egyetértek önnel.
<P>
A szabályozási keret önök által bevezetett módosításainak köszönhetően, illetve a stockholmi programmal összhangban az összekötő tisztviselők hálózatai oly módon fognak átalakulni, hogy jobban hozzá tudjanak járulni a bevándorlási folyamatok gyökereinek jobb megértéséhez, és ezáltal megfelelően kezelni tudják ezt a jelenséget. Így hát remélem, hogy a holnapi szavazáson önök késedelem nélkül el fogják a módosított rendeletet, és így lehetővé teszik számunkra, hogy még hatékonyabban kihasználjuk ezt a bevándorlás kezelése szempontjából nagyon fontos együttműködési eszközt.
<SPEAKER ID="109" NAME="Carlos Coelho" LANGUAGE="PT">
Elnök asszony, biztos asszony, hölgyeim és uraim! Mindig támogatjuk azokat a parlamenti javaslatokat, amelyek célja, hogy megfelelő választ adjanak a legális, valamint az illegális vagy jogszerűtlen bevándorlók áradata megfelelő kezelésének szükségességére. E javaslat mögött is ez a mozgatóerő működik, és a bevándorlási összekötő tisztviselők hálózatának létrehozásáról szóló 377/2004/EK tanácsi rendelet - Díaz de Mera úr által már nagy szakértelemmel körvonalazott - módosításainak bevezetését célozza annak érdekében, hogy létrejöhessenek a szükséges szinergiák e fontos együttműködési eszköz és az Európai Unió Tagállamai Külső Határain Való Operatív Együttműködési Igazgatásért Felelős Európai Ügynökség (Frontex) között, amelyet csak egy későbbi szakaszban hoztak létre.
<P>
A tagállamok külföldi képviselőiként a - jelenleg több mint 130 harmadik országba kihelyezett - összekötő tisztviselők feladata, hogy fenntartsák a szükséges kapcsolatokat a befogadó országok hatóságaival, ezáltal járulva hozzá az illegális bevándorlás megelőzéséhez és leküzdéséhez, az illegális bevándorlók visszafordításához és a legális bevándorlás kezeléséhez. Mivel a Frontexnek nincsenek állandó képviselői az Európai Unió területén kívül, kétség sem férhet hozzá, hogy mennyire fontos az efféle együttműködés. A Frontexnek az összekötő tisztviselők által gyűjtött információk alapján, valamint a tagállamok és a harmadik országok közötti operatív együttműködés megerősítésével kell kockázatelemzéseket végezniük.
<P>
Az e hálózatok által gyűjtött információkat ezután az ICONet - a tagállamok migrációigazgatási szolgálatai számára létrehozott biztonságos információs és koordinációs hálózat - segítségével továbbítják; ezek az információk ugyanakkor lehetővé teszik, hogy e hálózatok részesüljenek az európai Külső Határok Alap által biztosított támogatásokból.
<P>
Mivel Díaz de Mera úr már bizonyára felettébb csodálkozik azon, miért nem említettem még, most szeretném hangsúlyozni, hogy igen kiváló munkát végzett; nem csupán a minőség és a befektetett energiák tekintetében - amelyek mindig is jellemzik a jelentéseit -, hanem azon erőfeszítések tekintetében is, amelyeket azért tett, hogy már első olvasatban megegyezésre jussunk e fontos kérdéssel kapcsolatban.
<SPEAKER ID="110" NAME="Claude Moraes">
az S&D képviselőcsoport nevében. - Elnök asszony! Most, hogy az S&D képviselőcsoport árnyékelőadója, Guillaume asszony nevében szólhatok, szeretném megragadni a lehetőséget, hogy köszönetet mondjak az előadónak, Díaz de Mera García Consuegra úrnak, amiért a tőle megszokott módon aktívan konzultált minden árnyékelőadóval és a Tanáccsal sikeresen lefolytatta a tárgyalásokat.
<P>
Mivel a Bizottság javaslata leginkább technikai változtatásokból áll, véleményem szerint ez a jelentés szem előtt tartotta az összekötő tisztviselők feladatai összetettségének és tevékenységi körüknek a jobb megértését. A bevándorlási összekötő tisztviselők (ILO-k) valóban meglehetősen összetett és nehezen átlátható feladatokat látnak el. Ezért - átláthatósági okokból - feltétlenül szükség van a jobb információcsere elősegítésére, egyfelől az Európai Parlamenttel, másfelől az olyan szervezetekkel, mint az ENSZ Menekültügyi Főbiztossága (UNHCR) és a Menekültügyi Támogató Hivatal. Az is alapvető fontosságú, hogy az ILO-k munkája során az emberi jogokat szem előtt tartó megközelítést kell alkalmazni és elősegíteni, amit a biztos asszony is említett az imént. Bizonyára szükségtelen emlékeztetnem önöket, hogy a különböző migrációs folyamatok kezelése kapcsán az ILO-k harmadik országokba való kihelyezése talán kérdéseket vet fel az alapvető jogok szempontjából, különösen azt illetően, hogy az egyéneknek jogukban áll elhagyni egy országot, beleértve a saját hazájukat is, valamint hogy a menedékkérőknek jogukban áll elmenekülni és védelmet keresni az üldöztetés elől.
<P>
Végezetül, ami a terminológia kapcsán kibontakozó heves vitát illeti, az indokolás megnyugtató kompromisszumot tartalmaz az egyébként végeláthatatlannak tűnő vita lezárására. Szavaimat azzal zárnám, hogy köszönetet mondok Díaz de Mera García Consuegra úrnak, és biztosítom afelől, hogy jelentése képviselőcsoportunk teljes támogatását élvezi.
<SPEAKER ID="111" NAME="Stanimir Ilchev" LANGUAGE="BG">
Elnök asszony! Én is szeretnék csatlakozni azokhoz, akik kifejezték elismerésüket az előadó, Díaz de Mera úr erőfeszítéseivel kapcsolatban, mivel olyan légkört teremtett, amelyben sikerrel vitathattuk meg a javasolt változtatásokat, összeállíthattuk a legösszetettebb módosításokat és megegyezésre juthattunk, ami azt jelenti, hogy most elégedettek lehetünk mindazzal, amit elvégeztünk.
<P>
Az ALDE képviselőcsoport képviseletében először is szeretném kiemelni, hogy az elért eredmények nagyrészt annak köszönhetők, hogy ez alkalommal az emberi jogok kérdését a bevándorlás és a bevándorlási folyamatok irányítása tágabb témakörének részeként kezeltük. Ily módon, az emberi jogok szem előtt tartása mellett garantálhatjuk egy mindvégig emberséges és megfelelő megközelítés alkalmazását úgy a bevándorlási tisztviselők, mint a Frontex alkalmazottai részéről.
<P>
Másodszor, munkánk további nagy érdeme, hogy javulni fog az együttműködés mind a kommunikációban részt vevő tisztviselők csoportján belül, mind köztük és a Frontex között. Végül, a Frontex közös erőfeszítéseinket hasznosítva ki fog dolgozni egy új know-how-t, amely szélesebb alkalmazási körrel és változatosabb funkciókkal bír majd. Ez a know-how lehetővé teszi majd az illetékes intézmények és személyek számára, hogy még hatékonyabban ellenőrizzék a bevándorlási folyamatokat. És hogy mi teszi szükségessé a bevándorlás kezelésének hatékonyabbá tételét? Az a tény, hogy a bevándorlási folyamatok a közeljövőben sem állnak le, sőt, a fokozódásuk várható.
<SPEAKER ID="112" NAME="Franziska Keller">
a Verts/ALE képviselőcsoport nevében. - Elnök asszony! Én is szeretném megköszönni az előadó, Díaz de Mera García Consuegra úr nagyszerű munkáját. A bevándorlási összekötő tisztviselőket nem szabad csupán a "kitoloncolás elősegítőinek” tekinteni - sőt, szeretném, ha egyáltalán nem annak tekintenék őket -, hiszen az lesz a feladatuk, hogy szorosan figyelemmel kövessék a befogadó országokban az emberi jogi helyzetet, és különösen a menedékkérőknek és visszatérítetteknek nyújtott segítséget.
<P>
Nagy örömömre szolgál, hogy előadónknak sikerült a jelentésben több ízben is említést tennie az emberi jogokról és az emberi jogokról szóló jelentésekről, amely szempont az eredeti javaslatból teljes mértékben hiányzott.
<P>
Ugyancsak üdvözlöm, hogy az Európai Parlamentnek is nagyobb szerep jut, tekintve, hogy ez az egyetlen közvetlenül választott uniós szintű testület, amely a Lisszaboni Szerződés hatálybalépése óta még nagyobb szerepet tölt be, mint korábban - bár ezt, láthatólag, még nem mindenki vette észre.
<SPEAKER ID="113" NAME="Rui Tavares" LANGUAGE="PT">
Elnök asszony! Először is, mint többen előttem, szeretnék gratulálni Díaz de Mera úrnak e kiváló munkához, valamint ahhoz az együttműködéshez és párbeszédhez, amelyet a folyamat során velünk folytatott: gondolok itt különösen arra a bonyolult kérdésre, amely az e szövegben - és egyéb szövegekben is - szereplő "szabálytalan bevándorlók” vagy "illegális bevándorlók” kifejezésekkel kapcsolatos. Az előadó, Díaz de Mera úr igen konstruktív és dinamikus hozzáállást tanúsított e téma kapcsán. Az is igaz, hogy a Szerződések és a Tanács álláspontja nem tették lehetővé számára, hogy tovább menjen e kérdés tekintetében, és bevezessen egy szélesebb körű és technikailag pontosabb meghatározást a szabálytalan és nem dokumentált bevándorlók esetei számára.
<P>
Úgy vélem, arról van szó, és az Európai Parlamentben korábban a bevándorlással kapcsolatban lefolytatott számtalan vita során is arról volt szó, hogy a bevándorlás terén olyan elnyomó politikát folytatunk, amely szinte már véglegesnek tekinthető, amelyből semmi sem hiányzik: az Európai Unió Tagállamai Külső Határain Való Operatív Együttműködési Igazgatásért Felelős Európai Ügynökség (Frontex) és a Schengeni Egyezmény elsődleges feladata, sőt, még az összekötő tisztviselőké is - amely a korábbiakhoz hasonlóan éppen most módosul - az, hogy ellenőrizzék a határokat, ami egy elnyomó funkció.
<P>
Továbbá itt a Parlamentben mindannyian tudjuk - a baloldalon és egyre inkább a jobboldalon állók is -, hogy egy kizárólag elnyomó intézkedéseket tartalmazó bevándorlási politika valójában nem bevándorlási politika, hiszen erre az elnevezésre csak olyan politika érdemes, amely a legális bevándorlási csatornák számára is fenntart egy jogi csoportot.
<P>
Úgy vélem, hogy ha Díaz de Mera úr jelentését szavaznánk meg, azokkal az elképzelésekkel, amelyeket ő bemutatott, azt teljes mértékben támogatni tudnám. Most azonban a Tanáccsal kötött - első olvasatbeli - kompromisszumról fogunk szavazni; úgy hiszem, ezzel nem mentünk olyan messzire, mint mehettünk volna.
<SPEAKER ID="114" NAME="Paul Nuttall">
az EFD képviselőcsoport nevében. - Elnök asszony! Egy szuverén állam egyik legfőbb ismérve, hogy ellenőrzést gyakorol afelett, hogy ki léphet be és ki nem az országába. Sajnos az Egyesült Királyság több kormánya is átadta ezt a hatáskörét a nem választott, arctalan brüsszeli bürokratáknak. Pedig micsoda katasztrófa lett belőle! Jelenleg abban a helyzetben vagyunk, hogy ellenőrizetlenül vándorolnak be hazánkba az Unió területéről, és ennek eredményeképpen csökkennek a bérek és az emberek - az őslakosok - kiszorulnak a munkahelyekről. Egyáltalán nem hiszek abban, hogy az európai uniós bevándorlási összekötő tisztviselők hálózata megállíthatná ezt a folyamatot.
<P>
A hazámban szintúgy egy kétlépcsős bevándorlási rendszer működik, ami azt jelenti, hogy aki Ausztráliából, Új-Zélandról vagy akárhonnan máshonnan érkezik, azon sapka van. Ám aki Észtországból, Lengyelországból vagy más uniós tagállamból jön, az jöhet hozzánk, ha kell, ha nem. Ez a rendszer alapjaiban rossz. Azzal érvelnek, hogy ez a hálózat segíteni fogja az illegális bevándorlás ellenőrzését, de mi történik, ha egy olyan ország, mint például Románia, gyakorlatilag több százezer illegális munkavállalónak ad állampolgárságot? Nos, az az egész rendszer megcsúfolása lesz.
<P>
Én azt támogatom, hogy az Egyesült Királyságban a megválasztott politikusok ellenőrizzék a saját határainkat. Nem támogatom viszont az elszámoltathatatlan, nem választott jelölteket. Úgy vélem, hogy a hálózat megerősítésére nem lenne szükség, ha minden egyes tagállam saját hatáskörében ellenőrizhetné, hogy kit enged és kit nem a saját földjére lépni. Ezért mindenkit arra kérek, hogy utasítsa el ezt a jelentést.
<P>
(A felszólaló beleegyezik, hogy az eljárási szabályzat 149. cikk (8) bekezdése értelmében válaszol egy kékkártyás kérdésre.)
<SPEAKER ID="115" NAME="Krisztina Morvai" AFFILIATION="NI">
(HU) Angol képviselőtársam azokról a nehézségekről beszélt, amelyet az angol munkavállalók számára jelent az oda irányuló bevándorlás. Én egy olyan országból jöttem, Magyarországról, ahonnan sajnos nagyon sokan kényszerülnek arra, hogy Angliába menjenek, például ápolónőként vagy orvosként, vagy más egészségügyi szakképzett munkavállalóként dolgozni, ugyanis Magyarországon rendkívül alacsonyak a fizetések. Magyarországon képződtek ki ezek az emberek, igen magas színvonalon, Magyarországon összeomlóban van ...
<P>
(Az elnök félbeszakítja a felszólalót)
<SPEAKER ID="116" NAME="Paul Nuttall" AFFILIATION="EFD">
Elnök asszony! Ha orvosok, fogorvosok és ehhez hasonló emberek - akik szakértelmére valóban szükségünk van - az Egyesült Királyságba akarnak jönni dolgozni, feltétlenül tegyenek így. Jelenleg azonban olyan helyzetben vagyunk, hogy telített a piacunk: nem felügyelhetjük, hogy ki jön az EU-ból és ki nem. Ez alapvetően helytelen. Ez rossz, és kiszorítja az embereket a munkahelyekről.
<P>
Hadd mondjak egy példát. A taxisofőr, aki kivitt ma reggel a repülőtérre, egy olyan kőműves volt, akit azért bocsátottak el, mert lengyel munkásokat vettek fel a helyére az építkezésen, akik olcsóbban dolgoznak, mint a brit munkások. Így lett belőle taxisofőr. Ez nem helyénvaló.
<SPEAKER ID="117" NAME="Philip Claeys" AFFILIATION="NI">
(NL) Elnök asszony! Mondani sem kell, hogy az illegális bevándorlás elleni küzdelem terén tevékenykedő minden ügynökség számíthat a támogatásomra. Ha a bevándorlási összekötő tisztviselők még hatékonyabbá tehetik pl. a Frontex munkáját, akkor ez egy kedvező fejlemény.
<P>
Szeretném hangsúlyozni, hogy nem szabad olyan sok időt töltenünk az intézményi és bürokratikus folyamatok szemlélésével, hogy már ne lássuk a fától az erdőt. Az illegális bevándorlás problémája politikai probléma, és ha megoldást szeretnénk találni rá, ahhoz politikai akaratra van szükség.
<P>
Nos, ma megtudtuk, hogy még mindig vannak tagállamok, mint például Belgium, amelyek - politikai és ideológiai okokból kifolyólag - díjazzák az illegális bevándorlást. Azzal jutalmazzák az illegális bevándorlókat, hogy törvényesítik a státuszukat vagy tartózkodási engedélyt adnak nekik. Ily módon nem leküzdik, hanem tevékenyen ösztönzik az illegális bevándorlást. Lehet annyi bevándorlási összekötő tisztviselőnk és Frontex-alkalmazottunk, amennyit csak akarunk, miközben maga a probléma csak egyre rosszabb és rosszabb lesz.
<P>
A mostani jelentéssel kapcsolatban az az ajánlás aggaszt leginkább, hogy ezentúl ne az "illegális bevándorlás” kifejezést használjuk, hanem a "szabálytalan bevándorlást”. Nos, ez egyszerűen nem fér a fejembe: olybá tűnik, hogy úgy szeretnénk megoldani egy problémát, hogy más nevet adunk neki, vagy hogy úgy teszünk, mintha nem is létezne. Ez határozottan orwelli. Nevezzük csak nevén a gyereket; legyünk egyértelműek, és mondjuk ki, hogy az illegális bevándorlásról és illegális bevándorlókról beszélünk.
<SPEAKER ID="118" NAME="Georgios Papanikolaou" AFFILIATION="PPE">
(EL) Elnök asszony! A puszta tény, hogy ma majdnem mindenki gratulált az előadónknak, Díaz de Mera García Consuegra úrnak és az árnyékelőadóknak, akik részt vettek ebben a munkában, jól illusztrálja, milyen komoly erőfeszítéseket tettek, és milyen kiváló eredményt értek el. Természetesen én magam is mindenkinek gratulálok. A mai vita rendkívüli jelentőséggel bír, mert megmutatja, mekkora erőfeszítést teszünk mindannyian, immár uniós szinten, hogy kezelni tudjuk a legális, a nem jogszerű és az illegális bevándorlást, és hogy össze tudjuk hangolni a folyamatokat; megmutatja az egyes tagállamokkal érzett szolidaritásunkat, és lehetővé teszi, hogy jobban kihasználjuk a rendelkezésünkre álló eszközöket.
<P>
Létrehoztuk a bevándorlási összekötő tisztviselők hálózatát. Amint már hallhattuk, ez a hálózat mintegy 130 országot ölel fel, és lehetővé teszi számunkra, hogy hiteles információkhoz jussunk. Létrehoztuk a Frontexet, nemrégiben pedig az Európai Menekültügyi Támogató Hivatalt, aláírtuk a visszafogadási megállapodást, hasznosítunk minden rendelkezésünkre álló európai finanszírozási forrást, és évről évre igyekszünk megerősíteni ezeket. A tény, hogy mára elértünk egy olyan pontra, ahol felhasználhatjuk és kombinálhatjuk ezeket az eszközöket - vagyis látjuk, mik a Frontex szükségletei: kapcsolódni az összekötő tisztviselők hálózatával és még inkább együtt alkalmazni a rendelkezésünkre álló lehetőségeket és eszközöket -, jól tükrözi, hogy egyre hatékonyabban haladunk előre.
<P>
Természetesen senki sem mondhatja, hogy elértük a célul kitűzött szintet. Ha csak azt nézzük, hogy nálunk, Görögországban történik az Európába való illegális belépések 90%-a, az is azt mutatja, hogy rengeteg még a tennivalónk. Mindazonáltal, ez az együttműködés és a rendelkezésünkre álló eszközök azt bizonyítják, hogy még hatékonyabban is haladhatunk előre. Mindezek alapján optimisták lehetünk - már amennyire tudunk - a tekintetben, hogy Európának megvannak az eszközei, és hogy a kellő szolidaritással és mindannyiunk szoros együttműködésével a jövőben még jobb eredményeket érhetünk el. Biztos asszony, nyugodt lehet afelől, hogy a Bizottság minden ilyen irányú erőfeszítését támogatni fogjuk. Kétség sem fér hozzá, hogy az önök részéről érkező minden efféle kezdeményezést támogatni fogunk.
<SPEAKER ID="119" NAME="Andreas Mölzer" AFFILIATION="NI">
(DE) Elnök asszony! Mint tudjuk, a Frontex határőrügynökség tisztviselői fontos munkát végeznek a tagállamok és harmadik országok közötti, az illegális bevándorlás leküzdésére irányuló operatív együttműködés keretében. Véleményem szerint az illegális bevándorlást főként a tranzitországokban kellene leküzdeni. A bevándorlási összekötő tisztviselők sűrű hálózata és szoros együttműködése ezért ésszerű intézkedés, amely által hatékonyabban küzdhetünk az Európába irányuló tömeges bevándorlás és annak az európai emberekre gyakorolt negatív következményei ellen. Azt azonban biztosítani kell, hogy az összekötő tisztviselőktől származó információ és értékelések a lehető leggyorsabban és mindenféle bürokrácia nélkül elérhetőek legyenek a Frontex és a nemzeti hatóságok számára.
<P>
Általában véve a bevándorlási kérdésekben határozottan nagyobb fokú együttműködésre van szükség minden szereplő részéről. Véleményem szerint a Frontex hatásköreit - a tagállamok egyetértésével - a lehető leghamarabb bővíteni kell annak biztosítása érdekében, hogy munkáját egységesen és hatékonyan végezhesse, különösen az Európai Unió külső határain.
<SPEAKER ID="120" NAME="Simon Busuttil" AFFILIATION="PPE">
(MT) Elnök asszony! A Frontex-rendelet előadójaként örömmel üdvözlöm az előttünk fekvő jogszabállyal kapcsolatos legújabb fejleményeket, mivel ez segítségünkre lesz a Frontex ügynökség megerősítésének folyamatában. Az ügynökségről és az azzal kapcsolatos szükséges változtatásokról szóló jelentésemet a múlt hónapban nyújtottam be, és a módosítások benyújtásának határideje ezen a héten jár le. Ezért úgy vélem, hogy a következő hónapokban - januárban és februárban - az Állampolgári Jogi, Bel- és Igazságügyi Bizottság el fogja fogadni a Frontex-jelentés módosításait, és így lezárhatjuk a bizottságon belüli munkát. Ezután, reményeim szerint, a lehető leghamarabb elindíthatjuk e téma lezárásának folyamatát. Mindazonáltal rendkívül kedvező fejlemény, hogy létrejön a bevándorlási összekötő tisztviselők hálózata, amely meg fogja könnyíteni az információk Frontexhez való eljuttatásának folyamatát.
<SPEAKER ID="121" NAME="Oreste Rossi" AFFILIATION="EFD">
(IT) Elnök asszony, hölgyeim és uraim! Ezt a jelentést megszavazhattuk volna, de sajnos olyan módosítások kerültek bele, amelyeket mi kerülendőnek és szükségtelennek tartunk; amelyek az "illegális” és "jogszerűtlen” szavakat "szabálytalan”-ra változtatják, mintha csak félnénk annak nevezni a dolgokat, amik valójában.
<P>
Az azonban örvendetes, hogy a jelentés rendelkezik a bevándorlási összekötő tisztviselők hálózatának létrehozásáról, amely tisztviselőket konzulátusokra és nemzetközi szervezetekhez helyeznek majd ki, és akik azért lesznek felelősek, hogy megelőzzék az illegális bevándorlást és megkönnyítsék az illegális bevándorlók hazatelepítését.
<P>
Ráadásul az illegális bevándorlással kapcsolatos információk tagállamok, nagykövetségek és nemzetközi szervezetek közötti közvetlen cseréje hasznosnak bizonyulhat a bűnelkövetői hálózatok tevékenysége elleni küzdelem során is. Túl sok élet ment már tönkre. Az emberkereskedelem megelőzése az egyik olyan kihívás, amelyet mindenképpen meg kell oldania az Európai Uniónak.
<SPEAKER ID="122" NAME="Franz Obermayr" AFFILIATION="NI">
(DE) Elnök asszony! A tagállamok bevándorlási összekötő tisztviselőket küldenek harmadik országokba, hogy az ottani hatóságokkal kapcsolatot tartva küzdjenek az illegális bevándorlás ellen. Ezért úgy vélem, hogy a köztük és a Frontex közötti együttműködés égetően szükséges. Tartalmas információcserére és bevált gyakorlatokra van szükségünk, és el kell kerülnünk a szervezeti megkettőződést. Remélem, hogy ez a szinergia hatékonyabb határellenőrzéseket fog eredményezni - különösen, mivel a Frontexnek harmadik országokban nincsenek saját kihelyezett tisztviselői.
<P>
Ezen együttműködés egyik kulcselemének kell lennie, hogy további visszafogadási megállapodásokat kössünk, akár Kelet-Európában, akár az afrikai kontinens országaival, mert ami az illegális bevándorlók hazatelepítését illeti, e téren káosz uralkodik az Európai Unión belül. Egyes tagállamok nagy elánnal lépnek fel, míg mások meglehetősen nehézkesen. Ez természetesen minden tagállam számára kedvezőtlen következményekkel jár.
<P>
Ezért sürgősen cselekednünk kell. A Frontexet támogatni kell, az EU-nak pedig ki kell kényszerítenie a tagállamok hatóságaiból, hogy teljesítsék kötelességeiket.
<SPEAKER ID="123" NAME="Csanád Szegedi" AFFILIATION="NI">
(HU) Tisztelt Elnök asszony! Tisztelt Képviselőtársaim! A jelentés és a mögötte álló tervezet egyértelműen számunkra elfogadhatatlan módon a bevándorlás elősegítését és megkönnyítését szolgálja és készíti elő. A bevándorlási összekötő tisztviselők hálózatának létrehozása egy újabb lépés a központosított, Európai Unió által irányított, a bevándorlók és a menekültek szétterítését irányzó intézkedésének. Továbbá elfogadhatatlan az, hogy az illegális bevándorlás kifejezést szabálytalan bevándorlás kifejezéssel kívánják helyettesíteni, ezzel is próbálván legitimmé tenni az egyébként törvénytelen cselekményt. Európa népeinek már elege van a bevándorlók áradatából, és jó lenne, hogy ha ezt az itt ülő megválasztott képviselők is tudomásul vennék. Sajnos nem tudok mást mondani erre a jelentésre, minthogy ez önmagának a karikatúrája. Az Európai Parlament karikatúrája, ami ebben a jelentésben megvalósul.
<SPEAKER ID="124" NAME="Andrew Henry William Brons" AFFILIATION="NI">
Elnök asszony! A rendelet módosítása a legális és illegális bevándorlás kezelése érdekében megkönnyíti az információcserét. Nos, én nem kezelni akarom, hanem megállítani. A bevándorlás azon a téves feltételezésen alapul, hogy az ember a kultúra terméke, és hogy az európai kultúra a második generációra, hacsak nem már az elsőben, európaivá alakítja a nem európaiakat. Viszont nem a különböző kultúrák termékei a különböző népek, hanem a különböző népek termékei a különböző kultúrák.
<P>
Hozzák csak Európába a harmadik világ lakosságát! Meglátják, ezzel magát a harmadik világot hozzák Európába - és nem csak átmenetileg, hanem örökre. És mi ezt tesszük már hat évtizede.
<SPEAKER ID="125" NAME="Krisztina Morvai" AFFILIATION="NI">
(HU) Itt lenne az ideje annak, hogy a bevándorlás kérdésében végre a gyökérokokat próbáljuk megtalálni és orvosolni. Emberi okként javasolnám bevezetni azt, hogy mindenkinek joga legyen a saját szülőföldjén, a saját hazájában tartózkodni és olyan gazdasági és egyéb körülményeket kellene a világban - ideértve a másodosztályúnak tekintett európai uniós tagállamokat is - teremteni, hogy az emberek ott élhessenek, amely ország a hazájuk. Magyarországon, hogy folytassam az előző gondolatomat, az egészségügy összeomlott, illetőleg az összeomlás szélén van, mert a magyar orvosok, ápolónők, egészségügyi szakképzettséggel rendelkező munkavállalók tömegesen kénytelenek, gyakorlatilag gazdasági menekültként vándorolni az Unión belül, például Angliában és más országokban. Itt lenne az ideje, hogy ezt a jelenséget kivizsgálják, és föllépjenek ellene, például adott esetben azzal, hogy a tagállamokat kötelezzék arra, hogy megfelelő megélhetést biztosítsanak a szakképzett orvosoknak, nővéreknek.
<SPEAKER ID="126" NAME="Cecilia Malmström">
a Bizottság tagja. - Elnök asszony! Még ha a vita nem is ezt mutatta, úgy értesültem, Díaz de Mera úr, hogy az ön javaslata nagyon erős támogatást élvez. Szeretnék gratulálni önnek ehhez, mert ez azt jelzi, hogy nagyon fontos munkát végzett.
<P>
Abbéli örömömnek is szeretnék újra hangot adni, hogy a bizottság módosításai révén megerősítették az emberi jogi szempontokat. Ez biztosítani fogja, hogy minden fontos szempontot - és különösen az emberi jogi szempontokat - figyelembe vegyünk, amikor megvizsgálunk egy országot vagy régiót, és amikor jelentést teszünk az adott ország- vagy régióbeli, szabálytalan bevándorlással kapcsolatos ügyekről. Tudjuk, hogy egyértelmű megfelelés van az emberi jogi helyzet, valamint a bevándorlók és menedékkérők száma között. Ez az egyik legfőbb bevándorlásra késztető tényező.
<P>
Ez is a Menekültügyi Támogató Hivatal egyik feladata; ilyen adatokat fog gyűjteni a menedékkérők származási és tranzitországairól. Az ILO-k - az összekötő tisztviselők - legfőbb feladata, hogy kapcsolatot építsenek ki és tartsanak fenn a befogadó országok hatóságaival abból a célból, hogy megelőzzék és leküzdjék a szabálytalan bevándorlást. A befogadó országban uralkodó emberi jogi helyzetről szóló teljes körű értékelés elkészítése azonban nem tartozik a feladataik közé, bár ez is fontos napirendi kérdés.
<P>
Úgy vélem, hogy ön javaslataival javított a szövegen, és nagyon várom a holnapi szavazást. Szeretném még egyszer megköszönni az ön és az árnyékelőadók által végzett igen fontos munkát.
<SPEAKER ID="127" NAME="Agustín Díaz de Mera García Consuegra" LANGUAGE="ES">
Elnök asszony! Nagyon köszönöm, biztos asszony, a szavait és az elkötelezettségét. Szeretném még egyszer kifejezni az iránti csodálatomat, ahogy ön az önre bízott tárcát kezeli.
<P>
Ma délután 18 felszólalást hallottunk, és a képviselőcsoportok többsége támogatja a jelentést. Ezért szeretném ismételten kifejezni mély és szívből jövő hálámat, amiért aktívan részt vettek a munkában, gazdagítva és módosítva mindazokat a lényegi kérdéseket, amelyeknek bele kellett kerülniük, és így bele is kerültek a jelentésbe.
<P>
Alapjában véve az emberi jogi fejezetre, az Európai Menekültügyi Támogató Hivatalra és az ENSZ Menekültügyi Főbiztosságának szerepére gondolok.
<P>
Nyilvánvaló, hogy egy ilyen széles körű és változatos nézeteket képviselő ülésteremben nem kell mindenben egyetértenünk egymással; ezért is van különösen nagy jelentősége azoknak az erőfeszítéseknek, amelyeket mindannyian megtettünk azért, hogy széles körűen támogatott konszenzusra jussunk. Hölgyeim és uraim! Jobbközépen álló és kereszténydemokrata értékeket valló képviselőként azt mondhatom, hogy egyértelműen támogatom a "szabálytalan” jelző használatát, és elutasítom az "illegális” kifejezését, mivel az jogilag, szemantikailag és etikailag sem megfelelő.
<P>
Minden kedves képviselőtársamnak nagyon köszönöm a támogatását, csakúgy a felszólalásaikat is, köztük az eltérő véleményűeket is.
<SPEAKER ID="128" NAME="Elnök">
A vitát lezárom.
<P>
A szavazásra kedden, december 14-én kerül sor.
