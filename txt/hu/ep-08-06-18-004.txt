<CHAPTER ID="004">
Üdvözlés
<SPEAKER ID="102" NAME="Elnök">
Elnökként szeretném a mai napon üdvözölni a Dél-Szudáni Törvényhozó Nemzetgyűlés 10 tagját, akiket a Házelnök, Wani Igga úr vezet, és akik egészen Strasbourgig elutaztak, hogy meglátogassák az Európai Parlamentet.
<P>
(Taps)
<P>
A Dél-Szudáni Törvényhozó Nemzetgyűlés - amelynek tagjai itt ülnek - 2005-ben, a hosszú és brutális polgárháború után aláírt átfogó béke-megállapodás eredményeként jött létre. A Nemzetgyűlésnek kulcsszerepe van a jogszabályok végrehajtásának figyelemmel kísérésében és a béke-megállapodás végrehajtásában. Az Európai Parlament nevében szeretném elmondani, hogy támogatjuk az önök nemzetgyűlését, amelynek meg kell birkóznia azokkal a kihívásokkal, amelyekkel Szudán jelenleg szembesül, különös tekintettel a jövő évre ütemezett választásokra. Reméljük, hogy az önök látogatása segít majd abban, hogy békés megoldást találjanak a szudáni konfliktusra, és ez a látogatás egyben ösztönzi majd az Európai Parlament és az önök nemzetgyűlése között az országukban lezajlott konfliktus utáni rekonstrukciós folyamatról folytatott politikai párbeszédet. Ezért üdvözlöm önöket az Európai Parlamentben.
