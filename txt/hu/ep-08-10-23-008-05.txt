<CHAPTER ID="008-05">
5. A repülésbiztonsági intézkedések és a testszkennerek emberi jogokra, magánéletre, adatvédelemre és emberi méltóságra gyakorolt hatása (
<P>
- A szavazás előtt
<SPEAKER ID="070" NAME="Manfred Weber">
a PPE-DE képviselőcsoport nevében. - (DE) Elnök úr, a PPE-DE képviselőcsoport nevében szeretnék egy indítványt benyújtani. A Parlamentben nagyrészt egyetértünk két kérdést illetően. Egyrészt abban, hogy részt kívánunk venni az ezekkel a technikai újdonságokkal kapcsolatos eljárásokban, és ezekről nem születhet döntés a Parlament nélkül. Köszönöm Tajani biztos úrnak, aki ezt lehetővé tette.
<P>
Másodszor pedig mindannyiunk számára világos, hogy ezeket a technikai intézkedéseket nagyon körültekintően kell mérlegelni. Számos aggodalom merült fel bennünk erre vonatkozóan. Az esetleges alkalmazás kritériumait alaposan ellenőrizni kell, és ebben a Ház minden képviselője egyetért. A PPE-DE képviselőcsoport nevében indítványozom, hogy adjunk magunknak még négy hetet, és halasszuk el a szavazást novemberre, mivel Tajani biztos úr bejelentette, hogy novemberben e kérdés kapcsán nagyszabású meghallgatásra kerül sor. A PPE-DE képviselőcsoport úgy véli, hogy minden tényt meg kell hallgatnunk, mielőtt döntést hoznánk. Remélem, hogy a többség támogatja ezt. Ezért indítványozzuk azt, hogy a szavazást halasszuk el novemberre.
<SPEAKER ID="071" NAME="Martin Schulz">
a PSE képviselőcsoport nevében. - (DE) Elnök úr, hölgyeim és uraim, ellenzem ezt az indítványt, mégpedig a következő oknál fogva. Való igaz, hogy Tajani úr meghallgatása lehetőséget nyújt arra, hogy további információt szerezzünk és meghatározzuk az álláspontunkat. Ezzel a döntéssel azonban azt üzenjük a Tanácsnak, amely a bel- és igazságügyminiszterek Tanácsának legutóbbi ülésén már állást foglalt a kérdésről, hogy véleményünk szerint - ez legalábbis igaz az én képviselőcsoportomra - a biztonság és a biztonsági intézkedések teljességgel nélkülözhetetlenek. Az embereket anyaszült meztelenül mutató szkennerek és képernyők használata azonban teljes mértékben elfogadhatatlan. Használatuk sérti az emberi méltóságot és nem jár fokozott biztonsággal.
<P>
(Taps balról és középről)
<P>
Ez tökéletes példa az itt uralkodó biztonságmániára. Határozatunkkal egyértelműen jelezni kívánjuk, hogy ellenezzük az ilyen jellegű intézkedéseket, amelyek orvosi szempontból is rendkívül vitatottak. Ezért arra kérjük Önöket, hogy ne fogadják el Weber úr indítványát.
<P>
(Taps)
<SPEAKER ID="072" NAME="Elnök">
Nagyon köszönöm. Az ALDE képviselőcsoport név szerinti szavazást kér erről az indítványról.
<P>
(A Parlament elutasítja a szavazás elnapolására vonatkozó indítványt)
