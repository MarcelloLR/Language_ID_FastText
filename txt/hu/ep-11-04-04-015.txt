<CHAPTER ID="015">
A kettős felhasználású termékek és technológia kivitelére vonatkozó közösségi ellenőrzési rendszer (vita) 
<SPEAKER ID="070" NAME="Elnök">
A következő napirendi pont a Leichtfried úr által a Nemzetközi Kereskedelmi Bizottság nevében kidolgozott jelentés a kettős felhasználású termékek és technológia kivitelére vonatkozó közösségi rendszerről - C7-0062/2010 -.
<SPEAKER ID="071" NAME="Jörg Leichtfried" LANGUAGE="DE">
Elnök úr, biztos asszony, hölgyeim és uraim! Amikor elvállaltam a kettős felhasználású termékek és technológia kivitelére vonatkozó ellenőrzési rendszerről szóló jelentés elkészítésének feladatát, bár volt némi elképzelésem ennek a jelentésnek az alkalmazási területéről, mégsem voltam tisztában azzal, hogy az mennyire kiterjedt.
<P>
Ez a jelentés lényegében egy olyan gyakorlatról szól, amely valamilyen módon mindig a jelentések árnyékában marad, de amely ugyanakkor megvédi a munkahelyeket, és amelyet véleményem szerint egész Európában szabályozni kell.
<P>
Lényegében a kiviteli engedélyek kiadásának megkönnyítéséről szól olyan termékek esetében, amelyek katonai és polgári célokra egyaránt alkalmazhatók. Ez mindent felölel a vegyi anyagoktól a nukleáris fűtőanyagokon, a fegyveralkatrészeken, a számítógép-alkatrészeken keresztül egészen a szoftverekig és szoftver-összetevő elemekig - és ezt már nagyon alaposan megvitattuk.
<P>
Véleményem szerint nagyon fontos, hogy jobban összehangoljuk a tagállamokban jelenleg hatályos különféle szabályozásokat, hogy pontosabbak, konkrétabbak és átláthatóbbak legyenek, és mindenekfelett képesek legyenek az európai szintű átláthatóság elérésére.
<P>
Ezzel a jelentéssel valószínűleg lehetővé vált az, hogy mi itt, az Európai Parlamentben első ízben megfelelően megláthassuk a Lisszaboni Szerződés következményeit. A Bizottság eredetileg abban a hitben nyújtotta be ezt a javaslatot a Tanácshoz, hogy ez a kérdés rendeződik a Lisszaboni Szerződés megkötéséig. Ez azonban nem így történt. Így ez eljutott az Európai Parlamenthez is, és én nagyon jónak tartom, hogy ezt a kérdést ebben a Parlamentben is megvitatjuk, mert néhány szempontot, amelyekre ki fogok térni, a Tanácstól eltérő módon látunk.
<P>
Sikerült leküzdenünk némi jogi bonyodalmakat, amelyek a Bizottság által alkalmazott módszer eredményeként merültek fel. Szeretnék külön köszönetet mondani a Bizottság képviselőinek azért, hogy sikerült olyan módon szabályoznunk ezt a kérdést, hogy jogi szempontból most szilárdabb alapokon állunk. Végül alig néhány kulcsfontosságú probléma maradt.
<P>
Ebben a Parlamentben lényegében mindenben egyetértünk, egyetlen kivétellel, és annak kapcsán a Tanáccsal sem értünk egyet. Ez arra a kérdésre vonatkozik, hogy a kivitelt annak megtörténte után vagy előtt kell-e engedélyezni. Ebben a tekintetben biztonsági, felügyeleti és átláthatósági okok miatt ésszerű gondoskodni arról, hogy ha valaki valamilyen veszélyes anyagot akar exportálni, akkor előzetesen kérjen ehhez engedélyt, nem akkor, amikor ezeknek a termékeknek a kivitele már megtörtént, hiszen akkor már nemigen lehetne sikeresen megtiltani ezt a kivitelt. Ez az előzetes, illetve az utólagos ellenőrzésről folytatott jól ismert vita: véleményem szerint ésszerűbb lenne az, ha először kiadnák az engedélyt, és csak utána lehetne a termékeket exportálni.
<P>
Amiben valamennyien egyetértünk - bár a Tanáccsal nem -, az a jelentéstételi kötelezettséggel kapcsolatos átláthatóság kérdése. Úgy gondolom, hogy az Európai Parlamentet végül tájékoztatni kell arról, hogy mit, hol és mennyit engedélyeztek, mert egyértelműen mi vagyunk az a szerv, amelynek gondoskodnia kell arról, hogy mindent megfelelően hajtsanak végre. Arról vitázhatunk, hogy ezt technikai szempontból hogyan fogjuk elérni.
<P>
Azt is feltétlenül meg kell vitatnunk, hogyan kezeljük azoknak az eszközöknek a kivitelét, amelyek felhasználhatók az emberi jogok megsértésére. Úgy gondolom, hogy ilyen eszközök kivitelét nem szabad engedélyezni. Gondoskodnunk kell arról, hogy ez így legyen. Most pedig várom a vitát.
<SPEAKER ID="072" NAME="Cecilia Malmström">
a Bizottság tagja. - Elnök úr! Az európai vállalkozásoknak nap mint nap egy állandóan változó és egyre élesebb versenyhelyzetben kell helyt állniuk. A megbízhatóság és az időben történő szállítás ugyanolyan fontos, mint a minőség és az ár. A kettős felhasználású termékek kivitele különösen nagy kihívást jelent ebben a tekintetben, mivel ezeknek a termékeknek a kivitele engedélyköteles.
<P>
A kettős felhasználású termékek nem a piaci rés betöltésére hivatott termékek. Ezek sokkal inkább olyan termékek, amelyeket jogszerűen használnak fel az ipari ágazatok széles körében - az űrkutatásban, a távközlésben, a légi közlekedésben, a vegyiparban és még sok más területen. Ezeket az árukat ellenőrzik, mivel katonai célokra is felhasználhatók.
<P>
Sok tagállam speciális kiviteli könnyítéseket biztosít exportőrei számára. Ezek a könnyítések általános engedélyek formájában valósulnak meg, és lehetővé teszik bizonyos tagállamok vállalkozásai számára kettős felhasználású termékek kivitelét a minimális terhekkel.
<P>
Ezeknek a nemzeti könnyítési intézkedéseknek a 2008. évi elemzését követően a Bizottság benyújtotta javaslatát, amely arra irányult, hogy ezeket a nemzeti könnyítéseket terjesszék ki az Unió összes exportőrére. Az új uniós általános exportengedélyezésre vonatkozó javaslatnak az a rendeltetése, hogy lehetővé tegye az összes tagállam exportőrei számára az egyszerűsített kiviteli eljárások előnyeinek kihasználását, bizonyos kettős felhasználású termékek bizonyos rendeltetési helyei esetében. Ilyen módon könnyebbé válik a nemzetközi kiállításokon és vásárokon való részvétel. Szintén egyszerűbb lesz a termékek javítás utáni kivitele, és leegyszerűsödik a távközlési eszközök és bizonyos ipari vegyi anyagok kivitele. Ugyanakkor a tagállamok a valóban kockázatos tranzakciókra összpontosíthatják korlátozott erőforrásaikat.
<P>
A Bizottsághoz rendszeresen érkeznek panaszok az ipar részéről azzal kapcsolatban, hogy bizonyos exportokat nem engednek be valamelyik tagállamba, míg az ezzel megegyező tranzakciók más tagállamokban zöld jelzést kapnak. Az önök előtt fekvő javaslat az első lépés afelé, hogy egységes piacunkon felszámoljuk ezeket az egyenlőtlenségeket. Sok más ország tesz hasonló lépéseket annak érdekében, hogy fontossági sorrendbe állítsa a kiviteli ellenőrzéssel kapcsolatos feladatait, és nem szabad lemaradnunk.
<P>
Szeretnék köszönetet mondani az előadónak, Leichtfried úrnak és más képviselőknek a javaslattal kapcsolatos rendkívül konstruktív munkáért. Az ön és szakbizottsága által benyújtott jelentés egyértelműen a helyes irányba megtett lépés, és általában megegyezik a Bizottság véleményével.
<SPEAKER ID="073" NAME="Reinhard Bütikofer" LANGUAGE="DE">
Elnök úr, biztos asszony! Egy olyan témát tárgyalunk, amely egyenlő mértékben érinti a kereskedelmet és a biztonságot. A kettős felhasználású termékek kétféleképpen használhatók fel. Ez azt jelenti, hogy létezik egyrészt egy polgári célú felhasználásuk, másrészt pedig egy tökéletesen ésszerű vagy kétségtelenül veszélyes, de a biztonság kapcsán mindenképpen releváns felhasználásuk. Egyes szereplők, például a német gazdasági és technológiai szövetségi minisztérium azt állítja, hogy ezek - idézem - "nem kritikus termékek”. Ez nem állja meg a helyét. Ez a Parlament a korábbiakban sokkal felelősebb álláspontot képviselt a bizottságaiban.
<P>
A Külügyi Bizottság, valamint a Biztonság- és Védelempolitikai Albizottság véleményének előadójaként szólalok fel. Ezekben a bizottságokban nagyon egyértelmű álláspontot fogadtunk el. Meggyőződésünk, hogy rendkívüli hanyagság lenne, ha nem mérlegelnénk bizonyos ellenőrzési mechanizmusokat. Ezért arra szeretném kérni képviselőtársaimat, hogy fogadják meg a Külügyi Bizottság és a Biztonság- és Védelempolitikai Albizottság ajánlásait, és különösen az előadó ajánlásait, aki éppen az előbb szólalt fel, az előzetes ellenőrzés kérdésének vonatkozásában. Ez az egyetlen olyan fontos ellentmondásos kérdés, amellyel továbbra is szembe kell néznünk ebben az ügyben.
<P>
Ha csak a kivitel megtörténte után hajtunk végre ellenőrzéseket, az kisebb biztonságot eredményezne. Mi azonban nagyobb biztonságról akarunk gondoskodni az EU polgárai, ugyanakkor partnerországaink és kereskedelmi partnereink számára is. Nem akarjuk, hogy az előzetes ellenőrzés alapelvét - amelyet a Külügyi Bizottság és a Biztonság- és Védelempolitikai Albizottság elfogadott - most felváltsa az utólagos ellenőrzés alapelve. Ez a biztonsági érdekek fölé helyezné a kereskedelmi érdekeket. Sok tagállam, például Hollandia kifejezetten óv ettől. Ezért kétségkívül polgáraink érdekében állna, ha a plenáris ülés megerősítené azt, amit a bizottságok kidolgoztak.
<SPEAKER ID="074" NAME="Elisabeth Köstinger" LANGUAGE="DE">
Elnök úr, biztos asszony! A kettős felhasználásról szóló rendelet, amely most a vita tárgyát képezi, a harmadik országokba exportált, kettős felhasználású, nem kritikus termékek és technológiák vonatkozásában általános engedélyek beszerzéséről rendelkezik. Ezeknek az általános engedélyeknek azonban az is a rendeltetésük, hogy lehetővé tegyék az európai exportőrök, valamint a kis- és középvállalkozások számára a megbízható tervezést. Ennek a rendeletnek az a célja, hogy könnyítsen európai exportőreink helyzetén, és megtakarítsa számukra az időigényes egyedi engedélyezési eljárásokat, és mindenekfelett javítsa versenyképességüket. Ezért úgy gondolom, hogy az exportőrök számára előírt részletes regisztrációs eljárások és a kiegészítő követelmények nem könnyítést, hanem sokkal inkább további költségeket fognak eredményezni.
<P>
Kétségtelenül gondoskodnunk kell arról, hogy az exportált kettős felhasználású termékeket is biztonságos módon használják fel és ne jelenthessenek veszélyt, de mindenesetre ott van még a túlzott és szükségtelen kiadások kérdése is. Egy közepes méretű vállalkozást hoznék fel példaként a gépészet területéről, amely huszonnégy órás szolgáltatást biztosít a gépek javításához és gépalkatrészek szállításához. Ezeknek a szolgáltatásoknak is működőképeseknek kell maradniuk, a szigorúbb exportrendelkezések ellenére is.
<P>
Ugyanez vonatkozik a számítógépes támadásokra és az érdekelt felek részvételére. Ha nem rendelkezünk egyértelmű kritériumokkal és keretfeltételekkel ezeken a területeken, és ha a megszövegezések pontatlanok, akkor a kiegészítő kiadásokat és az általánosítást is meg kell kérdőjeleznem ezzel kapcsolatban. Jóllehet rendkívül fontos, hogy az érdekelt feleket bevonjuk a döntéshozási eljárásokba, ezt mindig a döntések gyakorlatias és ésszerű végrehajtásának céljából kell megtenni. Ezen a területen sem lehet kérdés az, hogy az átláthatóság és a biztonság alapvető fontosságú.
<P>
Végül szeretném újból kihangsúlyozni azt, hogy ennek a rendeletnek az a célja, hogy hozzájáruljon az eljárás megkönnyítéséhez és a bürokrácia csökkentéséhez. A termékek és technológiák biztonságos használatával a háttérben az a rendeltetése, hogy megerősítse európai gazdaságunkat és leegyszerűsítse a kapcsolódó adminisztrációt.
<SPEAKER ID="075" NAME="George Sabin Cutaş" LANGUAGE="RO">
Elnök úr! Először is gratulálni szeretnék kollégámnak azért a kitűnő munkáért, amit a jelentés kapcsán végzett, amely igen technikai jellegű, de amelynek valós vonzatai vannak az európai polgárok biztonságára nézve.
<P>
Az Európai Unió már közel 15 éve kiviteli ellenőrzési intézkedéseket alkalmaz a kettős felhasználású termékek esetében. A megelőző intézkedések, például a kiviteli engedélyezési követelmények és a vámregisztráció elfogadása lehetővé teszi, hogy az Európai Unió gondoskodjon a fegyverek elterjedésének megelőzéséről, különös tekintettel a tömegpusztító fegyverekre. Ám az Európai Unió kettős felhasználású termékekkel kapcsolatos rendszerének átláthatóbbnak és demokratikusabbnak kell lennie. Biztonságos rendszert kell felállítani, amelyben a polgári és katonai célokra egyaránt felhasználható termékeket érintő kivitelekre vonatkozó bejelentéseket összegyűjtik, továbbítják és tárolják a tömegpusztító fegyverek elterjedése veszélyének megelőzése érdekében.
<P>
Üdvözlöm az előadónak azt a javaslatát is, amely felszólítja a kettős felhasználású termékekkel foglalkozó koordinációs csoportot arra, hogy nyújtson be éves jelentést az Európai Parlamenthez, hogy az betölthesse ellenőrzési funkcióját. Az Európai Bizottság viszont köteles tájékoztatni a Parlamentet a rendelet azon kikötéseinek végrehajtásáról, amelyek szerint létre kell hozni egy közösségi rendszert a kettős felhasználású termékek és technológiák kivitelének ellenőrzésére és hatástanulmányt kell benyújtani a javasolt intézkedésekről.
<P>
Végül, de nem utolsósorban tovább kell fejleszteni az Európai Unió képviseletét a nemzetközi kiviteli ellenőrzési rendszerekben. Sajnálatos módon az ellenőrizendő termékek felsorolását a nemzetközi rendszerek frissítik, és ezután kerülnek be az Európai Unió joganyagába, így az Európai Parlament nem tud részt venni ebben a folyamatban. Ezért felszólítok a Parlament fokozott ellenőrzési jogkörének és jogalkotási szerepének előmozdítására, a Lisszaboni Szerződés előírásaival összhangban.
<SPEAKER ID="076" NAME="Niccolò Rinaldi" LANGUAGE="IT">
Elnök úr, biztos asszony, hölgyeim és uraim! Időtlen idők óta igaz az, hogy ha van nehezen ellenőrizhető kereskedelem, akkor az a fegyverkereskedelem. Többféle módon is meg lehet nehezíteni ezt az ellenőrzést. Az egyik módszer az, hogy látszólag ártalmatlan fegyvereket vagy technikákat adnak el, amelyeket könnyen át lehet alakítani fegyverekké, és ezért aggódunk a rendelet által szabályozott kettős felhasználás miatt. További nehézséget jelent a szabályok túlzott bősége, ami bármilyen ellenőrzési rendszert hatástalanná tenne.
<P>
Amikor elkezdtünk dolgozni ezen az ügyön, a Bizottság felkért minket egy 2000. évi rendelet módosítására. Időközben ezt visszavonták, és felkértek minket az újabb, a 2009. évi rendelet módosítására, ugyanannak az elavult javaslatnak az alapján. Éppen most kezdtük meg a háromoldalú párbeszédet, és már kaptunk egy új jogalkotási javaslatot a Bizottságtól, amely újból a rendelet módosítására vonatkozik. Az első kérés ezért az, hogy hozzanak létre egyértelmű, egyszerű és átlátható szabályokat az európai exportőrök számára egy egységes szerkezetbe foglalt szöveggel.
<P>
A Liberálisok és Demokraták Szövetsége Európáért Képviselőcsoport (ALDE) álláspontja négy pontból áll. Ami az alacsony értékű szállítmányokat illeti, az ALDE a Tanáccsal való egyetértésben erősen kételkedik ebben a rendszerben. A Parlament már 5 000 euróról 3 000 euróra korlátozta a maximális értéket, és különféle egyéb kritériumokat is előírt. A célországok felsorolása rendkívül korlátozott. Ez a kis- és középvállalkozások jogos kérése, de legfontosabb üzenetünk az, hogy mindenekfelett biztonságot akarunk, de kereskedelmet is, és folytatnunk kell az ezzel kapcsolatos munkát a háromoldalú párbeszéden keresztül.
<P>
Támogatjuk az előzetes bejelentés politikáját és a tagállamok általi regisztráció kötelezettségét. Végül a maximális mértékű átláthatóságot követelünk annak érdekében, hogy a rendelet gondoskodhasson egy olyan mechanizmusról, amely tájékoztatja az érdekelt feleket, például az emberi jogokat vagy a békét megfigyelő szervezeteket és a szakszervezeteket a döntéshozási folyamat különféle szakaszairól, többek között az Európai Parlamenthez benyújtott jelentés útján.
<SPEAKER ID="077" NAME="Helmut Scholz" LANGUAGE="DE">
Elnök úr, biztos asszony! Szeretném kifejezni őszinte köszönetemet az előadónak, Leichtfried úrnak a jelentéssel kapcsolatos munkájáért, és képviselőcsoportom nevében sok sikert kívánok neki a Tanáccsal folytatott, kétségkívül nehéz tárgyalásokhoz - a Tanács sajnálatos módon nem képviselteti magát ezen a vitán.
<P>
Szeretnék azonban megemlíteni két aspektust. Az Európai Néppárt (Kereszténydemokraták) Képviselőcsoportja által előterjesztett módosítások nem nyújtanak segítséget az előadónak, sőt, inkább aláássák a Parlamentnek a Nemzetközi Kereskedelmi Bizottságban felvázolt tárgyalási álláspontját. A módosítások a fegyverexportőrök életét akarják megkönnyíteni. Ezért képviselőcsoportom nem támogatja ezeket a módosításokat.
<P>
Másodszor szeretném leszögezni, hogy képviselőcsoportomnak komoly problémái vannak azzal, hogy a kettős felhasználású termékek listáját arra használják fel, hogy a fejlődő országok ne juthassanak hozzá többek között a csúcstechnológiához. Különösen vonatkozik ez a nagy teljesítményű számítógépek kivitelének korlátozásaira. Éppen Közép- és Kelet-Európa országaiban láthattuk, hogy a kettős felhasználású termékek listájával politikai szempontból vissza lehet élni. Ezért dolgoztuk ki a 47. módosítást, és kérem, hogy a fejlődő országok érdekében támogassák ezt a módosítást.
<SPEAKER ID="078" NAME="Franz Obermayr" AFFILIATION="NI">
(DE) Elnök úr! A nukleáris fűtőanyagok, vegyi anyagok és számítógépes programok felhasználhatók békés célokra, ugyanakkor katonai célokra is. Egyes tagállamok évek óta szállítanak Líbiának fegyvereket, sőt kínzóeszközöket is. A fegyverexportról készült legutóbbi jelentés - ami sokkal inkább bűnlajstrom - világosan mutatja, hogy Olaszország, Málta és Németország szállította a legtöbb fegyvert Kadhafinak. Franciaország ugyanakkor az arab régióba történő szállítások éllovasa volt. Mások - mint az én hazám, Ausztria - ragaszkodnak a korlátozásokhoz. Fel kell vennünk a harcot ezzel a kiegyensúlyozatlansággal szemben.
<P>
Az összes tagállamnak és az EU teljes fegyvergyártási iparának be kell tartania az ellenőrzésekre és az átláthatóságra vonatkozó szigorú rendelkezéseket. A rendszert azonban naprakész állapotban kell tartani. Különösen a szoftverek, az információtechnológia és az okostelefonok tekintetében mérlegelni kell, hogy ezeket vajon nem a demokratikus mozgalmak fogják-e felhasználni, amint ezt természetesen láthattuk a közelmúltban az arab régióban. Ezért erősebben differenciált elemzésekre van szükségünk a potenciális használat és az átvevők szavahihetőségének megkérdőjelezhetősége szempontjából.
<SPEAKER ID="079" NAME="Christofer Fjellner" AFFILIATION="PPE">
(SV) Elnök úr! A jogszabály hatálya alá tartozó termékek száma, amelyeket polgári és katonai célokra egyaránt fel lehet használni, sokkal magasabb, mint ahogyan először gondoltuk. Sok minden tartozik ide a teherautóktól kezdve a repülőgépek sugárhajtóművein keresztül egészen a távközlési eszközökig. Szerintem ezért fontos rámutatnunk arra, hogy a fegyvergyártásra vonatkozó közvetlen hivatkozás ebben a tekintetben gyakran félrevezető. Ez annak a leegyszerűsítése és összehangolása szempontjából is nagyon fontossá teszi ezt a jogszabályt, ahogyan Európában azokat a termékeket kezeljük, amelyek polgári és katonai célokra egyaránt felhasználhatók. Szigorúnak, kiszámíthatónak és egyértelműnek, ugyanakkor harmonizáltnak kell lennie. Minden egyes alkalommal, amikor azt hallom, hogy az EU jogszabályaira történő hivatkozással egy svéd vállalkozástól megtagadták egy másik országba történő kivitel lehetőségét, de aztán azt kell látnom, hogy például egy francia társaság akadálytalanul exportálhatja ugyanazokat a termékeket, akkor egyértelmű a számomra, hogy az EU kudarcot vallott.
<P>
Nem szabad megfeledkeznünk arról, hogy a kereskedelem alapvetően hasznos tevékenység. Gondolok itt például a távközlési eszközökre, amelyek hihetetlenül fontosak a világ demokratikus mozgalmai számára. Ez a javaslat nem nehezítheti meg a polgári kereskedelmet és nem írhat elő abban még több bürokráciát. Ezért ellenzem az előzetes nyilatkozat bevezetésére vonatkozó javaslatot. A modern, "just-in-time” rendszerek, a szolgáltatási megállapodások stb. rendkívüli mértékben megnehezítik a helyzetet azon teljesen jogszerű termék esetében, amelyet exportálni szeretnénk, és amelyből többet szeretnénk látni. A legtöbb vállalat pontosan tudja, melyek ezek a termékek. Még ha kérvényezik is az utólagos bejelentést, tudják, hogy meg fogják büntetni őket, ha bármit is exportálnak. Szerintem feltétlenül le kell egyszerűsíteni a kereskedelmet. Gondoskodnunk kell arról, hogy a jogszabályok szigorúak, egyértelműek és harmonizáltak, ugyanakkor egyszerűek is legyenek. Ez nem illeszthető össze minden exportált termék előzetes ellenőrzésével. Például nagyon megnehezíti fontos távközlési eszközök kivitelét olyan országokba, amelyeknek szükségük van rájuk.
<SPEAKER ID="080" NAME="Janusz Władysław Zemke" AFFILIATION="S&amp;D">
(PL) Elnök úr! Ha megengedi, akkor szeretném nagyon megköszönni, hogy szót kaptam. Azzal a ténnyel van problémánk, hogy az EU tagállamai nem azonos kritériumokat alkalmaznak a kettős felhasználású termékek kivitele tekintetében. Ezért szerintem törekednünk kell annak biztosítására, hogy az EU összes tagállama ugyanazokat a magas szintű előírásokat alkalmazza azoknak a polgári termékeknek a kivitele tekintetében, amelyeket katonai célokra is fel lehet használni.
<P>
Meggyőződésem, hogy ennek a rendeletnek különösen ki kell emelnie a technológiák és szoftvereik indokolatlan és nem kívánatos elterjedése megelőzésének szükségességét, mivel egyre növekszik a modern technológiákat és szoftvereket használó támadások száma. Szerintem ilyen módon hatékonyan harcolhatnánk a számítógépes terrorizmus ellen.
<SPEAKER ID="081" NAME="Ioan Mircea Paşcu" AFFILIATION="S&amp;D">
Elnök úr! A jelentés témája kétségkívül érzékeny, politikai és gazdasági szempontból egyaránt. Egyrészt az EU meg akarja akadályozni a kettős felhasználású termékek katonai célú és/vagy emberek ellen irányuló használatát. Másrészt figyelembe kell venni a gyártók és a felhasználók gazdasági érdekeit. Ezért a rendelet elkerülhetetlenül bonyolult, mivel egyrészt le kell fednie a meglévő szándékos kiskapukat, másrészt előre látnia kell más, jövőbeni kiskapukat.
<P>
Ezenkívül míg egyesek túlságosan erősnek látják a rendeletet, másoknak túl gyengének tűnik, amelyet újra meg újra át kell dolgozni. A Külügyi Bizottság tagjaként teljes mértékben támogatom egy átláthatóbb és szigorúbb rendelet szükségességét. Ezért maximálisan támogatom a kivitelt megelőző engedélyezést, az ellenkezőjét viszont nem. Különösen Lisszabon után csak a Parlament segíthet, és pontosan ez az, amit itt és most teszünk. Ennek következtében szerepét erősíteni kell, nem pedig figyelmen kívül hagyni.
<SPEAKER ID="082" NAME="Peter Jahr" AFFILIATION="PPE">
(DE) Elnök úr! Ami a kettős felhasználású termékek kiviteli engedélyeit illeti, valószínűleg valamennyien egyetértünk abban, hogy egységes szabályokra van szükségünk az Európai Unióban, hogy a tagállamok ne eltérő gyakorlatokat kövessenek, mert ez a verseny torzulásához vezethet és pontosan az ellenkezőjét éri el annak, amit mi valójában akarunk.
<P>
Természetesen logikusan hangzik, amikor azt mondjuk, hogy a kivitelt előzetesen engedélyezni kell és jóvá kell hagyni. Nagyobb átláthatóságot akarunk és ezt ellenőrizni is akarjuk, hogy tanulhassunk belőle. Ebben a tekintetben szeretném elmondani, hogy támogatom Köstinger asszonyt, akinek szavai szerint nyilvánvalóan olyan rendszerre van szükségünk, amely elviselhető a kis- és középvállalkozások számára és amellyel meg tudnak birkózni. A világpiac nemcsak a nagy konszerneké, hanem a kis- és középvállalkozásoké is.
<P>
Ez lenne egyben a kérésem az előadóhoz, azaz hogy gondoskodjon arról, hogy a megállapított feltételek és követelmények a kis- és középvállalkozásaink számára is elviselhetőek és végrehajthatóak legyenek.
<SPEAKER ID="083" NAME="João Ferreira" AFFILIATION="GUE/NGL">
(PT) Elnök úr! A polgári termékek és technológiák katonai célokra történő használatával az a probléma, hogy ennek a kérdésnek nincs olyan megközelítési módja, amely ne lenne összekötve a "kettős felhasználású termékek és a kapcsolódó szolgáltatások” kivitelének ellenőrzésével. A kivitel ellenőrzése nagyon fontos ezen a területen, és ezt nagyon szigorúan kell végrehajtani, de úgy, hogy ez ne érintse hátrányosan a fejlődő országok hozzáférését a fejlődésükhöz szükséges termékekhez és technológiákhoz. Feltétlenül növelnünk kell a releváns eljárások átláthatóságát és lehetővé kell tennünk azok demokratikus módon történő tüzetes vizsgálatát.
<P>
Ám következetességre is szükség van ezen a területen az Európai Unió más politikái és e rendelet célkitűzései között. Például emlékszünk a hetedik keretprogramból finanszírozott kutatási projektekre, különösen azokra, amelyekbe az izraeli repülőgépipar is bekapcsolódott, mert ez gyártotta azokat a pilóta nélküli repülőgépeket, amelyeket a Gázai-övezet elleni támadások során is felhasználtak 2008-ban és 2009-ben, több tucat ember halálát okozva ezzel. Az ezekből a programokból fakadó lehetséges kettős, polgári és katonai célú felhasználási területeket is szigorúan fel kell mérni.
<SPEAKER ID="084" NAME="Cecilia Malmström">
a Bizottság tagja. - Elnök úr! De Gucht úr nevében szeretnék újból köszönetet mondani az előadónak és a bizottságának az általuk végzett munkáért. Az Európai Bizottság teljes mértékben osztja a jelentésben szereplő nézeteket és a két fennmaradt kérdéssel kapcsolatos véleményeket, ahol egy ex ante rendszert javasolnak. A Bizottság számára az a legfontosabb, hogy ez ugyanaz a rendszer, mivel el kell kerülnünk mindenféle kettős standardot és túlbonyolítást ezen a területen.
<P>
Abban a kérdésben is egyetértünk önökkel, hogy szükség van valamiféle jelentéstételi rendszerre - természetesen anélkül, hogy ez túlzott megterhelést jelentene, különösen a kis- és középvállalkozások számára. Valamiféle jelentéstételi rendszerre azonban szükség van, és remélem, hogy a későbbiekben képesek leszünk megállapodásra jutni a Tanáccsal ezekben a fennmaradó kérdésekben is. Még egyszer köszönöm ezt a vitát, elnök úr.
<SPEAKER ID="085" NAME="Jörg Leichtfried" LANGUAGE="DE">
Elnök úr! Arra akartam felhasználni az utolsó két percet, hogy kéréssel forduljak a Tanácshoz. Ám csak üres székeket látok ott, ahol a Tanács képviselőinek kellene ülniük. Nem vagyok biztos abban, hogy ésszerű-e vitákat lefolytatni a Tanács nélkül. Szerintem helyénvaló lenne tájékoztatni a Tanácsot arról, hogy ha akarnak valamit az Európai Parlamenttől, akkor illene eljönni és meghallgatni a releváns vitát itt, ebben a Parlamentben.
<P>
Tudom, hogy ez az ügy az iparnak egy hatalmas ágazatát érinti. Nagyon sok terméket érint, és munkahelyeket is, különösen a csúcstechnológiát előállító kis- és középvállalkozásoknál, amelyek elképzelhetetlenül fontosak. Számukra rendkívül fontos, hogy egységes szabályozás legyen érvényben az Európai Unióban, és hogy ne állhasson elő olyan helyzet, amelyben - amint ezt Fjellner úr is említette - az egyik ország teljesíti kötelezettségeit, a másik viszont nem, és ennek eredményeként az veszít, amelyik betartja a szabályokat. Ez nem maradhat így.
<P>
Ezért gyorsan megoldást kell találnunk, és a Tanácsnak is el kell fogadnia azt, hogy nem minden úgy van, ahogyan ők azt elképzelik. Ez is nagyon fontos. Ennek tudatában gyorsan megtaláljuk a megoldást az európai ipar és az európai munkahelyek védelme, valamint az emberi jogok, a biztonság és a szabadság Európai Unión kívül történő megőrzése érdekében. A jelentés célja ennek előmozdítása.
<SPEAKER ID="086" NAME="Elnök">
A vitát lezárom.
<P>
Leichtfried úr jelentéséről holnap délben fogunk szavazni.
