<CHAPTER ID="006">
Helyesbítés (az eljárási szabályzat 204a. cikke): lásd a jegyzőkönyvet
<P>

<SPEAKER ID="072" NAME="Zbigniew Zaleski" AFFILIATION="PPE-DE">
Elnök úr, a rend kedvéért, tegnap, a Grúziáról szóló állásfoglalásra irányuló indítványról való szavazás előtt kollégánk, Schulz úr - hivatalosan, egész Európa előtt - azzal vádolta meg Szakasvili elnököt, hogy ő idézte elő az egész konfliktust. Ez orosz propaganda, ahhoz hasonló, amely szerint Katynnál németek öltek meg lengyel katonákat, ami aztán 50 évre beépült a köztudatba.
<P>
Úgy gondolom, hogy Schulz úrnak és az egész képviselőcsoportnak még sok tanulnivalója van az orosz módszerekről, az orosz intrikáról és az orosz propagandáról.
<P>
(Elhúzódó taps jobbról)
<SPEAKER ID="073" NAME="Elnök">
Hölgyeim és uraim, ma hosszadalmas szavazás vár ránk. Mivel Schulz urat érinti, amit Zaleski úr mondott, szót kap majd, de utána a szavazással akarjuk folytatni. Grúziáról tegnap tartottuk a vitát, és állásfoglalást is készítettünk, így nem szükséges ma mindent megismételnünk. Szeretnénk haladni a szavazással, de mivel Schulz úr volt az észrevétel tárgya, most ő kap szót.
<SPEAKER ID="074" NAME="Martin Schulz" AFFILIATION="PSE">
(DE) Elnök úr, lehet, hogy Zaleski úr nem figyelt elég jól arra, amit tegnap mondtam. Semmilyen nemzetet nem vádoltam meg. Nem áll szándékomban egyik vagy másik nemzetet sem hibáztatni. Ami a németek által a második világháború alatt elkövetett emberiség elleni bűntetteket illeti, már több alkalommal hangot adtam a nemzetem felett érzett szégyenemnek, amelynek a nevében elkövették ezeket a bűntetteket.
<P>
Szeretném itt és most újra kijelenteni: azok közé a németek közé tartozom, akik biztosítani szeretnék, hogy soha többé nem fordul elő. Mindazonáltal egy dolog igaz: minden felelős politikus, minden kormányt vezető férfi vagy nő, aki a saját országa területén keletkezett valamilyen problémát fegyveres erővel akar megoldani, a nemzetközi jogon kívül helyezi magát, és ez vonatkozik Szakasvili úrra is.
<P>
(Taps)
<SPEAKER ID="075" NAME="Elnök">
Hölgyeim és uraim, ez egy olyan kérdés, amely mindannyiunkat aggaszt. Nem akarnám az Európai Tanácsban tartott beszédemet a különböző álláspontok kombinálására tett sikeres próbálkozásként jellemezni, de azt ajánlanám, hogy olvassák el a beszédet. Úgy gondolom, a legtöbben innen, a Házból megtalálják majd benne az általuk kifejtett álláspontot.
<SPEAKER ID="076" NAME="Jörg Leichtfried" AFFILIATION="PSE">
(DE) Elnök úr, talán az én figyelmemet is elkerülte, de szívesen hallanám végre hivatalosan - vagyis Öntől -, hogy a Házban keringő híresztelések igazak-e, és mi történik a következő hetekben Strasbourggal.
<SPEAKER ID="077" NAME="Elnök">
Az ülés végén kívántam erről bejelentést tenni, mert nem szeretném, ha most nyitnánk róla vitát.
<P>
(Taps)
<P>
Megállapodhatunk abban, hogy a végén bejelentést teszek arról, amilyen döntés született, hogy most már tényleg rátérhessünk a szavazásra? Az üggyel kapcsolatban közleményt is fognak kapni. Megkérném Önöket, hogy nézzék meg az emailjeiket. De meg fogom tenni a bejelentést, amíg még mind itt vannak.
