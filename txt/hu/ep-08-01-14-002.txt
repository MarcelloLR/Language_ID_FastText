<CHAPTER ID="002">
Az elnök nyilatkozatai
<SPEAKER ID="006" NAME="Elnök">
Hölgyeim és uraim! Ez az első ülésünk a 2008. újévben. Mindannyiuknak jó egészséget és boldogságot kívánok, és remélem, hogy együtt sikeresen teljesítjük a ránk bízott feladatokat, vagyis az Európai Unió szebb jövőjének megteremtését.
<P>
Néhány észrevétellel kívánok élni feladatainkat illetően. Az Európai Parlament aznap tartotta utolsó ülését itt Strasbourgban, 2007. december 13-án, amikor Lisszabonban aláírták a Reformszerződést. Egy, az Európai Tanács elnöke, José Socrates és az Európai Bizottság elnöke, José Manuel Barroso jelenlétében tartott rövid beszédemben hangot adtam az Európai Parlament többsége által képviselt azon szándéknak, hogy a Reformszerződés 2009. január 1-jére jogi és ilyen módon politikai valósággá váljon. A 2008. év elsődleges prioritása is ez a célkitűzés marad.
<P>
December 21-én megszüntették a határátlépési korlátozásokat az Európai Unióhoz 2004. május 1-jén csatlakozó kilenc ország tekintetében. Ezek valóban megindító események voltak. Több száz év telt el úgy, hogy katonák kényszerrel hatoltak át kontinensünk nemzeti határain, és másokat háborúba, nyomorúságba és szenvedésbe kényszerítettek. A nemzeteink közötti határok megszüntetése annyit tesz, hogy szomszédaink örömmel fogadnak bennünket. Mindannyian az Európai Unió egyforma polgárai vagyunk, és a 2007. március 25-i Berlini Nyilatkozat szerint "Együtt a jobbra törekszünk”.
<P>
(Taps)
<P>
Málta és Ciprus január 1-jén csatlakozott az Európai Monetáris Unióhoz. Közös fizetőeszközünk, az euró tehát mindkét ország hivatalos fizetőeszközévé vált. A legmelegebben üdvözöljük Máltát és Ciprust.
<P>
(Taps)
<P>
A kultúrák közötti párbeszéd európai évét Ljubljanában január 9-én látványos rendezvény keretében ünnepelték meg, melyen az Európai Tanács, a Bizottság és a Parlament tagjai vettek részt. A kultúrák közötti párbeszéd munkánk kulcseleme lesz jövőre, és az is marad. Mindannyiukat arra kérem, hogy legyenek jelen holnap Szíria főmuftija, Sheikh Ahmad Badr Al-Din Hassoun nyilatkozatának alkalmával.
<P>
Két utolsó napirendi pontra térnék rá: jogalkotási munkánkat ebben az évben jelentős mértékben befolyásolják majd az éghajlati és környezeti kérdések. Jogalkotóként komoly felelősségünk van egyrészről az éghajlat és a környezetvédelem terén, másrészről pedig az európai versenyképesség védelme és a munkahelyek megóvása tekintetében. Együttesen kell megtalálnunk a gazdaság és az ökológia közötti kellő egyensúlyt.
<P>
Az Európai Unió értékeken, jogokon és felelősségeken alapul. 2007. december 12-én az Európai Parlament, a Tanács és a Bizottság elnökei itt, ebben az ülésteremben írták alá az Alapjogi Chartát. Ez komoly esemény volt az Európai Unió polgárai és az Európai Parlament számára is. Az aláírás során számos képviselő szakította félbe az eljárást hangos közbeszólásokkal, és megpróbálta megakadályozni, hogy hallják a felszólalókat. Ezt a magatartást semmi sem indokolhatja.
<P>
(Taps)
<P>
A szólásszabadság a demokrácia és a parlamentarizmus alapja. Az Európai Parlament minden tagja jogosult szabadon hangot adni véleményének bármelyik erre kijelölt vita során. Közös feladatunk, hogy ezt a jogot mindenkor megóvjuk. Ráadásul - ha megakadályozzuk, hogy a felszólalók az Európai Parlament előtt beszéljenek, különösen a Ház vendégeként -, az sérti a szabadsághoz, a demokráciához és a parlamentarizmushoz fűződő alapvető jogot.
<P>
(Taps)
<P>
Ez azt is jelenti, hogy ez ellentétes eljárási szabályzatunkkal, és ez semmilyen körülmények között sem fogadható el. Szándékomban áll tehát intézkedni az eljárási szabályzat rendelkezései szerint azon képviselők ellen, akik folytatták az eljárás megszakításának kísérletét, az elnök ennek abbahagyására vonatkozó ismételt felhívásai ellenére.
<P>
(Taps)
<P>
Ugyanez vonatkozik azon képviselőkre is, akik nem helyénvaló módon viselkedtek a teremőrökkel, akik kötelességeiket teljesítették.
<P>
(Taps)
<P>
Az új év nagy kihívásokkal állít minket szembe. Azonban meggyőződésem, hogy ezeken úrrá lehetünk, ha egymás iránt tiszteletet és megbecsülést mutatunk. Minderre komoly figyelemmel kívánom Önöknek a legjobbakat 2008-ra.
<P>
(Taps)
