<CHAPTER ID="016">
A haiti helyzet egy évvel a földrengést követően: humanitárius segély és újjáépítés (vita) 
<SPEAKER ID="596" NAME="Elnök">
Mielőtt megkezdenénk a munkát, szomorú eseményről vagyok kénytelen tájékoztatni Önöket: egy olasz katona életét vesztette, és egy másik súlyosan megsérült Afganisztánban, a mai tűzharc során. Részvétünket nyilvánítjuk az áldozat, Luca Sanna családjának.
<P>
A következő napirendi pont a Bizottság nyilatkozata, amelynek témája: a haiti helyzet egy évvel a földrengést követően: humanitárius segély és újjáépítés.
<SPEAKER ID="597" NAME="Kristalina Georgieva">
a Bizottság tagja. - Tisztelt elnök asszony! Önhöz csatlakozva én is együttérzésemet fejezem ki az érintetteknek és családjaiknak.
<P>
Egy évvel ezelőtt a közelmúlt egyik legborzasztóbb természeti katasztrófájának voltunk tanúi Haitin - aminek nyomán a szolidaritás egyik legszebb megnyilvánulására is sor került -, ahol az emberek a katasztrófa és zűrzavar nyomán kialakult helyzethez való alkalmazkodásukkal a kitartás példáját állították elénk. Egy évvel a katasztrófa után tisztelettel szeretnénk adózni azoknak, akik életüket vesztették, de azoknak is, akik életben maradtak. Segítséget ígértünk nekik, és az ígéreteinket megtartjuk.
<P>
Az Európai Unió kritikus részt vállalt a világ Haiti iránti szolidaritási erőfeszítésében. Valamennyi rendelkezésre álló eszközt mobilizáltunk, hogy egyrészt humanitárius segítséget nyújtsunk, másrészt - amint arról Piebalgs biztos később fog szólni - fejlesztési támogatást nyújtsunk az ország újjáépítéséhez.
<P>
A földrengést követően az Európai Unió több mint 320 millió euró értékű tisztán humanitárius segítséget ajánlott fel, amelyből a Bizottság 130 millió eurót biztosított a tavalyi 2010. évre.
<P>
Az alapok révén lehetővé vált, hogy több mint négymillió haiti lakos életminőségén javítsuk, élelmiszersegélyt, higiénés ellátást és menedéket biztosítva számukra. Közel 1,5 millió ember számára biztosítottunk lakóhelyet: olyan alapot, amiről indulva újrakezdhetik az életüket. A segítségünk Port-au-Prince-en kívül más érintett városokra - Léogâne és Jacmel - is kiterjedt, és segélyt adtunk annak az 500 000 haiti lakosnak, akik Port-au-Prince-ből a vidéki rokonaikhoz menekültek: élelmiszert, vizet és orvosi ellátást biztosítottunk számukra, megtisztítottuk az utakat és "munkáért készpénzt” programokat támogattunk.
<P>
A jelenlegi humanitárius segítségünk a kolera leküzdésére irányul: 22 millió eurót fordítunk a legalapvetőbb egészségügyi szükségletek kielégítésére, megfelelő víz és szennyvízkezelés biztosítására, tájékoztató kampányokra, járványügyi felügyeletre és logisztikára. Eddig 158 000 ember kezelését finanszíroztuk, de ami ennél is fontosabb, tiszta vizet biztosítottunk félmillió ember számára és biztonságosabb higiénés ellátást 900 000 ember számára, egymillió haiti körében folytattunk ismeretterjesztést a koleráról, arról, hogy hogyan kerüljék el a betegséget, és hogyan kezeljék a kolerát, és 1,3 millió darab szappant és klórtablettát osztottunk szét az érintett közösségekben.
<P>
Reméltük, hogy a földrengés után egy évvel javulni fog a helyzet, de nem így történt. Ezért az idei 2011. évre 33 millió eurós költségvetést állítunk fel. Készen állunk arra, hogy szükség esetén még több segítséget nyújtsunk.
<P>
2011-ben a lakhatás, a higiénés ellátás és az egészségügy kap elsőbbséget. Továbbra is foglalkozunk a nem megfelelő szennyvízkezeléssel, mert az nyilvánvaló kockázatot jelent a kolera terjedése szempontjából, és hatással van a közösségekre. Folytatjuk az egészségügyi ellátás támogatását is, de Haiti egészségügyi rendszere teljes zűrzavar. Alkalmatlan az emberek megsegítésére.
<P>
A folyamat során a humanitárius segélyszervezetek dolgozóira támaszkodtunk, és hálámat szeretném kifejezni mindazoknak, akik életüket kockáztatva segítenek a haiti népen.
<P>
Piebalgs biztos urat is támogatjuk abban, hogy a segítséget a rehabilitációhoz és fejlesztéshez kapcsoljuk. A 9. EFA "B” keretének egy részét a humanitárius támogatásunkkal szorosan egyeztetve lakhatási programokra különítjük el. Itt kívánom hangsúlyozni, hogy átfogóan vizsgáltuk a haiti helyzetet, hogy ne csak az emberek azonnali szükségleteinek kielégítésében segítsünk, hanem hogy megteremtsük egy hosszabb távú újjáépítés alapját.
<SPEAKER ID="598" NAME="Andris Piebalgs">
a Bizottság tagja. - Tisztelt elnök asszony! A rekonstrukció frontján is teljesítünk. Az Európai Unió egésze - azaz az Unió és annak tagállamai - már lekötött 600 millió eurót az 1,2 milliárd eurós New York-i vállalásból, és 330 millió eurót ki is fizetett már.
<P>
Az Európai Unió teljes kötelezettség-vállalásának részeként eredetileg 460 millió eurós uniós vállalást jelentettünk be, és szükségesnek tartjuk, hogy azt 522 millió euróra emeljük. Ebből a vállalásból már lekötöttünk 327 millió eurót. A folyamatban lévő programokat kiigazítottuk: meghosszabbítottuk azokat és/vagy növeltük a pénzügyi kereteket, hogy megfelelőbb módon reagáljunk a felülvizsgált prioritásokra. A további szükségletekre irányuló, új programokat indítottunk.
<P>
2010-ben 74 millió euróra rúgtak a szorosan a vállaláshoz kapcsolódó kifizetések. Úgy vélem, hogy a haiti helyzetet figyelembe véve ez elég jó eredménynek mondható. Fel kell ismernünk, hogy a már a földrengés előtt is igen nehéz helyzet rendkívüli kihívást jelent a katasztrófa következményei miatt, és még bonyolultabbá vált a Tomas hurrikán, a kolerajárvány és a politikai bizonytalanság miatt. A segélyszervezetek dolgozói és a szakértők gyakran rendkívül nehéz feltételek között végezték munkájukat.
<P>
Más tényezőket is szem előtt kell tartanunk: többek között és elsősorban azt, hogy a közép és hosszú távú újjáépítési támogatás három-öt év alatt valósul meg, és a kifizetések a program időtartamára elosztva történnek. 2010 során elsősorban az alapok lekötésére és a projektek előkészítésének indítására került sor, beleértve valamennyi szükséges szakmai tanulmányt és tendert. Konkrétabb tevékenységek 2011-ben kezdődnek, és úgy véljük, hogy a vállalásból történő kifizetések az idei év során megduplázódnak, és 150 millió euróra emelkednek.
<P>
Az Európai Unió fejlesztési támogatása ez idáig elsősorban arra irányult, hogy garantálja a szükséges kormányzati funkciókat ahhoz, hogy biztosítani lehessen az alapvető állami szolgáltatásokat, mint például az oktatási rendszer, az egészségügyi rendszer és a rendőrség működtetése, valamint az állami szektor személyzeti ellátása. A második legfontosabb feladat a stratégiai infrastruktúra és a közutak haladéktalan megerősítése és újjáépítése, a harmadik legfontosabb feladat a haiti katasztrófa-készültségi és a civil védelmi mechanizmusok és struktúrák megerősítése.
<P>
Azt a célt tűztük magunk elé, hogy a földrengést követően erősebb, szilárdabb alapokon nyugvó Haitit építünk újjá. Világos, hogy erőskezű haiti kormányra van szükség, és hogy a prioritásokra kell helyeznünk a hangsúlyt. Tehát határozottan azokat a prioritásokat követjük, amelyeket a haiti kormány határozott meg a számunkra. Valóban meg szeretnék erősíteni az irányítást - különös tekintettel a költségvetési támogatásra és a korlátozott kormányzati bevételek figyelembevételével -, és jelentős mértékben kívánnak az infrastruktúrába, különösen a közúthálózatba fektetni.
<P>
Miből okulhatunk a helyzet javítása érdekében? Nos, jobban koordinálhatnánk a támogatást, és megerősíthetnénk a Bizottság és a tagállamok közötti együttműködést. Most öntjük végleges formába a közös programot, valamennyi uniós tagállam bevonásával.
<P>
Szintén jó munkatapasztalatokat szereztünk az Haiti újjáépítéséért felelős ideiglenes bizottságban tevékenykedő partnereinkkel, és ez határozottan segít a folyamat felgyorsításában. Úgy gondolom azonban, hogy továbbra is azon kell dolgoznunk, hogy stabilitást érjünk el mind a támogatás, mind Haiti demokratikus működésének szempontjából, mert az egyértelmű alapfeltétel, ha azt akarjuk, hogy siker koronázza az Európai Unió és az egész nemzetközi közösség erőfeszítéseit.
<P>
Tisztelt képviselőtársak! Azon vagyunk, hogy megtegyünk minden tőlünk telhetőt, de világos, hogy javíthatunk a munkán. Tanultunk a tapasztalatainkból: az Európai Unió határozottan betartja a fogadalmát, és eleget tesz kötelezettségvállalásainak. Úgy vélem tehát, hogy habár a helyzetet néha bizonyos szempontból igen pontosan mutatja be a média, haladunk. Véleményem szerint 2011-ben jelentős változások fognak történni - feltéve, hogy megvalósul a politikai stabilitás Haitin, mert a bizonytalanság határozottan akadályozza erőfeszítéseinket -, és Haiti újjáépítésére fogjuk összpontosítani az erőfeszítéseket.
<SPEAKER ID="599" NAME="Michèle Striffler" LANGUAGE="FR">
Tisztelt elnök asszony, biztos asszony és biztos úr! Egy évvel a földrengés után még mindig szükséghelyzet uralkodik Haitin, és az újjáépítési munkálatok még mindig nem indultak be. Ez annak tudható be, hogy a haiti állam strukturális hiányosságoktól szenved, a haiti hatóságok részéről hiányzik a politikai akarat és a döntéshozatal képessége, valamint hiányzik a nemzetközi közösség támogatása. Amíg a haiti hatóságok nem hoznak meg bizonyos fontos döntéseket - mint például a kisajátítás -, addig nem fog eltűnni az újjáépítési folyamat útjában levő, több ezer tonnányi törmelék.
<P>
Elismerően kell nyilatkoznom a humanitárius szervezetek erőfeszítéseiről és elvégzett munkájáról. Haladást értek el, és milliók életét mentették meg.
<P>
A humanitárius ügynökségek azonban képtelenek továbbra is ellensúlyozni a haiti állam gyengeségeit. Az Európai Uniónak tehát meg kell tennie minden tőle telhetőt annak érdekében, hogy szilárd támogatást nyújtson egy tisztességes és átlátható választási folyamathoz, amelynek célja, hogy biztosítsa az újjáépítéshez szükséges stabilitást és politikai akaratot. Az újjáépítési folyamat során feltétlenül támogatni szükséges a jövőbeli haiti hatóságokat az intézményeik megszervezésében, hogy minden szinten létrejöjjön egy új egyensúly és egy teljesen működőképes demokrácia.
<P>
Ezenkívül az Európai Bizottság - a Haiti újjáépítéséért felelős ideiglenes bizottság tagjaként és pénzügyi hozzájárulásának figyelembevételével - feltétlenül be kell, hogy avatkozzon, hogy felgyorsítsa ez utóbbi mandátumának végrehajtását és rendelkezzen annak működéséről.
<P>
A földrengést követően a nemzetközi közösség úgy határozott, hogy a múlt hibáit elkerülve, más módon építi újjá Haitit. Egyszer s mindenkorra meg kell küzdeni a Haitin uralkodó szegénység alapvető okaival.
<SPEAKER ID="600" NAME="Corina Creţu" LANGUAGE="RO">
Tisztelt elnök asszony! A Haitit feldúló tragédia után egy évvel - amint említette - az újjáépítési folyamat értékelése nem felel meg sem a lakosság várakozásainak, sem a nemzetközi közösség által tett kötelezettség-vállalásoknak. Ezenkívül úgy tűnik, hogy az állam újjáépítésére tett erőfeszítések holtpontra jutottak, amint azt az utóbbi hónapok kudarcai mutatják. Ez az ország, amelyet földrengés és kolerajárvány sújtott - amelyet az ENSZ kéksisakosainak tulajdonítanak - súlyos politikai válságba is került.
<P>
Úgy vélem, hogy az elkövetkezendő időszakban a haiti válság három területén kell intézkednünk, máskülönben veszélybe kerülnek az eddigi erőfeszítéseink. A kolerajárvány okainak vizsgálati eredményeit a lehető leghamarabb közzé kell tenni, hogy csillapítsuk a lakosság ENSZ-jelenlét elleni dühét. Másodsorban mindent meg kell tenni az átmeneti időszak meghosszabbításának elkerülése érdekében, amit az fog kiváltani, hogy február 7-én lejár Préval elnök hivatali ideje. A szoros nemzetközi megfigyelés alatt megtartandó, új választások jelentik az egyetlen életképes és demokratikus megoldást. Végül, de nem utolsósorban az a véleményem, hogy a jelenlegi értékelés fordulópontot kell, hogy hozzon az újjáépítési munkában, amelyet aláásott az eredménytelenség, a késedelmek és a régióbeli országok egymással ütköző érdekei.
<P>
Ne feledjük, hogy a 2010 márciusában megtartott New-York-i adományozói konferencián megígért 10 milliárd USD összegből mindez idáig csupán 1,2 milliárd USD kifizetésére került sor, és ennek jelentős részét az Európai Unió állta. Aggodalomra ad okot azon milliónyi haiti problémáinak megoldása, akik válságtáborokban tengődnek, ahol a szegénység, a kilátástalanság és a nemi erőszak riasztó méreteket ölt, és mindezt tetézi, hogy Haitin hosszú távon fenntartható beruházásokra és életképes államfelépítés kialakítását célzó, konkrét támogatásra van szükség.
<SPEAKER ID="601" NAME="Charles Goerens" LANGUAGE="FR">
Tisztelt elnök asszony! A két biztosunk felszólalásai olyan nagyszerűek voltak, hogy csupán két megjegyzésre korlátozom magam.
<P>
Először is Haiti - egy évvel a földrengés után - még mindig szinte romokban hever. A katasztrófa nagyságrendjét tekintve tudtuk, hogy az ország komoly nehézségekkel fog szembenézni. Azt is tudtuk, hogy a földrengés a számos polgári áldozaton kívül az államra is súlyos csapást mért, annyira nagy kárt okozott ez a természeti katasztrófa. Ha ehhez hozzávesszük a strukturális nehézségeket és különösen az irányítás hiányosságait, nyilvánvalóvá válik, milyen kihívásokkal kell szembenézniük a helyszínen dolgozóknak.
<P>
Ki vonható elsősorban felelősségre ezért a helyzetért? Még ha figyelembe is vesszük az enyhítő körülményeket, a haiti állam maga a fő felelős, amely nélkül egyetlen lépést sem tehetünk. A másik megoldás az lenne, hogy átvennénk az ország feletti irányítást, és ezt senki sem akarja.
<P>
Másodsorban kiegészíthetjük a haiti állam fellépését, és tulajdonképpen ezt kell tennünk. Az Európai Unió mindenesetre nem kímélte erejét ebben a tekintetben. Az Európai Unió azon kívül, hogy bejelentéseket tett, azok szerint is cselekedett. A jövőben azt várjuk az Európai Uniótól, hogy természetesen továbbra is rendületlen támogatást nyújtson, de ami a legfontosabb: abban kell támogatni Haitit, hogy a beismert gyengesége ellenére megszabaduljon ettől a függőségtől. Elismerem, hogy ezt lehetetlen pár hónap alatt megvalósítani.
<SPEAKER ID="602" NAME="Judith Sargentini" LANGUAGE="NL">
Tisztelt elnök asszony! Az jelenti a valódi problémát, hogy hogyan építsünk újjá egy nem létező államot? Haiti nem létező állam. Valóban újjáépítésről beszélhetünk-e, ha figyelembe vesszük annak tényét, hogy Haitin soha nem volt demokrácia, ami kiindulópontot adhatna? Ez a feladat áll előttünk. A Bizottság által tett valamennyi erőfeszítés ellenére egyszerűen nincsen még válaszunk erre a kérdésre. A kolera kitörése, a szavazatokkal való visszaélés a novemberi választások során és az emberek megfélemlítése nyilvánvalóan nem segít az országot újjáépíteni. Az a tény, hogy a nők és a lányok már a földrengés előtt is borzasztó helyzetben voltak, végül beláttatta velünk, hogy a menekülteket fogadó táborokban élő nők és a lányok szexuális erőszak áldozatául esnek.
<P>
Ezt tetézi az a tény, hogy Baby Doc visszatért Haitira, és hogy esetleg tisztességtelen módon ki akarja használni a polgárok nyomorát, mivel a szóbeszéd szerint elfogyott a pénze. Nem engedhetjük, hogy ez megtörténjen Haitin.
<P>
A katasztrófa óta eltelt egy év során azon dolgozunk, hogy a haitiak képesek legyenek megkezdeni az újjáépítést, de aminek igazán híján vannak, az a szervezeti kapacitás. Ezért rekedtek meg a sürgősségi támogatásnál, és tovább kell lépnünk a fejlesztési együttműködés irányában. Valahol hiányzik egy láncszem. Most erre a helyre kell erőfeszítéseinket összpontosítanunk - habár nem olyan dologról van szó, ami egy nap alatt megtörténik -, mert ez az ország demokratikus berendezkedés vagy legalábbis megfelelő vezetők hiányában képtelen lesz épületeket felhúzni. Ennélfogva e törekvésre vonatkozóan a legjobbakat kívánom Georgieva és Piebalgs biztosoknak. Minden jót!
<SPEAKER ID="603" NAME="Nirj Deva">
az ECR képviselőcsoport nevében. - Tisztelt elnök asszony! Hasznos, hogy megint erről vitázunk, nemrég is szó esett erről. Azt jelzi, hogy aggódunk Haiti népe miatt - nyilvánvalóan jobban aggódunk Haiti népe miatt, mint haiti kormánya aggódik a saját népe miatt.
<P>
A védelmi felelősségről beszélünk. A tömeggyilkosok és népirtó diktátorok elleni védelmi felelősségről beszélünk - de mi van a saját népével nem törődő, gyenge és korrupt kormányok elleni védelemi felelősséggel? Haitin egy millió ember él fedél nélkül, 230 000 ember életét veszítette, 300 000 pedig megsebesült. A törmeléknek azonban csak 5%-át takarították el, a házaknak csak 15%-át építették újjá valahogyan.
<P>
Ha Haiti kormánya nem törődik saját népével, akkor nekünk a "védelmi felelősség” fogalmát kell alkalmaznunk. Amíg és amennyiben ezt tesszük, elég abszurd dolog két kiváló biztosunktól azt kérni, hogy jelenjenek meg időnként a Parlamentben, és próbálják elmondani, mit tehetnek és mit nem, amikor ennyire gyenge a helyi cselekvési készség.
<P>
Amikor földrengés történik, az első teendő a törmelék eltakarítása. A törmelék eltakarításához nehéz gépi emelő berendezések, daruk, helikopterek, bulldózerek, valamint kezelő személyzet szükséges. Ha nincs senki olyan, aki kezelni tudná ezeket a gépeket, akkor máshonnan kell hozzáértő embereket hozni. A baloldal azonban ellenezné, hogy a tagállamok katonai vagy légiereje bármi módon segítséget nyújtson ehhez. Nem várhatjuk el, hogy az Oxfam, a Save the Children vagy más hasonló szervezetek munkatársai vezessék a traktorokat és a nehéz gépi berendezéseket. Érveinket el kell választani a politikától, és gyakorlatiasan kell az emberek megsegítéséhez hozzáállnunk.
<SPEAKER ID="604" NAME="Jacky Hénin" LANGUAGE="FR">
Tisztelt elnök asszony! Alig egy évvel ezelőtt borzalmas katasztrófa sújtotta Haitit és annak lakosságát, mindenütt pusztulást és halált hozva.
<P>
Tisztelegjünk a haiti nép bátorsága előtt és az áldozatok iránt világszerte megnyilvánuló népi szolidaritás előtt. Népi szolidaritásról beszélek, mert Európában - ahogyan máshol is - nagyon gyakran azok adják a legtöbbet, akiknek a legkevesebbjük van.
<P>
Itt szeretném hivatalosan megköszönni a kubai államnak és a kubai népnek, hogy minden hátsó szándék nélkül nyújtottak hatékony támogatást, aminek eredményei magukért beszélnek. A kubai orvoscsoport tagjai ez idáig több mint 50 000 kolerás esetet kezeltek, lehetővé tették 76 egészségügyi központ és kórház újjáépítését, és számos haiti betegen végeztek operációt. Számos szakértő tartja különösen hatékonynak Kuba segítségét. Ez annyira igaz, hogy Norvégia például Kubát akarta felkérni, hogy járjon el a nevében.
<P>
Az Európai Unió és az Egyesült Államok jól tenné, ha Kuba példáját követné ahelyett, hogy önelégülten tekintene a média megjelenésekre, amelyek a segítségnyújtást a jótékonyság hamis köntösébe bújtatják, amikor az ténylegesen elsősorban a saját gazdasági és politikai érdekeiket szolgálja a haiti állam és gazdaság fenntartható újjáépítése árán.
<P>
Szemérmetlen dolog, hogy Franciaország és az Egyesült Államok - amelyek történelmi felelőséggel tartoznak Haiti szerencsétlen sorsáért - úgy tesznek, mintha tudnák, mi a legjobb az országnak. Emlékezzünk arra, hogy a Világbank és a Nemzetközi Valutaalap (IMF) a katasztrófák legrosszabbika nyomán döntött végül úgy, hogy eltörli Haiti adósságát.
<P>
Pillanatnyilag a Haitin történtek rámutatnak az ENSZ jelenlegi műveleteinek korlátaira. A humanitárius beavatkozás Haitin azt mutatja, hogy képtelen fenntartható megoldásokat biztosítani az emberek számára. Ami még rosszabb, hogy közép- és hosszútávon akadályozza egy demokratikus állam és egy olyan gazdaság újjáépítését, amely végül megfelel a haiti nép fejlődés iránti emberi szükségletének.
<P>
A nemzetközi közösség 11,5 milliárd USD összeget ígért az ország újjáépítése céljából. Meglátjuk, mit értenek újjáépítésen. Mennyi érkezett ténylegesen célba ebből a segélyből? Ki dönt a projektek felől? Koszovóhoz hasonlóan azt fogjuk-e látni, hogy az elbocsátott emberek csak nézik, hogyan építik újjá a saját országukat nagy multinacionális vállalatok, mert csak azok képesek nyerni a nemzetközi tendereken?
<P>
Az Európai Unió nem vehet részt a gyámkodó vagy neokolonialista elképzelésben, ehelyett hozzá kell, hogy járuljon a Haiti Köztársaság demokratikus újjászületéséhez, ami a nép dolga. A haiti nép szabadult fel a világon elsőként a francia gyarmatosítás igája alól. A háború pusztításain kívül, mai pénzben kifejezve több mint 20 milliárd eurójukba került a rabszolgatartó európai gyarmatosítók "kompenzálása”.
<P>
A rabszolgaság és a gyarmatosítás képviselte, emberiség ellen elkövetett bűntettek miatt az Európai Uniónak és Franciaországnak különös erkölcsi, politikai és gazdasági tartozása van Haitival szemben. Ki kell egyenlítenünk ezt a becsületbeli adósságot.
<SPEAKER ID="605" NAME="Bastiaan Belder" LANGUAGE="NL">
Tisztelt elnök asszony! A Haitin bekövetkezett, borzasztó földrengés után egy évvel keserves tempóban folyik az ország újjáépítése. Ennek ellenére lépésről lépésre haladunk előre. A haiti népnek nagyon nagy szüksége van a segítségünkre különösen most, hogy kolerajárvány szedi áldozatait. Az élelmiszer-biztonságra kellene helyeznünk a hangsúlyt. A helyi mezőgazdaság nagy csapást szenvedett, aminek eredményeképpen az ország élelmiszer-behozatalra szorul. Fontos, hogy nagyon sok energiát és pénzt fektettek a mezőgazdaság és a helyi infrastruktúra fejlesztésébe. E tekintetben rendkívüli fontosságúak a mikrohitelek, mivel azok alulról indulóan ösztönzik a gazdasági fejlődést. Egyetért-e a Bizottság ezzel a szemlélettel?
<P>
Ezalatt Haitin, az elnöki választások első fordulóját követően, továbbra is riasztó a politikai helyzet. Az Amerikai Államok Szervezete által a múlt héten közzétett értékelő jelentés ezt világossá teszi. Hogyan értékeli a Bizottság a jelenlegi haiti helyzetet és annak az ország újjáépítésére gyakorolt hatását?
<P>
Végül hadd mondjam el, elnök asszony, hogy a múlt héten megkapó könyvet jelentett meg Haitiról egy holland újságíró, és azóta is emlékszem az egyik képre: "Haiti pap peri” (Haiti NEM pusztul el) feliratú pólót viselő emberek takarítják Haitin a földrengés romjait. Ez arra kell, hogy ösztönözzön minket, hogy biztosítsuk a haitiak túlélését, és hogy támogatásunknak köszönhetően egy szebb jövőre lehessen kilátásuk.
<SPEAKER ID="606" NAME="Filip Kaczmarek" AFFILIATION="PPE">
(PL) Tisztelt elnök asszony! Az Európai Unió nem feledkezett meg Haitiról. Még mindig mi biztosítjuk a legnagyobb humanitárius segélyt. Lehangoló azonban, hogy az országban még mindig belföldi és politikai zűrzavar uralkodik.
<P>
A Haiti számára biztosított humanitárius támogatás két klasszikus szakaszban történt. Az első szakaszban sürgősségi támogatást nyújtottunk az arra leginkább rászorultaknak. A második szakaszban az ország gazdasági, társadalmi és politikai újjáépítésére koncentráltunk. A kolerajárvány kitörése, a hurrikán, a bizonytalan társadalmi és politikai helyzet, sőt a vallási feszültségek és viszályok miatt azonban az eredetileg vártnál hosszabb ideig tart a humanitárius segítségnyújtás. Ennek eredményeképpen nem tudunk az elképzeléseinknek megfelelő ütemben és körben áttérni a második szakaszra.
<P>
Haitin elhúzódik a válság. Továbbra is szükséges a részvételünk. Nem hanyagolhatjuk el feladatainkat. Amint arra Piebalgs úr emlékezetett minket, az Európai Bizottság a New York-i adományozói konferencián ígért erőforrások felét már biztosította. Erre vonatkozóan megfelelően haladunk a terveink szerint.
<P>
A Parlament által holnap elfogadandó állásfoglalás célja, hogy felhívja a tagállamokat és a Bizottságot a nyilatkozataink végrehajtására. Ne feledjük, hogy még mindig emberek ezrei élnek ideiglenes táborokban, és több mint 3,5 ezer ember életét követelte a kolera. Kezdetektől fogva fenntartottuk azt az álláspontunkat, miszerint magának Haiti népének kell újjáépítenie az országot. A decentralizálás, valamint a helyi mezőgazdaság és az élelmiszer-biztonság hangsúlyozása képezi az ország újjáépítésére vonatkozó haiti terv alapját. Tiszteletben tartjuk a haiti nép prioritásait. A másik ajánlás szerint fokoznunk kellene a humanitárius erőfeszítéseinket, és tudom, hogy a biztos úr már dolgozik ezen.
<SPEAKER ID="607" NAME="Kriton Arsenis" AFFILIATION="S&amp;D">
(EL) Tisztelt elnök asszony, biztos asszony és biztos úr! Haiti esete valóban egyedi eset. Ezt mindannyiunknak meg kell értenünk. Nem olyan humanitárius válságról van szó, amikor fizetünk valamennyit, aztán a kormány dönt arról, hogyan valósítja meg a projekteket. Haiti teljes mértékben összeomlott ország. Nem várhatunk mást, mint hogy az adott helyzetben fokozódni fog a korrupció, és egyre nehezebb lesz a válsággal megküzdeni és a szükséges intézkedéseket meghozni. Olyan ország, ahol erőteljesebben, stabilabban kell beavatkoznunk, gyakran aktívabb szerepet kell betöltenünk, mint bármely más esetben.
<P>
Deva úr említette, hogy a törmeléket még nem takarították el, hogy megkezdődhessen a kárelhárítás. A törmeléket el kell takarítani az utcákról. Ez kell, hogy legyen az elsőrendű feladatunk. A mostani tempóban további öt év szükséges ehhez. Késlekedés nélkül végezni kell ezzel a munkával. Olyan sok munkát kell elvégezni ebben az országban, hogy normális esetben - ha minden rendben megy - mindenkinek jutna munkalehetőség.
<P>
A romeltakarítás, a vízellátás és az élelmiszer-ellátás kérdésére vonatkozóan valóban proaktív módon kell fellépnünk, hogy az ország a saját lábára állhasson, hogy az ország polgárai - akik nap mint nap kénytelenek a túlélésért küzdeni - a jövőről is gondolkodhassanak.
<SPEAKER ID="608" NAME="Niccolò Rinaldi" AFFILIATION="ALDE">
(IT) Tisztelt elnök asszony, biztos asszony és biztos úr, hölgyeim és uraim! Való igaz, hogy Haiti egyedülálló eset, hogy más, mint a többi. A katasztrófák évfordulóján az emberek mindig megemlékeznek az áldozatokról, hogy tanuljanak a hibákból, és legközelebb jobban csinálják a dolgokat, de Haitin más a helyzet, mert nincs miről megemlékezni - mindezidáig nem történt semmi.
<P>
Ahelyett, hogy azt mondjuk, "egy évvel a földrengés után”, valójában a megrázkódtatások évéről kellene beszélnünk, mivel a szeizmikus földrengést a segélyek zűrzavaros szétosztásának megrázkódtatása követte, újabb megrázkódtatást okozott a kolerajárvány kitörése, majd ezt követően jött a politikai megrázkódtatás a valószínűleg a lehető legrosszabb időben megtartott, átláthatatlan választásokkal, és most itt egy újabb megrázkódtatás, ami bizonyos szempontból történelminek is nevezhető, mivel kétségeket keltő multimilliomos turista képében visszatért a korábbi diktátor.
<P>
A Bizottság jó munkát, valóban nagyon jó munkát végez. A múlt év júniusában jártam Haitin a Fejlesztési Bizottsággal, és láttam, milyen kiváló munkát végeznek, amiért köszönetet illeti a Bizottságot. Fokozott politikai védelem szükséges azonban, és a nemzetközi közösség nagyobb szerepet kell, hogy játsszon a célok és határidők kitűzésében, és közvetlenül kell felügyelnie az újjáépítés egy részét.
<P>
Ennek ellensúlyozása érdekében fokozottan be kell vonni a lakosságot és a helyi civil szervezeteket, akiket ehelyett gyakran kirekesztenek. Kisebb szerepet kell tehát adni Haiti nemzeti politikusainak és nemzeti kormányzati intézményeinek, és nagyobb szerepet kell adni a haiti polgárok és a nemzetközi közösség közötti, ez idáig törékeny partnerkapcsolatnak.
<SPEAKER ID="609" NAME="Michèle Rivasi" AFFILIATION="Verts/ALE">
(FR) Tisztelt elnök asszony! A múlt szeptemberben a haiti megfigyelő küldöttség tagjaként láthattam, milyen sürgős feladatokkal kell foglalkozni. Most a sürgős feladatokon túl kell tekintenünk, hogy végre a fejlesztési szakaszba jussunk. Az újjáépítés helyett inkább olyan országot kell felépítenünk, amely soha nem rendelkezett szilárd alapokkal és irányítással.
<P>
Egy dolog világos, ahogyan azt képviselőtársaim említették: 20 millió tonna törmeléket kell eltakarítani, és egy év alatt ennek csupán 5%-át - jelentéktelen részét - takarították el. Ha ebben a tempóban haladnak, több mint hat évbe telik, mire Port-au-Prince-ben eltakarítják a törmeléket. Ennélfogva önmagában is politikai projektről van szó, és a Bizottságnak részt kell vennie ebben.
<P>
Másik prioritás az irányítás, és örömömre szolgál, hogy az Európai Unió jelentősen hozzájárul az országnak nyújtott költségvetési támogatáshoz. Növelnünk kell ezt a pénzügyi erőfeszítést, mivel ez az egyetlen útja annak, hogy helyreállítsuk Haiti és a haiti nép helyzetét. Az alapvető közszolgáltatások - mint az egészségügy és az oktatás - szintjén látható, hogy mennyire rászorulnak a civil szervezetek tevékenységére. Nem háríthatunk azonban minden közszolgáltatást a civil szervezetekre.
<P>
Mindenekelőtt fokoznunk kell a választások gyors megszervezésének és lebonyolításának támogatását, ami reményeim szerint lehetővé tenné a korrupt politikai elit leváltását. Jelenleg egy állítólag 20 családból álló oligarchia megakadályoz minden gazdasági fejlődést, mert ellenőrzi a kereskedelmet, de ugyanakkor nem tesz semmit az ország termelő kapacitásának fejlesztéséért.
<P>
Végül meg kell adnunk Haitinak azokat az erőforrásokat, amelyek révén kilábalhat a függőségből, ami már a földrengés előtt is meggyengítette. Felhívom tehát az európai intézményeket, hogy állítsanak fel következetes prioritásokat, és nyújtsanak megbízható támogatást a közszolgáltatások felállításához, ami mellett határozott kötelezettséget vállal a jövőbeli haiti kormány.
<SPEAKER ID="610" NAME="James Nicholson" AFFILIATION="ECR">
Tisztelt elnök asszony! Abban a megtiszteltetésben volt részem, hogy szeptemberben Rivasi asszonnyal együtt vezethettem az AKCS haiti küldöttségét. Elmondtam akkor, hogy egyáltalán nem voltam felkészülve arra, amit ott tapasztaltam.
<P>
Több dologról kívánok szólni ma este. Az egyik, hogy a humanitárius segítségnyújtásról haladéktalanul át kell térnünk az újjáépítésre. Ez az a pont, ahol nincsen előrelépés. Nagyon szép dolgok hangzottak el ma este, de ezek további segítség nélkül nem lehetségesek.
<P>
Nagyobb nyomást kell gyakorolnunk azokra, akik a támogatás biztosítására tettek ígéretet, és a gyorsabb előrelépés érdekében nyomást kell gyakorolnunk a Clinton által irányított újjáépítésre és az ENSZ-re is. Erre egyértelműen szükség van.
<P>
A biztos szavait hallgatva igazat adok neki. Politikai stabilitásra van szükségünk. Remélem, és imádkozom azért, hogy létrejöjjön a politikai stabilitás, de nem vagyok biztos abban, hogy sikerülni fog.
<P>
Azt láttam, amikor ott voltunk - és ezt határozottan kérem jegyzőkönyvbe venni -, hogy a haiti nép nagyon büszke nép. Csodálatos nép. Michèle Rivasival együtt néztük, ahogyan reggel 6 órakor ragyogó arccal kilépnek sátrukból, a tiszta gyermekeikkel együtt. Csodálatos és mosolygós emberek... azon csodálkoztunk, hogyan képesek mosolyogni.
<P>
Azt is kérem jegyzőkönyvbe venni, hogy elismeréssel adózom a civil szervezeteink számos tagjának, akik életüket kockáztatják, valamint a bizottsági munkatársainknak, akiknek már ott tartózkodásunk során kifejeztem tiszteletemet. Kiváló munkát végeznek, és ne feledjük, hogy ezek az emberek naponta kockáztatják az életüket azért, hogy segítsenek Haiti népén. Nem szabad megfeledkeznünk Haiti népéről. Dolgoznunk kell Haiti népéért, és segítenünk kell Haiti népét. Ha ehhez még tízszer vissza kell jönnünk a tisztelt Házba, akkor visszajövünk.
<SPEAKER ID="611" NAME="Cristian Dan Preda" AFFILIATION="PPE">
(RO) Tisztelt elnök asszony! 2010. január 12-én a haiti állam a szó szoros értelmében a földdel lett egyenlő, amint azt már számos képviselőtársam említette. Ma, a borzasztó földrengés után egy évvel az ország még mindig újjáépítésre vár. A nehézségeket időközben tovább fokozta a kolerajárvány és a választások, mindez csak bonyolított a helyzeten.
<P>
Port-au-Prince pillanatnyilag nem más, mint óriási menekülttábor. A haiti lakosság csak a humanitárius szervezetek erőfeszítéseinek köszönhetően marad életben. Valóban hálával tartozunk ezeknek a szervezeteknek. Amint az ENSZ Haitiért felelős különmegbízottja kijelentette, Haiti a civil szervezetek köztársaságává vált. Meddig állhat azonban fenn ez a helyzet? Láthatjuk, hogy az egészségügyi helyzet katasztrofális, az oktatási rendszert feltétlenül újjá kell építeni, hogy a katasztrófa nyomainak eltüntetését ne is említsük. Mindehhez szükség van a haiti állam újjáépítésére. A földrengésen kívül pillanatnyilag az intézmények és a megfelelő irányítás hiánya okoz óriási problémát.
<P>
Az erőfeszítéseket tehát az állam képességeinek helyreállítására és a haiti demokrácia kiépítésére kell összpontosítanunk. Nagyon határozottan ki kell mondanunk, hogy hiteles, átlátható választási eljárás szükséges, aminek keretében februárban kerül sor a választások második fordulójára.
<P>
Végül annyit szeretnék mondani, hogy Haitit - engedelmükkel - máshogyan kell újjáépíteni. Azt értem "máshogy” alatt, hogy az újjáépítést úgy kell megvalósítani, hogy megelőzzük a hasonló katasztrófák ismételt bekövetkezését. Továbbá azt értem "máshogy” alatt, hogy az ország újjáépítése érdekében végzett munkánk során be kell vonnunk a helyi közösségeket. Úgy vélem, hogy az újjáépítési folyamat során konzultálnunk kell a haiti néppel, hiszen ők a fő érdekeltek.
<SPEAKER ID="612" NAME="Ricardo Cortés Lastra" AFFILIATION="S&amp;D">
(ES) Tisztelt elnök asszony, biztos asszony és biztos úr, hölgyeim és uraim! Nem akartam úgy kezdeni a felszólalásomat, hogy ne üdvözöljem a helyszínen dolgozó civil szervezeteket. Úgy gondolom, hogy dicséretre méltó munkát végeznek, és az értékeink legjavát, az emberiség értékeinek legjavát képviselik.
<P>
A haiti földrengés óta egy év telt el, itt az ideje, hogy növeljük a hatékonyságot. Sok olyan probléma van napirenden, amellyel sürgősen és késedelem nélkül foglalkoznunk kell. Ez nem kérdéses.
<P>
Az első probléma valószínűleg az elfogadható szennyvízkezelési rendszer kiépítése. Úgy vélem, ez a legfontosabb dolog, ami jelenleg életet veszélyezteti Haitin. Ha megoldottuk ezt a problémát, a lakhatás problémájával kell foglalkoznunk, sürgősen megoldva a földtulajdon problémáját.
<P>
Ezenkívül törvényes, demokratikus úton megválasztott kormányra van szükség, amely tárgyalóképes. Tudom, hogy nem egyszerű a helyzet, de jogszerű megbeszélés szükséges a haiti helyzet javításának felgyorsítása érdekében.
<P>
Egy másik jelentős probléma, amelyet már több képviselőtársam is említett: a törmelék, ami önmagában is komoly politikai problémát jelent. A jövőre is gondolnunk kell, hogy megkezdjük a hosszú távú oktatási stratégia kialakítását. Ami Haitin történt, valószínűleg nem történt volna meg, ha létezett volna közoktatási rendszer, és a gyermekekről úgy gondoskodtak volna, ahogyan kellett volna.
<P>
Nem csak a szegénységnek, hanem a függő helyzetnek is véget kell vetnünk.
<SPEAKER ID="613" NAME="Zbigniew Ziobro" AFFILIATION="ECR">
(PL) Tisztelt elnök asszony! Egy évvel ezelőtt borzasztó katasztrófa sújtotta Haitit: óriási erejű földrengés, ami 200 000 ember életét követelte, és aminek következtében 1 300 000 ember maradt fedél nélkül. Már egy éve tart a segítségnyújtási és újjáépítés támogatási akció. Kétségtelen, hogy óriási és nagyon bonyolult humanitárius akcióról van szó. A szigetországnak azonban nem csak anyagi és pénzügyi segítségre van szüksége, hanem a közigazgatási szerveinek újjáépítésére és politikai stabilitásra is, ami nélkül nem képes fejlődni. Ezt tetézte a nemrég kitört kolerajárvány, ami már több mint 3 500 emberéletbe került, és továbbra is emberek ezreit veszélyezteti. Haiti tapasztalata azt mutatja, hogy még a bőkezű adományok sem segítenek, ha nem elég célirányosak. Haiti esete el kell, hogy gondolkoztasson minket, és egyértelműen azt mutatja, hogy a jövőben esetlegesen bekövetkező természeti katasztrófák esetére hatékony nemzetközi segítségnyújtási rendszert kell létrehozni.
<SPEAKER ID="614" NAME="Ria Oomen-Ruijten" AFFILIATION="PPE">
(NL) Tisztelt elnök asszony, biztos asszony és biztos úr, hölgyeim és uraim! Amikor Haitira gondolok, az ország polgáraira gondolok, de azokra az európai polgárokra is gondolok, akik hihetetlen mennyiségű támogatást nyújtanak a haiti népnek. A humanitárius szervezetekre is gondolok, akik rendkívüli munkát végeznek. Elnök asszony, ez a történet eleje. Le kell vonnunk a következtetéseket, és véleményem szerint, három következtetést kell itt levonnunk.
<P>
Legelsősorban az egyeztetés kérdése. A humanitárius segítségnyújtás szakaszában nem volt igazán sikeres az egyeztetés, és ma kaptunk egy erről szóló jelentést. Az újjáépítés során jobban kell, hogy teljesítsünk. Ez a segítségnyújtás eredményességére is emlékeztet engem, mert az is összefügg az egyeztetéssel. Milyen további és sikeresebb akcióra kerülhet sor?
<P>
A második megjegyzésem a korrupcióra vonatkozik. Ha azt akarjuk, hogy Európa polgárai támogatást nyújtsanak, biztosítanunk kell, hogy azt megfelelően használják fel. Ezt akarjuk látni, akár a hatóság képviselői, akár egyszerű polgárok vagyunk. Mit tehetünk fokozottabb egyeztetés révén azért, hogy a korrupció ne telepedjen rá ezekre a rendszerekre?
<P>
A harmadik megjegyzésem, elnök asszony, a politikai szempont. Politikai stabilitás és határozott közigazgatás nélkül egyáltalán nem fog előre haladni ez a fenntartható újjáépítés. Túl vagyunk a választások első fordulóján, amit továbbra is vita övez. Meg szeretném kérdezni, hogy az Amerikai Államok Szervezetével egyeztetést folytatva milyen haladást érünk el az elkövetkezendő választások sikeres lebonyolítása érdekében? Európaiakként kötelezettséget vállaltunk Haiti rövid távú megsegítéséért, és úgy vélem, továbbra is szolidaritást kell mutatnunk.
<SPEAKER ID="615" NAME="Edite Estrela" AFFILIATION="S&amp;D">
(PT) Tisztelt elnök asszony, biztos asszony és biztos úr, hölgyeim és uraim! A földrengés az egyik legsúlyosabb humanitárius válságba sodorta Haitit: halottak és sebesültek ezrei, hajléktalanok milliói és rendkívüli mértékű károk jelentik a következményeket. A nemzetközi közösség sok mindent ígért, de eddig keveset teljesített ebből, és érthetetlen, hogy az Európai Unió jóakarata és a civil szervezetek munkája ellenére miért halad ilyen lassan az újjáépítés.
<P>
A helyzet tovább romlott a kolerajárvány kitörése miatt, és a választásokat követő politikai bizonytalanság hallatlan erőszakhoz vezetett, amelynek elsősorban nők és gyermekek estek áldozatul. Az Európai Uniónak továbbra is segítenie kell az újjáépítést, és javítania kell a haiti lakosság veszélyeztetett csoportjainak humanitárius helyzetét, ugyanakkor részt kell vállalnia a hosszú távú katasztrófa-megelőzési kapacitás megerősítésében.
<P>
Ennélfogva örömmel fogadom a Bizottság által nemrég előterjesztett javaslatokat egy, a katasztrófákra adott uniós válasz létrehozására, aminek keretében többek között létrejönne a tagállamok vészhelyzet kezelő szervezeteinek önkéntes csoportja, valamint válságtervek kidolgozására kerülne sor, továbbá a humanitárius segítséget nyújtó válságközpontokat a polgári védelemmel összevonva létrejönne egy európai válságkezelő központ, amely a vészhelyzeteket figyelné, korai előrejelzést adna és koordinálná az Európai Unió vészhelyzetre adott válaszát.
<SPEAKER ID="616" NAME="Jarosław Leszek Wałęsa" AFFILIATION="PPE">
(PL) Tisztelt elnök asszony! Majdnem egy év telt el a Haitinak nyújtott humanitárius segítségnyújtás és az ország újjáépítésének koordinálásáról folytatott, előző vitánk óta. Ma tehát egyfajta áttekintést végzünk, és nyilvánvaló a következtetés: egy év telt el a tragédia óta, és még mindig nő az áldozatok száma. Két egyformán fontos kérdést kell itt hangsúlyoznunk, amelyek fontosabbak, mint az új házak és az új utak építése. Először is a tisztelt Háznak hangosan és egyértelműen fel kell hívnia a szexuális zaklatás terjedésének haladéktalan megállítására. Forrásaink szerint a földrengést követő néhány napban 250 nőt és lányt erőszakoltak meg, és a helyzet egyre romlik. Fokozódik az ilyen jellegű erőszak. Legfőbb ideje, hogy megvitassuk ezt a szégyenletes témát, foglalkozzunk ezzel az embertelen jelenséggel, és eredményesen szembeszálljunk a Haitin folyó szexuális zaklatásnak.
<P>
A második probléma a kolerajárvány, ami már említésre került. A fertőzések száma csökkent, de ez természetesen az évszaktól is függ. Furcsa és zavaró tendencia, hogy egyes emberek úgy tesznek, mintha kolerásak lennének. Ezt nehéz elhinnünk, mivel mi a kényelmes ágyunkban alszunk ma éjjel, de ezeknek az embereknek sokkal kellemesebb egy éjszakát a kórházban tölteniük, mint saját otthonaikban, amelyek pusztán egyszerű menedékek. És arról sem szabad megfeledkeznünk, hogy az évszakváltással biztosan fokozódni fog a kolerajárvány. Ezért kell erre figyelnünk, és ezért kell különösen ezeken a körülményeken javítanunk.
<SPEAKER ID="617" NAME="Seán Kelly" AFFILIATION="PPE">
Tisztelt elnök asszony! Azt tartja a mondás, hogy "segíts magadon, Isten is megsegít”, az Európai Unió azonban ennél ténylegesen tovább megy, mivel az Európai Unió megsegíti azokat, akik nem segítenek magukon, különösen Haiti tekintetében, ahol korrupt a kormány - amint arra Deva úr és mások rámutattak -, és úgy tűnik, nem aggódik saját népéért. Ennek ellenére fontos, hogy az ENSZ-szel, a civil szervezetekkel és másokkal együttműködésben tovább folytassuk ezt a hasznos munkát. Tudom, hogy Denis O'Brien, az egyik legsikeresebb ír üzletemberünk, kulcsszerepet játszik ebben.
<P>
Mindez azonban csepp a tengerben ahhoz képest, amit akkor érhetnénk el, ha megfelelően működő kormány létezne. Tehát hangos és egyértelmű üzenetet kell küldenünk a haiti kormánynak, miszerint vagy "összeszedi magát” vagy - remélhetőleg - hozzáértőbb kormány veszi át a helyét, és akkor valódi előrelépést tapasztalhatnánk.
<SPEAKER ID="618" NAME="Monika Flašíková Beňová" AFFILIATION="S&amp;D">
(SK) Tisztelt elnök asszony! Habár fokozatosan enyhíthetők és elháríthatók a pusztító földrengés következményei, a lakosok még mindig súlyos problémákkal küzdenek. Nincsen elég ivóvíz, élelmiszer és más alapvető cikk. Napi problémák és nehézségek merülnek fel. A helyzetet tovább súlyosbítja a demokratikus értékeket nem ismerő, bizonytalan kormány és a kolerajárvány, a fokozódó bűnözés, az emberrablás, valamint a nők és gyermekek megerőszakolása.
<P>
Lépéseket kell tehát tennünk e megdöbbentő cselekmények visszaszorítása érdekében. Az európai intézményeknek további erőfeszítéseket kell tenniük a katasztrófa következményeinek enyhítése érdekében. 2011-ben összetett feladatok megoldására kell koncentrálni a támogatást, különös tekintettel a lakóház-rekonstrukcióra, a közösségek alapvető szükségleteinek kielégítésére és az ideiglenes táborokban uralkodó helyzet stabilizálására.
<P>
Ugyanakkor meg kell próbálni megvalósítani a hosszú távú célkitűzéseket, mint amilyen a közintézmények, helyi hatóságok, iskolák, kórházak stb. felállítása.
<SPEAKER ID="619" NAME="Ilda Figueiredo" AFFILIATION="GUE/NGL">
(PT) Képviselőcsoportom ismételten szolidaritásáról biztosítja Haiti lakosait: az egy évvel ezelőtti földrengés és a nemrég kitört kolerajárvány áldozatait. Sürgős szükség van további segítségre, további segítséget igényel az egy évvel ezelőtti tragédia és a nemrég kitört betegség által sújtott lakosság. Elfogadhatatlan, hogy a támogatás egy része még mindig nem érkezett célba. A jóváhagyott támogatást különösen az Európai Uniónak kellene nyomon követnie. Az Európai Uniónak ezenkívül figyelemmel kellene kísérnie az egyes régióbeli országok részéről megnyilvánuló szolidaritás példaértékű fellépéseit is. Kuba esetét hangsúlyoznám, amelynek kormánya orvosokat és szakképzett személyzetet küldött, akik már több mint 50 000 embert kezeltek kolerával. Kiemelném azonban, hogy a Bolivarista Szövetség Amerikánk Népeiért (ALBA) is támogatást nyújt mind pénzügyi, mind energiaellátási, mezőgazdasági és élelmezési szempontból.
<P>
Pozitív dolog lenne, ha az Európai Unió figyelembe venné ezt, és aktívabb szerepet töltene be. Sürgősen meg kell hozni valamennyi intézkedést Haiti újjáépítésének felgyorsítása és lakossága életkörülményeinek javítása érdekében, de ragaszkodunk a szuverenitás és a területi épség tiszteletben tartásához, amit megérdemel a bátor és nemes haiti nép.
<SPEAKER ID="620" NAME="Elena Băsescu" AFFILIATION="PPE">
(RO) Tisztelt elnök asszony! Egy évvel a Haitin pusztító földrengés után még mindig nincsen bizonyítéka az újjáépítési folyamat eredményeinek. Az, hogy holtpontra jutottak a dolgok, elsősorban annak tulajdonítható, hogy a haiti állam képtelen saját erőforrásaiból biztosítani az alapvető közszolgáltatásokat. Hiányzik a politikai akarat, és a haiti hatóságok nem hajtják végre az ország újjáépítését célzó határozatokat.
<P>
Ez jelentős mértékben akadályozza a Haiti újjáépítéséért felelős ideiglenes bizottság működését, amely testület feladata, hogy hatékony módon kezelje a nemzetközi közösség által biztosított erőforrásokat. Ez a helyzet mindaddig fenn fog állni, amíg ki nem alakul a politikai stabilitás az országban, és ki nem neveznek egy hatékony kormányt. Ezért gondolom úgy, hogy az Európai Uniónak minden tőle telhetőt meg kell tennie a törvényes és átlátható választási eljárás támogatása érdekében. A politikai válságnak csak úgy vethetünk véget, ha biztosítjuk a választások februárra kitűzött második fordulójának megfelelő lebonyolítását.
<SPEAKER ID="621" NAME="Janusz Władysław Zemke" AFFILIATION="S&amp;D">
(PL) Tisztelt elnök asszony! Szeretném, ha pontosan értenék, mit akarok mondani. Nincsen semmilyen komoly fenntartásom a Haitinak nyújtott uniós támogatással szemben. Az Európai Unió biztosan óriási anyagi segítséget nyújt Haitinak, és meglepőnek tartom, hogy más országok nem nyújtanak hasonló mértékű támogatást.
<P>
Emlékeztetni kívántam Önöket, hogy fenntartásaink voltak az Európai Unió közvetlenül a katasztrófát követő fellépései miatt. Az Európai Unió túl lassan reagált, és nyilvánvalóan nem koordinálta megfelelően a humanitárius segítségnyújtást. Meg szeretném kérdezni, hogy az Európai Bizottság milyen következtetéseket vont le az akkori támogatás lassú üteméből. Úgy vélem, hogy nagyon fontos kérdésről van szó, hiszen egyesek számára élet-halál kérdése, hogy időben érkezzen a segítség.
<SPEAKER ID="622" NAME="Peter Jahr" AFFILIATION="PPE">
(DE) Tisztelt elnök asszony, biztos asszony és biztos úr! Haiti esete világosan megmutatja, hogy a valódi katasztrófákat az ember okozza. A nemzetközi közösség és az Európai Unió különösen is készen áll arra, hogy segítsen. Nem a pénz jelenti a problémát, hanem a bizonytalan politikai körülmények. Jelenleg egyik nemzet sem igazán kész korrupt politikai rendszert pénzelni. A következő kérdést szeretném tehát feltenni a Bizottságnak: természetesen továbbra is támogatnunk kell Haitit, de a politikai infrastruktúrára is különös figyelmet kell fordítanunk. Amíg nincsen működő kormányzati rendszer és működő igazgatás, a meglévő segélyszervezeteket kell igénybe vennünk, mert egyszerűen nincsen más alternatíva.
<SPEAKER ID="623" NAME="Kristalina Georgieva">
a Bizottság tagja. - Tisztelt elnök asszony! Őszintén megköszönöm a parlamenti képviselők ma esti megjegyzéseit. Zárásképpen öt dologról szeretnék szólni.
<P>
Először is határozottan egyetértek valamennyi felszólalóval, akik az irányítás hiányát jelölték meg azon problémákat leginkább meghatározó tényezőként, amelyekkel Haitinak ma szembe kell néznie. A földrengést követően is az volt az első benyomásom, és továbbra is az, hogy nem a súlyos földrengés Haiti legnagyobb problémája. Az jelenti a legnagyobb problémát, hogy sok éven át olyan rosszul kormányozták az országot, hogy gyakorlatilag nem maradt semmilyen szociális és kormányzati struktúra, ami segítené a haiti népet, és ez jócskán megrendíti a haiti nép saját kormányába vetett bizalmát.
<P>
Nagyon élénken emlékszem arra, hogy amikor ott jártam, valamennyi haiti, akivel beszéltem, egyöntetűen ugyanazt mondta: "Ne adjanak pénzt a kormánynak!” Most a humanitárius oldalon nem pénzt adunk, hanem közvetlen támogatást. Elgondolkodtató azonban, hogy mennyi időbe telik Haiti újjáépítése: nagyon sok időbe fog telni, mert az intézményi infrastruktúra kialakítása nélkül nem fog megtörténni.
<P>
Ezek után a második megjegyzésem, hogy a haiti társadalom olyan pozitív jellemzőkkel is bír, amelyek segítettek a haiti embereknek a túlélésben: a személyes kitartásuk és a közösségeik kitartása. Találkoztam olyan együtt élő emberekkel, akik együtt vesztették el otthonaikat, együtt költöztek táborokba, és a táborokban megszervezték egymás támogatását: van, aki a gyermekek gondját viseli és valamilyen rögtönzött oktatást tart nekik, mások munkalehetőség után néznek, megint mások - tulajdonképpen a nők - feladata, hogy mindenki számára főzzenek. Ez a kitartás az, ami valamelyes reményt ad arra, hogy van jövője Haitinak.
<P>
Ez elvezet a harmadik gondolathoz: a Haitinak szánt támogatási programjainknak figyelembe kell venniük, hogy az ország mivel rendelkezik, és mivel nem rendelkezik. Ez okból a humanitárius oldalon hangsúlyozzuk a készpénz ellenében végzett munkát, az utalványokat, olyan újításokat, mint vetőmag és szerszámok juttatása a közösségnek, hogy az emberek tényleg fokozottan tudjanak saját magukra támaszkodni.
<P>
Negyedsorban hálás vagyok a Haiti esetéből levont következtetésekre vonatkozó megjegyzésekért. Azzal nem értek egyet, hogy lassan reagáltunk: az Európai Unió 24 órán belül megkezdte a segítségnyújtást. Azzal azonban egyetértek, hogy javítani lehet a koordináláson, és hogy feltétlenül szükséges, hogy szervezetten felkészüljünk egy esetleges katasztrófára. Erre vonatkozóan örülünk annak a megjegyzésnek, miszerint a Haiti esetéből levont következtetések alapján valóban az európai vészhelyzet-reagálási képesség létrehozásának és az európai katasztrófakezelő központ révén történő, szorosabb egyeztetés irányában mozdultunk el.
<P>
Hadd térjek át az utolsó megjegyzésre, a humanitárius oldalon történő kitekintésre. Mi az, ami igazán aggaszt minket? Tulajdonképpen a védelem, különösen a nők védelmének kérdése, valamint az ahhoz nyújtott támogatás növelése, hogy megbirkózzunk a táborokban rekedt, elsősorban nők által vezetett háztartások tragédiájával. Biztosíthatom Önöket, hogy az idén és a következő pénzügyi évben is hangsúlyozottan fogunk gondoskodni arról, hogy napirendre kerüljön a védelem kérdése, és hogy az Európai Unió az emberek segítségére siessen.
<P>
Befejezésképpen megköszönöm mindenkinek a megjegyzéseit, különösen azoknak, akik elismerően szóltak arról az áldozatos munkáról, amit a humanitárius segélyszervezetek munkatársai végeznek Haiti népének érdekében.
<SPEAKER ID="624" NAME="Andris Piebalgs">
a Bizottság tagja. - Tisztelt elnök asszony! Mindenekelőtt meg szeretném köszönni a tisztelt Ház képviselőinek szolidaritását és támogatását. A politikai dimenzióval kezdem. Biztosan nem egyszerű a helyzet Haitin, de a főképviselő szoros figyelemmel kíséri azt, és megad minden szükséges diplomáciai támogatást a stabilitás biztosításához. Az elnöki választások második fordulója - amennyiben nem kíséri azt erőszak - hozzá fog járulni a hitelesség helyreállításához, és ennek érdekében mi is megteszünk valamennyi szükséges diplomáciai erőfeszítést, de a diplomáciai erőfeszítések nem mindig járnak azonnali eredménnyel.
<P>
Néhányan említést tettek Baby Doc felbukkanásáról. Elmondhatjuk, hogy habár mindenki szabadon mozoghat, ez valóban nem a legjobb jele az egész politikai folyamatnak. Ez azonban nem vezethet minket félre. Úgy gondolom, hogy Haitin létezik egy egészséges politikai mag, amelyben hinnünk kell. Reméljük, hogy a parlamenti választások során megválasztott emberek és az elnök rendelkezni fognak az ország újjáépítésének irányításához szükséges képességekkel.
<P>
A második dolog, amit hangsúlyozni kívánok: a fejlesztés koordinálása során nehéz választás előtt állunk. Az egyik választási lehetőség, hogy valami nagyon látványosat teszünk, ami nem jár strukturális változással. Nem okozna problémát, hogy orvosok ezreit küldjük az Európai Unióból, vagy hogy az Európai Unió nevében új egyetemet építsünk. Nagyon látványos lenne, és mindenki elismerően bólogatna. Mi legyen azonban a közbiztonság hiányával? Ilyen nehéz körülmények között a kormányon keresztül finanszírozzuk a biztonságot. Ha tehát hozzájárulunk a biztonság finanszírozásához, azt az Európai Unió finanszírozza. Látványos intézkedés? Nem igazán, mert nincsen rajta az Európai Unió címkéje, de véleményem szerint határozottan hozzájárulunk az ország stabilitásához.
<P>
Másik kérdés, hogy mibe fektessünk pénzt. A lakóház-rekonstrukció lenne a legegyszerűbb politikai választás, de milyen segítséget jelent, ha az országrészek nincsenek egymással összekötve, ha nincsen infrastruktúra? Az infrastruktúra pedig hatalmas beruházást igényel. Egy kilométernyi közút megépítése durván 1 millió USD összegbe kerül, és Haitin még ennél is drágább, mert a fenntartást is figyelembe kell venni, és az út mentén élő, helyi közösségeket is segítenünk kell. Tehát jelentős költségekről van szó. Haiti képtelen lesz ennyit beruházni. Elég furcsa, hogy Haitin mi vagyunk az egyetlenek, akik részt veszünk a közúti infrastruktúra kiépítésében. Rendes körülmények között sok más ország is részt vesz a közúti infrastruktúra kiépítésében, de Haitin mi vagyunk az egyetlenek, akik ehhez támogatást nyújtunk. Nehéz a választás, de hiszem, hogy elősegíti az országban a strukturális változásokat.
<P>
Az utolsó téma, amiről nemigen volt szó a mai napon: a kötelezettség-vállalás és a pénzalapok kifizetésének üteme. Az alapokat a megfelelő célra kell felhasználni, és időbe telik a költségvetési támogatás. Nem úgy mennek a dolgok, hogy a kormány megadja a bankszámlaszámát, és mi egyszerűen utaljuk a pénzt. Nem. Ellenőrizzük a számlát, tudjuk, hova mennek a kifizetések, tehát egyfajta eljárásról van szó. Az ember nem küldhet hirtelen 1,2 milliárd eurót egy számlára abban reménykedve, hogy minden rendben lesz. Az adófizetőinkkel szemben is felelősséggel tartozunk. Ugyanezek a megfontolások érvényesek a közutakra is: tendert kell kiírnunk, átlátható módon kell azt lebonyolítanunk, és ez időbe telik. Úgy vélem, azonban, hogy jogosan fordítunk erre időt, mert ha egyetlen esetben is visszaélnek a Haiti újjáépítéséhez nyújtott támogatással, az elég ahhoz, hogy az európai polgárok szemében lejárassuk az ügyet. Biztosíthatom Önöket arról, hogy erre vonatkozóan is megteszünk minden szükséges lépést.
<P>
Még egyszer köszönöm a támogatásukat. Nagyon hasznos és reményt keltő vita volt, és feltétlenül azon leszünk, hogy sikert érjünk el a ma említett kérdésekben.
<SPEAKER ID="625" NAME="Elnök">
Hat, az eljárási szabályzat 110. cikkének (2) bekezdésével összhangban előterjesztett állásfoglalásra irányuló indítványt kaptam.
<P>
A vitát lezárom.
<P>
A szavazásra 2011. január 19-én, szerdán kerül sor.
