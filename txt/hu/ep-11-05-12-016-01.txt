<CHAPTER ID="016-01">
1. Srí Lanka: az ENSZ-jelentés nyomon követése (vita) 
<SPEAKER ID="285" NAME="Elnök">
A következő napirendi pont a Srí Lankával kapcsolatos hat állásfoglalási indítványról szóló vita.
<SPEAKER ID="286" NAME="Paul Murphy">
szerző. - Elnök úr! Abban a brutális háborúban, amelyet a Srí Lanka-i kormány folytat a tamil kisebbség ellen, néhány hét alatt legalább 40 000 tamilt öltek meg, és több százezret hevenyészve felállított börtöntáborokban tartottak fogva. Az ENSZ-jelentés végre nyilvánosan elismeri a tamil nép sérelmére elkövetett bűnöket. Sajnálatos módon nem lehetnek illúzióink afelől, hogy a jelentés változtat majd a Srí Lanka-i tamilok helyzetén.
<P>
A jelentés közzététele másnapján azt a hírt kaptuk, hogy az ENSZ főtitkára kizárólag akkor indít nemzetközi vizsgálatot, ha a Srí Lanka-i kormány jóváhagyja azt, vagy ha egy nemzetközi fórum - például az ENSZ Biztonsági Tanácsa - kéri a vizsgálatot. Ismerve a Srí Lanka-i kormányt, nyilvánvaló, hogy semmiféle nemzetközi vizsgálatot nem fog jóváhagyni. Ez ismételten rávilágít arra, hogy kampányt kell folytatni azért, hogy valóban független vizsgálatot indítsanak a háborús bűnök ügyében, és hogy a Rajapaksa-rezsimet felelősségre vonják.
<P>
Május 18-án az egész világon számos csoport - többek között a Tamil Szolidaritás mozgalom (Tamil Solidarity) - szervez tiltakozást e véres háború második évfordulóján. A szingaléz és a tamil embereknek együtt kell küzdeniük azért, hogy ezt a rezsimet megdöntsék, és harcolniuk kell a tamil anyanyelvű emberek önrendelkezéshez való jogáért.
<SPEAKER ID="287" NAME="Geoffrey Van Orden">
szerző. - Elnök úr, elegendő a nyitó megjegyzéseket hallani ahhoz, hogy megértsék: miért tartom igen sajnálatosnak azt, hogy ma erről a kérdésről vitázunk. Ezzel a kérdéssel a tamil diaszpóra szélsőséges elemei foglalkoznak intenzíven: ugyanazok az emberek, akik politikai tevékenységükkel - és gyakran bűncselekményekből szerzett bevételekkel - éveken át támogatták az LTTE terrorista kampányának működését.
<P>
Természetesen az LTTE kampány utolsó szakaszai szörnyűek voltak. Az ENSZ Darusman-jelentése (amely a jelenlegi vita ürügye) egyértelműen kimondja, hogy az utolsó időszakaszban az LTTE a civil lakosságot élő pajzsként használta, egyre több a civilt - többek közt gyermekeket - sorozott be erőszakkal, kivégzett civileket, akik megkísérelték elhagyni a veszélyes zónát, és tüzérségi fegyvereket vetett be menekültek, valamint civil létesítmények, például kórházak közelében. Mindez nem igazolja azt, hogy civil célpontok ellen gránátokat vetettek be, de ugyanakkor kontextusba helyezi a történteket, és világosan mutatja, hogy ki okolható a történtekért.
<P>
Vannak, akik - ahelyett, hogy egyesítenék Srí Lanka népeit - továbbra is a gyűlöletre és a megosztásra épülő kampányt folytatnak. A Darusman-jelentést fegyvernek tekintik e kampány során, és csak annyi a céljuk, hogy Srí Lanka-i kormányt felelősségre vonják.
<P>
Ez a megközelítés rosszindulatú és kontraproduktív. A Srí Lanka-i kormány és a Bizottság létrehozta az LLRC-t, amely kivizsgálja az emberi jogokkal kapcsolatos vádakat. Tegyünk meg minden tőlünk telhetőt támogatásukra és a Srí Lanka-i emberek támogatására, ahelyett, hogy támadnánk őket.
<SPEAKER ID="288" NAME="Véronique De Keyser" LANGUAGE="FR">
Elnök úr! Már a legelső szavakból látjuk mindannyian, hogy két nézet képviselőinek élénk vitája elé nézünk.
<P>
Szeretném elmondani, hogy képviselőcsoportom egyik nézetet sem vallja, hanem egyszerűen az igazság és a megbékélés pártján van. Úgy hiszem, hogy igazságszolgáltatás nélkül a Srí Lankához hasonló országokban nem lesz megbékélés, és sok olyan ország van, amely hasonló esetekben szörnyű háborúkon ment keresztül.
<P>
Nos, mit tartalmaz ez az ENSZ-jelentés, amelyre Van Orden úr hivatkozik? Egyszerűen csak megismétli a tényeket és a nemzetközi igazságszolgáltatás olyan mechanizmusának alkalmazására szólít fel, amelyről tudjuk, hogy a kormánynak kell jóváhagynia. Ez a legkevesebb. Hogyan szeretnénk elérni a megbékélést? Mindkét oldalon, Van Orden úr, nem csak a tamil oldalon. Mindkét oldal követett el bűnöket, mindkét oldal felelős. Mindkét oldal számára igazságot kell szolgáltatni.
<P>
A jelentés azt is kimondja - és ezt sajnálom -, hogy az említett békéltető bizottság által folytatott vizsgálat nem eléggé magas színvonalú. Végül szeretném hozzátenni: attól tartok, hogy egy nemzeti igazságszolgáltató szerv nem fogja tisztázni a tényeket. Ezért egyszerűen (és mindkét oldal áldozatainak nevében), azt mondom, hogy a Parlament csakis támogathatja a jelentést annak érdekében, hogy lássuk a tényeket és igazságosabb megoldást találjunk. Ezt szerettem volna ma elmondani. Nem használom fel a rendelkezésemre álló időt: lényegében ennyit szerettem volna Önöknek mondani.
<SPEAKER ID="289" NAME="Thomas Mann" LANGUAGE="DE">
Elnök úr! Februárban Srí Lankán jártam a dél-ázsiai országokkal fenntartott kapcsolatokért felelős bizottsággal. Tartózkodásunk során tapasztaltuk azt a hatalmas erőfeszítést, amellyel megpróbálják enyhíteni a 25 éves polgárháború következményeit. Az Európai Unió, az Egyesült Nemzetek Szervezete és nem kormányzati szervezetek segítséget nyújtanak a taposóaknák felszedésétől kezdve (ezt a HALO Trust végzi) a tamilok korábbi otthonukba történő visszatelepítéséig. Felszólítjuk a kormányt arra, hogy reagáljon pozitívan az ENSZ szakértői csoportjának javaslataira, amelyek rávilágítanak a szingalézek és az LTTE által elkövetett háborús bűnökre és az emberiesség elleni bűnökre.
<P>
Biztató jel, hogy kormány felállított egy bizottságot, amely a megbékélés érdekében tevékenykedik, meghatározza a joghatóságot, megoldja a nyelvi problémákat és foglalkozik azokkal a katonákkal, akik a frontvonalon harcoltak. Az együttműködésre való következetes hajlandóság, a kisebbségek integrációjának szándéka és a nemzetközi jogi normák fenntartásának biztosítása képezi az alapját egy olyan ország fejlődésének, amelynek - ha megszabadul az erőszaktól és a félelemtől - valóban van jövője.
<P>
Határozattan kérjük az EU főképviselőjét, hogy támogassa az ilyen jellegű erőfeszítéseket.
<SPEAKER ID="290" NAME="Anneli Jäätteenmäki">
szerző. - Elnök úr! A Srí Lanka-i konfliktus véget ért, de számos kérdés maradt megválaszolatlanul. Egy konfliktus vége nem jelenti szükségszerűen azt, hogy az el is felejtették.
<P>
A győzelem nem azonos a békével. Időre, erőfeszítésre és mindenekelőtt elkötelezettségre és erős akaratra van szükség ahhoz, hogy a konfliktus okozta sebek begyógyuljanak. A megbékélésre mindenképpen szükség van. Az igazságszolgáltatás elengedhetetlen feltétele az újrakezdésnek. Ezért a Srí Lanka-i kormánynak azonnal el kell kezdenie a nemzetközi humanitárius és emberi jogok megsértésének eseteinek vizsgálatát.
<P>
A vizsgálatot mindkét fél esetében el kell végezni. Azok a nemzetközi egyezmények, amelyeket Srí Lanka is aláírt, megkövetelik e jogok feltételezett megsértéseinek kivizsgálását és a felelősek elleni büntetőeljárást. Csakis a nyitott, pontos vizsgálattal és az igazságszolgáltatással érhető el az, hogy Srí Lanka-i emberek be tudják gyógyítani a hosszú és nehéz konfliktus okozta sebeiket, és békében élhessenek.
<P>
Az ALDE képviselőcsoport örömmel fogadja Ban Ki Mun ENSZ-főtitkár jelentését és Srí Lankával kapcsolatos kezdeményezését. Teljes mértékben támogatjuk az ENSZ javaslatait.
<SPEAKER ID="291" NAME="Heidi Hautala">
szerző. - Elnök úr! 2009. május 23-án az ENSZ főtitkára, Ban Ki Mun és Srí Lanka elnöke, Rajapaksa közös nyilatkozatot írt alá, amelyben Srí Lanka beleegyezett abba, hogy garantálja a 2009 májusában véget ért háború során elkövetett háborús bűnökkel és emberiesség elleni bűnökkel vádolt személyek felelősségre vonását.
<P>
Mivel ezt a megállapodást nem tartotta tiszteletben a Srí Lanka-i kormány, az ENSZ főtitkára kijelölt egy szakértői csoportot, amelynek feladata az, hogy tanácsot adjon az elszámoltathatósági folyamat lehetséges változataival kapcsolatban. A nemrégiben közzétett jelentés megalapozottan teszi a megállapítást, hogy a kormányerők és a Tamil Eelam Felszabadító Tigrisei (LTTE) nem tartották tiszteletben a nemzetközi jog normáit. A jelentés hangsúlyozza annak fontosságát, hogy mindkét oldalt el kell számoltatni.
<P>
A Srí Lanka-i kormány azzal dobta félre a szakértői csoport jelentését, hogy az jogszerűtlen és elfogult. Úgy vélem, hogy ez objektív indok a további vizsgálatkora. Amikor a nemzetközi emberi jogi szervezetek hiteles és jogszerű munkájának hitelét megkérdőjelezik, akkor a Parlamentnek fel kell lépnie a nemzetközi jog védelmében. A háborús bűnök - függetlenül attól, hogy hol követik el azokat - nem maradhatnak büntetés nélkül.
<SPEAKER ID="292" NAME="Eija-Riitta Korhola">
a PPE képviselőcsoport nevében. - (FI) Elnök úr! A Srí Lanka-i polgárháború 25 éven keresztül tartott, és a Tamil Tigrisek vereségével végződött. A háború utolsó szakaszai különösen véresek voltak: ezrek haltak meg az utolsó néhány hónapban.
<P>
Az ENSZ új jelentése szerint igen valószínű, hogy a Tamil Tigriseket és a kormánycsapatokat bűnösnek találják a nemzetközi humanitárius jog és az emberi jogok súlyos megsértésében - ezeket a bűncselekményeket a konfliktus utolsó szakaszaiban követték el. A Tamil Tigriseket azzal gyanúsítják, hogy menekülő civileket lőttek le. A kormány gránátokat vetett be civilek ellen. Mindkettő súlyos bűn, amelyet nem szabad figyelmen kívül hagyni. Ezért fontos, hogy az ENSZ objektív és nyílt vizsgálatot folytasson a kérdésben.
<P>
A Srí Lanka-i kormány sajnálatos módon nem engedi azt, hogy a vizsgálat a jóváhagyása nélkül folyjon, hacsak az ENSZ tagállamai nem támogatják azt egyhangúan. Rendkívül fontos, hogy Srí Lanka konstruktív hozzáállást mutasson és hajlandó legyen az együttműködésre. A megbékélési folyamat elengedhetetlen része a felelősségérzet. Az EU-nak támogatnia kell a Srí Lanka felelősségérzetének megerősítésére irányuló erőfeszítéseket.
<SPEAKER ID="293" NAME="Ana Gomes" LANGUAGE="PT">
Az ENSZ részére készített Darusman-jelentés következtetései felhívják a figyelmet több tízezer civil lemészárlására, a háborús bűnökre és az emberiesség elleni bűnökre, valamint egyéb szörnyű esetekre, amikor a humanitárius jogot sértették meg - ezeket a Tamil Eelam Felszabadító Tigrisei (LTTE) és a Srí Lanka-i kormány követte el.
<P>
A független vizsgálat elvégzése és a felelősök bíróság elé állítása nem politikai döntés, hanem a nemzetközi jog értelmében kötelezettség. A kormány által felállított békéltető bizottság nem felel meg a függetlenség legalapvetőbb kritériumainak. Ezért a nemzetközi közösségnek - ezen belül az Európai Uniónak és az ENSZ Biztonsági Tanácsának - feltétel nélküli segítséget kell felajánlaniuk a jelentés javaslatainak végrehajtása érdekében, és sürgősen lépéseket kell tenniük egy, a Srí Lanka-i kormány lépéseit felügyelő független nemzetközi mechanizmus bevezetésére, amelynek célja az, hogy garantálja a mindkét fél által elkövetett bűnök kivizsgálását és a Srí Lanka-i emberek számára biztosítsák az igazságszolgáltatást.
<SPEAKER ID="294" NAME="Izaskun Bilbao Barandica" LANGUAGE="ES">
Elnök úr! Szeretném támogatni az állásfoglalást, amely az emberi jogok megsértését és a háborús bűnöket tárgyalja, amelyeket Srí Lankán követtek el.
<P>
Az áldozatok felé kifejezzük szolidaritásunkat és elítéljük az erőszakot. Kulcsfontosságú, hogy emellett - tekintettel az aggályokra az igazságszolgáltatás függetlenségével kapcsolatban - előmozdítsunk egy, valamely független szerv által végzett komoly, objektív, átlátható vizsgálatot, annak érdekében, hogy a felelősök mindkét oldalon azonosíthatók legyenek és megkapják büntetésüket.
<P>
A háborús bűnök büntetlenségének véget kell vetnünk, ha azt akarjuk, hogy ezek a szörnyűségek a jövőben ne ismétlődjenek meg. Srí Lankán a civil lakosságot bombázták, és egyéb atrocitásokat is elkövettek.
<P>
Hetvennégy évvel ezelőtt hazámban Franco csapatai Guernica városát bombázták. A lakosság fele életét vesztette; az eseményt Picasso híres festményén örökítette meg. Guernica azóta a béke és az ellenállás egyetemes jelképe lett.
<P>
Azonban mindenki azt szeretné, ha a megbékélés felé haladnánk. Ezért ösztönözzük a Srí Lanka-i kormányt arra, hogy folytassa ezeket az eljárásokat annak érdekében, hogy megvalósulhasson a béke és az igazságosság - ebben támogatjuk, sőt, mi több, ilyen irányú nyomást gyakorlunk rá.
<SPEAKER ID="295" NAME="Karima Delli" LANGUAGE="FR">
Elnök úr! Az Egyesült Nemzetek Szervezetének április 11-én közzétett jelentése rávilágít azokra a háborús bűnökre és emberiesség elleni bűnökre, amelyeket Srí Lankán követtek el a Rajapaksa-kormány erői és a Tamil Tigrisek függetlenségi mozgalom között kialakult konfliktus során. A 2009 májusában és júniusában történt összecsapások során háborús bűnöket és emberiesség elleni bűnöket követtek el: több ezer civil vesztette életét. Elfogadhatatlan az, hogy a felelősek és a bűntettek kitervelői büntetlenül maradjanak. Rajapaksa úr kormánya minden tőle telhetőt megtett annak érdekében, hogy megakadályozza az ENSZ-jelentés közzétételét, mi több, a dokumentum következtetéseit is kétségbe vonja.
<P>
Srí Lankán nincs szabad sajtó: az újságírókat megfélemlítik és önkényesen fogva tartják. Az ellenzék legnagyobb internetes információs oldalához való hozzáférést blokkolták az igazságügyi hatóságok. A menekülttáborokhoz való hozzáférés jelenleg is rendkívül korlátozott, az Egyesült Nemzetek Szervezete számára is. A tamil kisebbség népirtás áldozata - egy olyan népirtásé, amelyet nem szabad a nevén nevezni. Sürgősen európai parlamenti megfigyelőket kell küldenünk Srí Lanka északi részére, hogy megtudjuk, mi is történik ott valójában és hogy megerősítsük a népek önrendelkezési jogának alapelvét.
<P>
(A felszólaló hozzájárul ahhoz, hogy az eljárási szabályzat 149. cikkének (8) bekezdésében meghatározott kék kártya eljárás értelmében kérdést intézzenek hozzá.)
<SPEAKER ID="296" NAME="Charles Tannock" AFFILIATION="ECR">
Elnök úr! A felszólalást francia nyelven hallgattam. A felszólaló a "génocide” szót használta, amelynek jelentése: népirtás, és amelynek specifikus jelentése van a nemzetközi jogban.
<P>
Ha a Srí Lanka-i kormánynak ilyen szándékai volnának, miért engedett volna szabadon a közelmúltban 200 000 tamil foglyot? Abszurd dolog a Srí Lanka-i kormányt népirtással vádolni. Remélem, hogy a képviselő visszavonja ezt az állítását.
<SPEAKER ID="297" NAME="Karima Delli" AFFILIATION="Verts/ALE">
(FR) Tannock úr, a szót metaforaként használtam, mindenekelőtt a jelenség leírására. Egyértelműen jeleztem azonban, hogy nem így nevezik. A tényeket meg kell állapítani. Mindenesetre azt, ami a tamil kisebbséggel történik, nem lehet egy vállrándítással elintézni.
<SPEAKER ID="298" NAME="Geoffrey Van Orden" AFFILIATION="ECR">
Elnök úr! Egy korábbi felszólaló említette, hogy szeretné, ha Srí Lankára egyfajta bizottság érkezne, amely megvizsgálná az eseményeket. Szeretném őt emlékeztetni arra, hogy a dél-ázsiai küldöttség nemrégiben járt Srí Lankán - és látom, hogy a küldöttség több tagjai itt ül most a Parlamentben. Kollégám, Mann úr, említette is a látogatást. Egyértelmű, hogy a felszólaló nem követi figyelemmel az itt folyó vitát. Küldtek embereket Srí Lankára, olyanokat, akik ismerik Srí Lankát, és tudják, mi folyik ott. Nem tudom, hogy Delli asszony honnan veszi ezeket az abszurd feltételezéseket.
<SPEAKER ID="299" NAME="Karima Delli" AFFILIATION="Verts/ALE">
(FR) Igaza van, járt már Srí Lankán küldöttségünk, és elismerem, hogy ez egy kiváló misszió volt, hiszen Ön is dolgozott rajta. Azonban mi is gyakorolhatunk nyomást, ami azt jelenti, hogy ezt a műveletet mindenképpen meg kell ismételnünk.
<SPEAKER ID="300" NAME="Marie-Christine Vergiat" LANGUAGE="FR">
Elnök úr! Srí Lanka konfliktus sújtotta ország. A polgárháború hivatalosan csaknem két éve véget ért, és jól tudjuk, hogy ez milyen körülmények között zajlott. Ebben az országban az Egyesült Nemzetek Szervezete csúfos kudarcot vallott. A nem kormányzati szervezetek által készített jelentések rendkívül negatívak. 2009 januárja és májusa között több ezer civilt öltek meg. Mindkét oldal követett el atrocitásokat, de láthatólag elfogadják azt, hogy a kormánypárti erők szándékosan bombáztak olyan zónákat, ahol a civil lakosság az ő bátorításukra keresett menedéket.
<P>
Azóta a Srí Lanka-i kormány azzal a céllal manőverezik, hogy tisztára mossa magát és hogy akadályozza azon személyek igazságszolgáltatáshoz való hozzáférését, akiket legalábbis háborús bűnök áldozatainak kell neveznünk. Azóta is megpróbálja alábecsülni a háborús övezetben élő civilek számát, és megfosztja őket minden humanitárius segélytől, beleértve az élelmiszert, az ivóvizet és az egészségügyi ellátást. A Tamil Tigrisek is felelősek e szörnyűségekért. Gyermekkatonákat soroztak be, és emberi pajzsként használták a civil lakosságot - ez azonban a legkisebb mértékben sem menti fel a kormányhatóságokat a felelősség alól. Ez semmit sem igazol.
<P>
Az ENSZ sokáig várt azzal, hogy elítélje az országban kialakult helyzetet. Ami még rosszabb: a Srí Lanka-i kormány még intenzívebb manipulatív tevékenységet folytat annak érdekében, hogy megakadályozza a legújabb jelentés közzétételét és elutasítassa a dokumentum következtetéseit. Egyértelmű, hogy örömmel fogadjuk az április 11-i jelentést. A határozat, amelyről ma vitázunk, a helyes irányba mutat. Ami engem illet, szerettem volna, ha még tovább megy. Nagyon is itt az ideje annak, hogy a nemzetközi igazságszolgáltatás tegye a dolgát, Srí Lankán éppúgy, mint máshol.
<SPEAKER ID="301" NAME="Jaroslav Paška" LANGUAGE="SK">
Elnök úr! 2009-ben véget ért a régóta tartó, a konfliktus-zónákban élő civileket rendkívül súlyosan érintő fegyveres konfliktus a kormányerők és a Tamil Eelam Felszabadító Tigrisei fegyveres csoportjai között. A háború vége után a Srí Lanka-i elnök, Mahinda Rajapaksa ígéretet tett arra, hogy kivizsgálják a hadijog és a nemzetközi humanitárius jog összes feltételezhető megsértését, amelyet e katonai konfliktus során elkövettek.
<P>
Az idén áprilisban közzétett ENSZ-jelentés kimondja, hogy a konfliktus során mindkét fél hajtott végre katonai műveleteket úgy, hogy nem tett lépéseket a civilek jogainak és életének védelmében. Ennek ellenére a Srí Lanka-i felelős szervek két évvel a háború vége után sem vonták felelősségre a humanitárius jog súlyos megsértéseiért felelős személyeket. Az igazságügyi hatóságok sok esetben nem lépnek. Ezért állásfoglalásunkkal támogatnunk kell az ENSZ arra irányuló törekvéseit, hogy fenntartsa a jogszerűséget és elszámoltassa azokat a személyeket, akik felelősek azért, hogy a Tamil Eelam Felszabadító Tigrisei és a Srí Lanka-i kormányerők közötti szörnyű harcok során több ezer civilt meggyilkoltak és megkínoztak.
<SPEAKER ID="302" NAME="Filip Kaczmarek" AFFILIATION="PPE">
(PL) Elnök úr! A Srí Lanka-i drámai események, amelyekről az ENSZ-jelentés szól, jól mutatják, hogy a fegyveres konfliktusok milyen problémákat okozhatnak. A Srí Lanka-i események ismét azt bizonyítják, hogy a nézeteltérések erőszakkal és fegyverrel történő megoldása csak újabb hatalmas problémákat generál. Európában már évszázadok óta foglakoznak az igazságos háború gondolatával. Különösen fájdalmas, hogy a modern világban még egy elméletileg igazságos háború is elkerülhetetlenül az ártatlanok felesleges szenvedésével jár, és ők esnek áldozatul. Ez attól függetlenül igaz, hogy hogyan definiáljuk az igazságos háborút.
<P>
Srí Lanka esetében egyre nagyobb mennyiségű adat mutatja azt, hogy a háború egyik oldalról nézve sem volt igazságos. A győztesnek nem mindig van igaza, habár mindig megpróbálja bebizonyítani azt. Ha valóban megbékélést szeretnének - ahogyan azt a Srí Lanka-i kormány kijelentette -, akkor a megbékélésnek a Tamil Tigrisekkel folytatott harcok során történtekkel kapcsolatos igazságra kell alapulnia. Nem lesz valódi megbékélés addig, amíg az elkövetett háborús bűnökre nem derül fény, függetlenül attól, hogy melyik fél követte el azokat. Nem lesz megbékélés, ha mindkét oldal tabunak tekinti saját bűneit, amelyekről említést sem szabad tenni.
<SPEAKER ID="303" NAME="Claude Moraes" AFFILIATION="S&amp;D">
Elnök úr! E Parlamentben sokan foglalkoznak a Srí Lanka-i politikával, ezen belül a Srí Lanka-i diaszpóra és a tamil közösség politikájával.
<P>
Ma egy olyan jelentést tárgyalunk, amelyet az ENSZ főtitkárának szakértői csoportja készített az elszámoltathatóságról Srí Lankán. Nem hallottam, hogy a Parlamentben eddig bárki is kétségbe vonta volna a jelentés megalapozottságát.
<P>
Olvastam a jelentést, és mindkét oldal számos képviselőjével beszéltem róla. Mi értelme egy ilyen jelentésnek, ha azt mondjuk, hogy nem foglalkozunk vele, hogy nem kell vizsgálnunk azt, hogy mi történt január és május között, és nem kell megindítanunk mindkét oldal vonatkozásában az állítások kivizsgálását?
<P>
Sürgető erejű kijelentésnek tartom, hogy a tamil közösség egyik diaszpóra-szervezete, a Global Tamil Forum nagyon is egyértelműen úgy nyilatkozott, az LTTE elleni, megalapozottnak tűnő vádakat is ki kell vizsgálni.
<P>
Olyan jelentés van a kezünkben, amelyet nyomon kell követnünk. Határozottan kijelentem, hogy szükség van a valódi elszámoltatásra, amely igazságot, igazságosságot és megbékélést hoz Srí Lanka számára. Fájdalmas, de szükséges vizsgálat lesz.
<SPEAKER ID="304" NAME="Laima Liucija Andrikien" AFFILIATION="PPE">
Elnök úr! Megdöbbentő, hogy a Srí Lanka-i hosszan elhúzódó katonai konfliktus során, amely 2009-ben ért véget, közel 100 000 embert öltek meg, többek között több tízezer civilt is, akik többsége a konfliktus utolsó szakaszában vesztette életét. A nemzetközi közösségnek követelnie kell a mindkét oldal által elkövetett atrocitásokról szóló szavahihető jelentések alapos nemzetközi vizsgálatát.
<P>
Sajnálatos, hogy többek között Kína és Oroszország is ellenezte, hogy az Egyesült Nemzetek Biztonsági Tanácsa tárgyalja a kérdést és hogy az ENSZ főtitkára határozottabban fellépjen az elkövetett bűnök kivizsgálásában. Az ENSZ szakértői csoportja egyértelműen rámutatott, hogy a Srí Lanka-i kormány és a tamil lázadók egyaránt súlyosan megsértették a nemzetközi humanitárius jogot és az emberi jogokat, esetleg oly mértékben, hogy bizonyos esetekben háborús bűnöknek és emberiesség elleni bűnöknek kell azokat tekinteni.
<P>
Teljes mértékben támogatom tehát egy nemzetközi igazságszolgáltatási mechanizmus azonnali létrehozását, amelyet az ENSZ-jelentés is javasol.
<SPEAKER ID="305" NAME="Sari Essayah" AFFILIATION="PPE">
(FI) Elnök úr, biztos úr! Az ENSZ-jelentésből egyértelműen kitűnik, hogy a 25 évig tartó Srí Lanka-i polgárháború utolsó véres hónapjaiban a kormánycsapatok tüzérségi eszközöket használtak civilek ellen - ennek során több ezer civil vesztette életét. Az ENSZ azt is kijelentette, hogy a tamil lázadók több mint 300 000 civilt használtak élő pajzsként, és menekülni próbáló civileket lőttek le. Tehát mindkét fél súlyosan megsértette az ember jogokat és a háborús helyzetre vonatkozó nemzetközi jogot.
<P>
Fontos, hogy meginduljanak a békéltető tárgyalások, és az ENSZ elvégezhesse a háborús bűnök objektív és független vizsgálatát. A Parlament állásfoglalása kiegyensúlyozott megfogalmazású, és arra ösztönzi majd a feleket, hogy jussanak el a megbékéléshez és építsék a békét.
<SPEAKER ID="306" NAME="George Sabin Cutaş" AFFILIATION="S&amp;D">
(RO) Elnök úr! Az ENSZ 2011. április 25-én közzétett jelentése komoly vádakat tartalmaz az emberi jogok és a nemzetközi jog normáinak megsértésével kapcsolatban, amelyet a 28 éven át tartó polgárháború során a Srí Lanka-i kormány és a lázadó erők egyaránt elkövettek. A jelentés kimondja, hogy a kormányerők több tízezer civilt öltek meg, amikor lakott területeket, kórházakat, sőt, az ENSZ-hez tartozó humanitárius központokat bombáztak. A lázadó erők ugyanakkor számos civilt használtak élő pajzsként, és azokat, akik megpróbáltak elmenekülni a konfliktus sújtotta övezetből, a helyszínen lelőtték. Az előttem szólókhoz hasonlóan én is úgy gondolom, hogy független nemzetközi mechanizmust kell létrehozni a háborús bűnök, valamint az emberi jogok súlyos megsértésének kivizsgálására Srí Lankán. Objektív, átlátható vizsgálatra van szükség, amely fényt derít arra, hogy kik a felelősek ezekért a bűntettekért, amelyek megrázták a nemzetközi közösséget.
<SPEAKER ID="307" NAME="Graham Watson" AFFILIATION="ALDE">
Elnök úr, ez a beható kutatásra alapuló jelentés következtetései mellett arra is rámutat, hogy a háború első áldozata megint csak az igazság.
<P>
A jelentés ugyanis nem vázolja fel azokat a politikákat, amelyek begyógyítják e nemzet sebeit. Túlságosan sok ország túlságosan sokáig hunyt szemet a történések fölött. Helyes politikákra van szükség, amelyek a nemzetközi közösség összehangolt erőfeszítéseinek köszönhetően arra tesznek kísérletet, hogy kiszabadítsák mindazokat, akik olyan sokat szenvedtek, és igazságot szolgáltassanak számukra.
<SPEAKER ID="308" NAME="Raül Romeva i Rueda" AFFILIATION="Verts/ALE">
Elnök úr! Watson úrnak igaza van abban, hogy minden háborúnak - de különösképpen ennek a háborúnak - először az igazság esik áldozatul.
<P>
Természetesen azt is el kell ismernünk, hogy a civil lakosság is áldozat az ilyen típusú konfliktusokban, és az ENSZ szakértői csoportja egyértelműen rávilágított mindkét oldal felelősségére - elsősorban a kormányéra, de a Tamil Eelam Felszabadító Tigrisei felelősségére is. Mindkettőt ki kell vizsgálni.
<P>
Véleményünk szerint igen valószínűtlen, hogy ez a vizsgálat megfelelő lesz, amennyiben a vizsgálóbizottságot a kormány állítja fel. Azt kérjük, hogy az ENSZ szakértői csoportja által meghatározott, feltételezett háborús bűnöket és emberiesség ellenes bűnöket egy független bizottság vizsgálja. Amennyiben nem értjük meg ennek szükségességét, nem fogunk megoldást találni, hiszen csak úgy lehet béke, ha van igazságszolgáltatás. Az igazságszolgáltatásnak pedig az igazságon kell alapulnia, és az igazsághoz kizárólag független vizsgálattal juthatunk el.
<SPEAKER ID="309" NAME="Charles Tannock" AFFILIATION="ECR">
Elnök úr! Srí Lankán negyedévszázadnyi terrorista felkelés után végre béke van. Az ENSZ jelentése, amely a Srí Lanka-i hadsereg Tamil Tigrisek fölött aratott győzelmét vizsgálja, igen kritikus hangvételű, ám nem sok érdemi, bizonyított tényt tartalmaz.
<P>
A jelentésben alkalmazott megközelítés mintha aláásná a Srí Lanka-i kormány erőfeszítéseit, amelyeket az igazság és a megértés előmozdítása érdekében - nem utolsósorban a Tanulságok és a Megbékélés Bizottsága révén - tesz. A kormány valóban szabadon bocsátott több mint 200 000 tamil foglyot.
<P>
Természetesen büntetni kell minden olyan atrocitást, amelyet a katonaság a civilek sérelmére elkövetett. Egyetértek ezzel, de nincs egyértelmű bizonyítéka annak, hogy ez szándékos politika volt a kormány részéről. Szeretném emlékeztetni a Parlamentet arra, hogy az LTTE elutasította a megadásra vonatkozó felülvizsgált lehetőséget, amelyet a nemzetközi közösség ajánlott fel, és helyette kilépési stratégiaként felháborító módon a vérfürdőt választotta.
<P>
Egyértelmű, hogy milyen következményekkel jár az, hogy a nemzetközi közösség jelenleg ambivalens módon viszonyul Srí Lankához: a befolyás gyengülése és a fejlődés alakítására való képtelenség. Közben Kína is megtette ezt a lépést: Srí Lanka legjobb barátja lett, és védelmet nyújt számára az ENSZ-ben. Aligha kell kollégáimat emlékeztetnem arra, hogy Kína hogyan kezeli az emberi jogok kérdését.
<SPEAKER ID="310" NAME="László Andor">
a Bizottság tagja. - Elnök úr! 2011. április 25-én az Egyesült Nemzetek Szervezete közzétette az ENSZ főtitkára által kijelölt szakértői csoport tanácsadói jelentését az a Srí Lanka-i fegyveres konfliktushoz kapcsolódó elszámoltathatóságról. A szakértői csoport szavahihető állításokat talált, amelyek - amennyiben igaznak bizonyulnak - azt mutatják, hogy a Srí Lanka-i hadsereg és az LTTE súlyosan megsértette a nemzetközi humanitárius jogot és a nemzetközi emberi jogokat. Az esetek között vannak olyanok, amelyek háborús bűnnek és az emberiesség elleni bűnnek számítanak.
<P>
A szakértői csoport több ajánlást tesz az ENSZ főtitkára és a Srí Lanka-i kormány felé, amely - a csoport szavaival élve - a főtitkár és a Srí Lanka-i kormány közötti, az elszámoltathatósággal kapcsolatos folyamatos és konstruktív tevékenység keretrendszeréül szolgál majd. A javaslatok többek között azt tartalmazzák, hogy a Srí Lanka-i kormány indítson valódi vizsgálatot és az ENSZ főtitkára hozzon létre egy független nemzetközi mechanizmust.
<P>
Az ENSZ kijelentette, hogy az ENSZ főtitkára alaposan áttekinti a jelentéseket, a következtetéseket és az ajánlásokat, és az ENSZ emberi jogi főbiztosa arra szólította fel a Srí Lanka-i kormányt, hogy gyorsan hajtsa végre a szakértői csoport által javasolt intézkedéseket és garantálja a jog érvényesülését.
<P>
A Srí Lanka-i kormány a maga részéről a lehető leghatározottabban elutasította a jelentést. Ezen a héten Catherine Ashton külügyi főképviselő az EU nevében közzétett egy nyilatkozatot, amely ismételten hangsúlyozza az EU véleményét, miszerint a rendkívül súlyos kijelentések kivizsgálást célzó független folyamat megerősítené a megbékélés folyamatát, és garantálná a hosszú távú békét és biztonságot Srí Lankán.
<P>
A főképviselő hangsúlyozta, hogy az elszámoltathatóság kérdését a nemzeti megbékélés folyamata alapvető fontosságú részének kell tekinteni. Az EU ezért reméli, hogy a Srí Lanka-i kormány elismeri a jelentés konstruktív célkitűzéseit, és arra biztatja, hogy a jelentés tartalma tekintetében lépjen kapcsolatba az ENSZ főtitkárával.
<SPEAKER ID="311" NAME="Elnök">
A vitát lezárom.
<P>
A szavazásra rövidesen sor kerül.
<P>
Írásbeli nyilatkozatok (az eljárási szabályzat 149. cikke)
<SPEAKER ID="312" NAME="Michèle Striffler" LANGUAGE="FR">
A Srí Lanka-i kormány és a Tamil Eelam Felszabadító Tigrisei (LTTE) közötti konfliktus 2009 májusában ért véget. A konfliktusban több mint 90 000 ember vesztette életét. Az ellenségeskedés elültével visszatért otthonába sok olyan Srí Lanka-i ember, aki az erőszak következtében kénytelen volt elhagyni lakhelyét. Azonban 75 000 menekült továbbra is súlyos nehézségek között, az indiai Tamil Naduban felállított táborokban él. Srí Lanka előtt kettős kihívás áll. Magához kell térnie a hosszan tartó válságból. Az ENSZ április 25-én közzétett szakértői jelentése megalapozottnak találta a nemzetközi humanitárius jog és az emberi jogok megsértésével kapcsolatos vádakat. Ahhoz, hogy az igazságszolgáltatás és a megbékélés megtörténjen Srí Lankán, kulcsfontosságú egy objektív, átlátható és független vizsgálat elvégzése. Srí Lankának emellett fel kell készülnie a különféle környezeti katasztrófákra, például az áradásokra, a földcsuszamlásokra, a ciklonokra és az aszályra is, hiszen az ország mindezeknek ki van téve.
