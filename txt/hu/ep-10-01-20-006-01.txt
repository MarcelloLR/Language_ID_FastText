<CHAPTER ID="006-01">
1. Az európai ombudsman megválasztása (szavazás) 
<SPEAKER ID="104" NAME="Margot Wallström">
a Bizottság alelnöke. - Elnök úr, mindenekelőtt szeretnék gratulálni Nikiforos Diamandouros úrnak európai ombudsmanná történő megválasztásához.
<P>
Ahogyan a tavalyi jelentésében is rámutatott, a legfontosabb feladat az, hogy a polgárokban bizalmat építsünk az EU iránt, és ezzel mindannyian egyetértünk. Nagyon fontos, hogy mindannyian hozzájáruljunk ehhez a fontos munkához, mind intézményként, mind pedig egyénenként.
<P>
A Bizottság és az ombudsman közötti kapcsolatok mindig is kiválóak és igen konstruktívak voltak. Véleményem szerint az együttműködésünk most még inkább zökkenőmentessé és produktívvá vált.
<P>
Az elvégzett vizsgálatokon keresztül az európai ombudsman és a munkatársai sokat tettek annak érdekében, hogy kialakuljon és megerősödjön egy szolgáltatási kultúra a Bizottságon belül. Nagyon fontos tanulságokat vontunk le a kritikus észrevételekből, és azt is láthatjuk, hogy egyre nő a hajlandóság a barátságos megoldásokra. Ennek a folyamatnak nem szabad megállnia, és tudom, hogy a Bizottság továbbra is szoros figyelemmel kíséri majd az ombudsman tevékenységét, és szívesen fogadja a javaslatait.
<P>
A következő évek érdekesek és nehezek lesznek az ombudsman számára. Itt természetesen a Lisszaboni Szerződés által kínált új lehetőségekre gondolok. Mint mindannyian tudják, a gondos ügyintézéshez való jogot az Európai Unió Alapjogi Chartája is biztosítja.
<P>
Semmi kétségem nincsen afelől, hogy az ombudsman még nagyobb mértékben hozzá fog járulni a demokrácia megerősítéséhez Európában. Ehhez az átláthatóságot és a szolgáltatásorientált intézményeket használhatja eszközül. Mindannyiunk feladata, hogy támogassuk őt a munkájában.
<P>
Még egyszer gratulálok tehát a kinevezéséhez, és sok szerencsét kívánok az előttünk álló fontos feladatok elvégzéséhez.
