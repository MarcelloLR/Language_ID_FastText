<CHAPTER ID="008-16">
16. Hulladékkezelési válság Campaniában
<SPEAKER ID="131" NAME="Judith A. Merkies">
szerző. - Elnök úr, tudom, hogy ez az utolsó szavazás, nem fogom húzni az idejüket. A Petíciós Bizottság részéről én vagyok az előadója ennek a témának, amelyről szavazni fogunk: hogy áttörést érjünk el a Campaniában, az olaszországi Nápoly körüli régióban folyó hulladékválságban.
<P>
Miután petíciók formájában számtalan megkeresés érkezett, a Petíciós Bizottság tényfeltáró látogatást tett Campaniában, és konszenzussal elfogadott egy jelentést a megoldáshoz vezető útról.
<P>
Magától értetődik, hogy Olaszországnak meg kell felelnie az uniós jognak, ahogy az összes többi tagállamnak is. Határozott üzenetet szeretnénk közvetíteni, ennek ellenére a beterjesztett módosítások szükségtelenül átpolitizálják a kérdést, és ha támogatásra találnak, úgy fel fogják vizezni az erős jelzést, hogy csak gyenge suttogás marad.
<P>
Ha a Ház nem akarja, hogy a tagállamok egyike pórázon vezesse, azt javaslom, szavazzanak a módosítások ellen, és támogassák az eredeti szöveget.
<SPEAKER ID="133" NAME="Erminia Mazzoni" AFFILIATION="PPE">
(IT) Elnök úr, csak egy helyesbítést szeretnék tenni, mert a módosításban van egy elírás. Egy hosszabb mondatot átírtak, és csak annyi maradt, hogy "javasolja, hogy a Bizottság ellenőrizze, hogy a védett területeken meglévő lerakókat kibővítették-e, és hogy néhány közülük Natura 2000 védett helyszíneken van-e”.
<SPEAKER ID="135" NAME="Raül Romeva i Rueda" AFFILIATION="Verts/ALE">
Elnök úr, nem lehetne tömbszavazást tartani az összes módosításról?
<SPEAKER ID="136" NAME="Elnök">
Felolvastam a módosításokat aláíró képviselők nevét. Nagy igazságtalanság lenne néhány olasz kollégával szemben, ha ezt tennénk.
<SPEAKER ID="137" NAME="Crescenzio Rivellini" AFFILIATION="PPE">
(IT) Elnök úr, ez azt mutatja, hogy ez az állásfoglalás politikai. Senki nem a lényeget vagy a gyakorlati szempontokat nézi, és senki nem akar segíteni a közösségnek, de mindenki beszél össze-vissza. Ez egy politikai indítvány. Még abban is megmutatkozik, hogy az emberek hogyan szóltak Mazzoni asszonyhoz. Felkérem az Európai Néppárt (Kereszténydemokraták) Képviselőcsoportot, hogy szavazzon igennel a módosításokra és nemmel erre a baloldalról jövő indítványra, mert a baloldal felelős azért, ami Campaniában történt, és most indítványt terjesztenek be a Parlamentben. Ők felelnek ezért a helyzetért. Ők voltak kormányon, amikor ez az egész történt.
<SPEAKER ID="138" NAME="Elnök">
Tudom, hogy az állásfoglalásra irányuló indítvány kényes témáról szól, de a benyújtása szabályszerűen történt. A módosításokat is beterjesztették, és most tovább szavazunk a módosításokról egyesével. Már csak nagyon kevés van hátra.
<SPEAKER ID="139" NAME="Elnök">
A szavazást ezzel lezárom.
