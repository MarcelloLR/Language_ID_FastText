<CHAPTER ID="012-01">
1. Madagaszkár (vita) 
<SPEAKER ID="197" NAME="Elnök">
A következő napirendi pont a Madagaszkárról szóló vita.
<SPEAKER ID="198" NAME="Charles Tannock">
szerző. - Elnök úr, Andry Rajoelina rezsimje törvénytelen módon és nem választások útján került hatalomra. Ezt a rezsimet, amely számos súlyos emberi jogi jogsértést követett el, áthatja a korrupció, holott Rajoelina a hatalom átvételekor ígéretet tett az előző elnök, Marc Ravalomanana idején állítólagosan virágzó korrupció és emberi jogi jogsértések felszámolására. Nem lehetséges, hogy a sokat szenvedő, nyomorban élő madagaszkári nép nem látja ebben az ellentmondást. Az EU-nak mérlegelnie kell a Rajoelina és csatlósai elleni célzott intézkedések jelentős megerősítését, és ha szükséges, a Cotonoui Megállapodás rendelkezéseit kell segítségül hívnia a kormányzattal szemben és a megfelelő szankciók alkalmazása érdekében.
<P>
Az Afrikai Unió sokkal többet tudna tenni. Sok frázist hallottunk az Afrikai Uniótól, de eddig kevés konkrét intézkedést láttunk. Az Afrikai Uniónak például közvetítő szerepet kellene vállalnia Rajoelina és Ravalomanana között, hogy létrejöjjön egy olyan megállapodás, amely lehetővé teszi az előző elnök számára, hogy minden kockázat és veszély nélkül visszatérhessen Madagaszkárra. Rajoelinának lehetővé kellene tenni riválisa számára azt is, hogy induljon az ez év szeptemberére tervezett elnökválasztáson.
<P>
Sajnálatos módon Madagaszkáron nem sok jel mutat arra, hogy az ország a stabilitás és megbékélés felé haladna. Remélem, hogy a következő néhány hónap során sor kerül a problémák békés megoldására.
<SPEAKER ID="199" NAME="Véronique De Keyser" LANGUAGE="FR">
Elnök úr, nem először vitatjuk meg a Parlamentben a Madagaszkáron zajló drámát.
<P>
A 2010. februári állásfoglalás óta Madagaszkáron alig változott a helyzet, inkább csak még rosszabbra fordult. A madagaszkári népet szeretném előtérbe helyezni, mivel leginkább ők a kialakult helyzet áldozatai. Ezenkívül egy látszólag soha véget nem érő hatalmi harc végkimerülésének tanúi vagyunk.
<P>
Az Európai Parlament már egy évvel ezelőtt világosan hangot adott annak, hogy támogatna egy olyan demokratikus folyamatot, amely választásokhoz vezetne. Ez azonban még mindig nem történt meg. Rajoelina még mindig hatalmon van. Ahogy ebben az állásfoglalásban is hangsúlyozzuk, nem szabad indulnia az új választásokon - ezt teljesen világossá kell tenni.
<P>
Egyszerűen csak azt szeretném kérni, hogy adjunk esélyt a Dél-Afrikai Fejlesztési Közösséggel folyó (SADC) tárgyalásoknak, amelyek egyelőre még nem hoztak egyértelmű eredményt. Ezért megfontolt hangnemet javasolnék a helyzettel kapcsolatban, mivel csak így adhatunk esélyt a tárgyalásoknak, amelyekre sürgősen sort kell keríteni, és amelyek reményeim szerint eredményesek lesznek majd.
<SPEAKER ID="200" NAME="Marie-Christine Vergiat" LANGUAGE="FR">
Elnök asszony, az Egységes Európai Baloldal/az Északi Zöld Baloldal Képviselőcsoportja helyteleníti ezeknek az állásfoglalásoknak a hangnemét. Különösen igaz ez a Madagaszkárról szóló állásfoglalásra. Már 2010 februárjában - a Madagaszkárról szóló legutóbbi sürgősségi állásfoglalás elfogadásakor - is hangot adtam egyet nem értésemnek azzal az állásfoglalással és más állásfoglalásokkal kapcsolatban.
<P>
Az Európai Unió Madagaszkáron, akárcsak más afrikai országokban, politikai gyengeségéről tesz tanúbizonyságot. Azzal, hogy keményebb gazdasági szankciókat követelünk, nem fogjuk megváltoztatni a helyzetet. A helyzet egyetlen áldozata továbbra is a madagaszkári nép, amelynek erre egyáltalán nincs szüksége. Előnyben részesítettük volna azt a megoldást, ha az Európai Parlament világos üzenetet küldött volna támogatásáról a Dél-Afrikai Fejlesztési Közösség (SADC) közvetítő csoportjának, amely már egy éve dolgozik keményen a lehető legbékésebb megoldás érdekében.
<P>
Előnyben részesítettük volna azt, ha gratulációnkat fejeztük volna ki Chissano úrnak közvetítői munkájáért, amelynek eredményeképpen rendezési tervet nyújtott be a SADC-nek a madagaszkári politikai válság rendezésére. A SADC szombaton, valamennyi különböző politikai irányzat madagaszkári képviselőjének jelenlétében ismét ülésezik Johannesburgban, hogy ratifikálja ezt a rendezési tervet.
<P>
A madagaszkári emberekhez kívánunk szólni, és ismét hangsúlyozni szeretnénk, hogy egyedül csak rájuk tartozik az a döntés, hogy ki kormányozza őket, ezért nemzetközi nyomás nélkül kell tudniuk dönteni erről. Az Európai Unió szerepe pedig az, hogy segítse őket ebben. Ezért nem adjuk a nevünket ehhez az elfogult állásfoglaláshoz, amely csak olaj a tűzre, pedig a SADC erőfeszítéseit kellene támogatnia. Elutasítjuk a keményebb gazdasági szankciók alkalmazását.
<SPEAKER ID="201" NAME="Cristian Dan Preda" LANGUAGE="RO">
Elnök úr, az előző felszólalóhoz hasonlóan én is szeretném elmondani, hogy a madagaszkári helyzetről folytatott 2010. februári vita óta nem történt előrelépés. Azt mondhatjuk, hogy nem történt demokratikus átmenet, hanem inkább még tovább mélyült a válság a néhány hónappal több, mint egy évvel ezelőttihez képest. A Dél-Afrikai Fejlesztési Közösség gaborone-i találkozója az általános vélekedés szerint az utolsó esély volt, amely azonban sajnálatos módon kudarcba fulladt. Ugyanakkor még reménykedhetünk, hogy a most szombati ülés pozitív fejleményeket hoz.
<P>
Másrészt viszont tudjuk, hogy Madagaszkár rendkívül rossz gazdasági és társadalmi helyzetben van, a madagaszkári népesség többsége kevesebb mint napi 1 dollárból él. Hogyan kerülhetnek ki ebből a helyzetből? Semleges, inkluzív és konszenzuson alapuló átmenettel. Nem az a feladatunk, hogy az egyik vagy másik oldalt támogassuk, hanem az, hogy ezt a folyamatot támogassuk.
<SPEAKER ID="202" NAME="Izaskun Bilbao Barandica" LANGUAGE="ES">
Elnök úr, az államcsínyt követően Rajoelin úr kormánya politikai instabilitásba süllyesztette az országot. Madagaszkáron a hatalmi ágak nincsenek szétválasztva, a kormány az ellenőrzése alatt tartja a médiát, az emberi jogokat megsértik, és a jelenlegi madagaszkári biztonsági erők visszaéléseket követnek el az ország lakosai ellen, akik szenvednek a helyzet politikai következményeitől. Ez az illegitim rezsim óriási humanitárius problémákat okoz: a természeti erőforrásokban gazdag országban hiány van alapvető élelmiszerekből és vízből, és nincsenek megfelelő higiéniai, egészségügyi és oktatási szolgáltatások.
<P>
Az Európai Uniónak továbbra is humanitárius segélyt kell nyújtania a madagaszkári nép számára, és elő kell mozdítania, hogy a semleges, konszenzuson alapuló és inkluzív átmeneti kormány létrejöttét támogató pártok megállapodásra jussanak, mivel erre szükség van az alkotmányos rend helyreállításához. Az Európai Uniónak olyan szabad és átlátható, demokratikus választásokra kell felszólítania, amelyen valamennyi politikai mozgalom és vezető szabadon indulhat, és amelyen a madagaszkári nép dönthet a jövőjéről.
<SPEAKER ID="203" NAME="Nicole Kiil-Nielsen" LANGUAGE="FR">
Elnök úr, a Zöldek/ az Európai Szabad Szövetség Képviselőcsoportja ismételten elítéli Rajoelina úr hatalomátvételének körülményeit. Madagaszkár instabil politikai helyzete nagy aggodalomra ad okot. Számtalan emberi jogi jogsértés történt: tüntetők elleni erőszak, törvénytelen letartóztatások, önkényes őrizetbe vételek, újságírókkal és politikai ellenfelekkel szemben elkövetetett visszaélések. A biztonsági erők teljes büntetlenséget élveznek.
<P>
Az ellenzéki politikai mozgalmak vezetőit bebörtönzik. Követeljük a szabadon bocsátásukat. Ezenkívül az ország természeti erőforrásaival való felelőtlen gazdálkodás veszélyezteti a jövőbeli fejlődés esélyeit és így a jövő generációk kilátásait is, és ökológiai katasztrófához vezethet. Elítéljük az ásványkincsek és az értékes fák, különösen a rózsafa illegális kitermelését.
<P>
A legfőbb prioritás Madagaszkárral kapcsolatban a jogállamiság helyreállítása, és ehhez szabad, átlátható és demokratikus választásokra van szükség, amelyeket nemzetközi, főleg európai uniós segítséggel kell megszervezni.
<SPEAKER ID="204" NAME="Filip Kaczmarek" LANGUAGE="PL">
Állásfoglalásunkban elítéljük a madagaszkári biztonsági erők által az ország lakossága ellen elkövetett emberi jogi jogsértéseket és visszaéléseket, és felszólítunk a politikai milícia feloszlatására, az emberi jogok, valamint a polgári, politikai szociális és gazdasági jogok tiszteletben tartására, ill. a jogállamiság helyreállítására. Felszólítunk a politikai foglyok szabadon bocsátására és a politikai okokból száműzöttek hazatérésének haladéktalan lehetővé tételére. Az alkotmányos rend helyreállítása a normális élet visszatérésének előfeltétele Madagaszkáron. Szabad, átlátható, tisztességes, a nemzetközi közösség felügyeletével megszervezendő és a demokratikus normáknak megfelelő választásokra van szükség. A legfőbb kérdés az, hogyan növelhetnénk a madagaszkári népnek juttatott humanitárius segélyeket, hiszen nem ismerjük el az alkotmányellenes rezsimet. Remélem, hogy ennek ellenére a segélyezés hatékony tud lenni.
<SPEAKER ID="205" NAME="Corina Creţu">
az S&D képviselőcsoport nevében. - Elnök úr, két év telt el azóta, hogy Madagaszkáron egy katonai rezsim erőszakos puccsal átvette a hatalmat. Ez a rezsim kötelezettséget vállalt a demokratikus átmenet, a politikai pluralizmus és a véleménynyilvánítás szabadságának biztosítására, ezeknek a kötelezettségeinek azonban nem tett eleget.
<P>
Az Afrikai Unió felfüggesztette Madagaszkár tagságát, ezzel törvénytelennek nyilvánítva a politikai rezsimet, az IMF és a Világbank pedig felfüggesztette a segítségnyújtást. Ezek a lépések a kormány nemzetközi elszigetelődéséhez vezettek, és tovább mélyítették a külföldi segítségtől megfosztott lakosság problémáit.
<P>
Ezért állásfoglalásra irányuló indítványunk az intézkedések két csoportját tartalmazza: egyrészt arra szólítja fel az EU-t és a Biztonsági Tanácsot, hogy az Afrikai Unió által bevezetett vízumtilalmat terjesszék ki minden tagországukra, másrészt pedig arra, hogy növeljék a madagaszkári népnek juttatott humanitárius segélyeket.
<P>
Ami a politikát illeti, az EU-nak határozottabban kell kérnie, hogy a madagaszkári politikai pártok emelkedjenek felül nyilvánvaló konfliktusaikon, és állapodjanak meg a Dél-Afrikai Fejlesztési Közösség által a válság megoldására javasolt rendezési tervről.
<P>
Ebben az összefüggésben alapvető fontosságú, hogy a korábbi elnök, Marc Ravalomanana visszatérhessen az országba, hiszen a jelenlegi vezetők kényszerítették, hogy válasszon a száműzetés és az életfogytiglani kényszermunka között.
<SPEAKER ID="206" NAME="Kristiina Ojuland">
az ALDE képviselőcsoport nevében. - Elnök úr, a madagaszkári katonai államcsínyt az emberi jogok és a polgári szabadságjogok folyamatos megsértése követte. Tanúi voltunk a végrehajtó, törvényhozó és bírói hatalom, valamint a média központosításának: mindezek egy kézbe, Andry Rajoelina kezébe kerültek, aki az átmeneti főhatóság elnökének szerepében tetszeleg.
<P>
Örülök, hogy az EU és tagállamai nem ismerték el Andry Rajoelina illegitim kormányát. Nem szabad semmiféle önkényurat elismernünk azáltal, hogy formális kapcsolatokat tartunk fenn vele, még ha a múltban tettünk is ilyet. Ezért üdvözlöm a rezsim ellen eddig bevezetett szankciókat, és Rajoelina kormányának megdöntése, valamint a valódi és határozott demokratikus átmenet megvalósulása érdekében ezek kiterjesztésére bátorítom a nemzetközi közösséget.
<SPEAKER ID="207" NAME="Monica Luisa Macovei" AFFILIATION="PPE">
(RO) Elnök úr, a 2009. márciusi államcsínyt erőszakos cselekedetek, emberi jogi jogsértések - pl. az ellenzéki vezetők válogatás nélküli letartóztatása - és belső instabilitás követték. Ezeket az ügyeket ki kell vizsgálni, és az elkövetőket meg kell büntetni. A rezsim bojkottálja a béke helyreállítására és egy legitim, demokratikus kormány megválasztásának céljával megrendezendő szabad választásokra irányuló nemzetközi és regionális erőfeszítéseket. Ennek ellenére nem szabad felhagyni a megoldások keresésével. A politikai milíciát sürgősen fel kell oszlatni, és véget kell vetni a kormány biztonsági erői által a lakosság ellen végrehajtott visszaéléseknek. Létfontosságú, hogy mihamarabb szabad, demokratikus választásokat tartsanak, hogy helyre lehessen állítani a törvényes alkotmányos rendet, és felgyorsulhasson az országban a helyreállítás. Ezért felszólítom a Bizottságot és a Tanácsot erőfeszítéseik folytatására és felgyorsítására, a megoldások keresésére, és a szabad választásokhoz, valamint az emberi jogok tiszteletben tartásához szükséges környezet megteremtésére.
<SPEAKER ID="208" NAME="Mitro Repo" AFFILIATION="S&amp;D">
(FI) Elnök úr, a világ negyedik legnagyobb szigetének lakossága a 2009-es katonai hatalomátvétel óta szenved. Madagaszkáron illegitim, nem a lakosság által megválasztott kormány van hatalmon. Még az ország természeti gazdagsága és megújuló természeti erőforrásai révén sem sikerült előmozdítani a fellendülést. A madagaszkári nép nyomorban és szegénységben él szigetén.
<P>
Az országban mindennaposnak számít az emberi jogok megsértése, a politikusok, a vallásos emberek és a civil társadalom zaklatása, az önkényes letartóztatások, a templomok fosztogatása és a sajtó megfélemlítése. És a listát még folytathatnánk azzal, hogy cenzúrázzák a médiát, szegénységben tartják a nemzetet, jogtalanul tartóztatnak le, tüntetnek el és kínoznak meg embereket.
<P>
Madagaszkáron az emberek szenvedései mellett a biodiverzitást is veszély fenyegeti. A sziget növény- és állatvilága elkülönülten alakult ki, ezért globális szinten is pótolhatatlan és egyedülálló.
<P>
A nemzetnek lehetőséget kell kapnia, hogy saját maga döntsön jövőjéről, és az Európai Uniónak minden lehetséges módon támogatnia kell a madagaszkáriakat.
<SPEAKER ID="209" NAME="Seán Kelly" AFFILIATION="PPE">
Elnök úr, Madagaszkáron az a klasszikus helyzet állt elő, amikor az új sem jobb a réginél. Az illegitim rezsim 2009-ben katonai támogatással került hatalomra, és azóta a dolgok egy kicsivel sem lettek jobbak. Megmaradtak a régi rossz gyakorlatok: törvénytelen kivégzések, a foglyok mentális és fizikai kínzása, bírósági eljárás előtti fogva tartás, túlnépesedés és mélyülő szegénység; a havi minimálbér 35 USD.
<P>
A megoldás nyilvánvaló. Demokratikus rendszerre van szükség, és az Európai Uniónak minden tőle telhetőt meg kell tennie ennek érdekében, mivel enélkül nem lehetséges a fejlődés. Ha elérjük, hogy szabad választások legyenek, és új kormány kerüljön az ország élére, akkor az Európai Unió más nemzetközi szervekkel, különösen az Afrikai Unióval karöltve végigsegítheti az országot a demokráciához és gazdasági fellendüléshez vezető úton.
<SPEAKER ID="210" NAME="Sari Essayah" AFFILIATION="PPE">
(FI) Elnök úr, Madagaszkáron a 2009. márciusi hatalomátvétel óta a politikai helyzet még mindig instabil, és folyamatosan újabb és újabb zavargások törnek ki. Rajoelina rezsimje megsérti az emberi jogokat, és elnyomásban tartja az ország polgárait.
<P>
2011 májusában az afrikai, karib-tengeri és csendes-óceáni térség országai és az Európai Unió képviselői (AKCS-EU) hangot adtak annak a nézetüknek, hogy Madagaszkárnak életképes átmeneti kormányra van szüksége, mégpedig hamar. Jelenleg kísérlet folyik a válság megoldására, és a Dél-Afrikai Fejlesztési Közösség (SADC) 11 madagaszkári politikai pártot hívott meg a botswanai csúcstalálkozóra. Három fontos ellenzéki párt azonban nem fogadta el a rendezési tervet, mivel a terv szerint a következő választásokig Rajoelina maradna hatalmon. Eddig Rajoelina minden lehetséges megegyezési kísérletet ellehetetlenített. Akkor most miért kellene bíznunk benne? Ezért az EU-nak és a nemzetközi közösségnek be kell avatkoznia, és meg kell dönteni a Rajoelina vezette illegitim kormány hatalmát.
<SPEAKER ID="211" NAME="Lidia Joanna Geringer de Oedenberg" AFFILIATION="S&amp;D">
(PL) Elnök úr, a jelenlegi madagaszkári politikai válság oka egy két évvel ezelőtt történt katonai államcsíny, amellyel lemondásra és száműzetésbe kényszerítették Madagaszkár demokratikusan megválasztott elnökét, Marc Ravalomananát. A katonai hatalomátvételt a nemzetközi közösség, ideértve az Európai Uniót is, határozottan elítélte, és azonnal leállította a fejlesztési támogatást. Ezenkívül a Dél-Afrikai Fejlesztési Közösség és az Afrikai Unió felfüggesztette Madagaszkár tagságát, ami tovább fokozta a sziget izolálódását. A madagaszkári politikai válság most fordulóponthoz ér, és lehetőség nyílik arra, hogy a politikai vezetők között folyamatban lévő tárgyalások véget vessenek a válságnak. Ez ideális lehetőség az alkotmányos rend helyreállítására és új választások kiírására. A tárgyalások alapvető szerepet játszanak az országnak juttatott források biztosításának helyreállításában is, hiszen több mint 600 millió EUR összegű uniós fejlesztési támogatás van függőben. Remélem, hogy az egymással szemben álló feleknek most sikerülni fog egy olyan rendezési tervet elfogadni, amely hozzájárul majd egy ideiglenes kormány létrejöttéhez, amíg ki nem írják az új és remélhetőleg tisztességes választásokat.
<SPEAKER ID="212" NAME="João Ferreira" AFFILIATION="GUE/NGL">
(PT) Elnök úr, először is szeretnék nemtetszésemnek hangot adni a ma délutáni állásfoglalások portugál változata elérhetőségének késlekedése miatt. Vannak olyanok, amelyek még most, felszólalásom idején sem elérhetőek, és emiatt szeretnék határozottan tiltakozni.
<P>
A madagaszkári helyzetet illetően az Európai Uniónak támogatnia kell a megbékélési folyamatot, azonban nem szabad beavatkoznia vagy beleszólnia olyan kérdésekbe, amelyekről csak és kizárólag a madagaszkári nép dönthet. Az Európai Uniónak mindenképpen tartózkodnia kell attól, hogy a konfliktusban állást foglaljon. Minden erőfeszítésünknek a madagaszkári nép - nem pedig a szemben álló felek valamelyikének - érdekeit kell szolgálnia.
<P>
Fontos, hogy értékeljük és nyomon kövessük a Dél-Afrikai Fejlesztési Közösségnek a konfliktus és az ország válságának politikai megoldására tett erőfeszítéseit. Mi itt most meg kívánjuk erősíteni azt, hogy tiszteletben kell tartani a madagaszkári népnek azon jogát, hogy ők maguk dönthessenek, és ők maguk határozhassák meg a jövőjüket.
<SPEAKER ID="213" NAME="Elena Băsescu" AFFILIATION="PPE">
(RO) Elnök úr, a jelenlegi madagaszkári politikai válság kockázatot jelent a régió demokráciájára és stabilitására nézve. A demokratikusan megválasztott elnök hatalomból való eltávolítása után az országban eluralkodott az erőszak és bizonytalanság légköre. Emlékeztetném önöket, hogy a nemzetközi adományozók leállították a sziget lakosságának juttatott pénzügyi támogatást. Ez azt jelenti, hogy Madagaszkáron most 80 százalékos a szegénységi ráta. Az Egyesült Államok ugyanebből az okból felfüggesztették az ország textilimportjára vonatkozó adómentességet. Így megszűnt a nemzeti jövedelem egyik fő forrása. Üdvözlöm a Dél-Afrikai Fejlesztési Közösségnek a válság felszámolására és a demokrácia helyreállítására tett erőfeszítéseit. Véleményem szerint a politikai kompromisszum elérése érdekében létfontosságú, hogy a feszültségek rendezésébe bevonják a helyi szervezeteket.
<SPEAKER ID="214" NAME="George Sabin Cutaş" AFFILIATION="S&amp;D">
(RO) Elnök úr, Madagaszkár a politikai válság következményeképp nemzetközi szinten elszigetelődött. A Cotonoui Megállapodás rendelkezései értelmében az Európai Unió, az IMF és a Világbank felfüggesztette a Madagaszkárnak juttatott pénzügyi támogatást. Támogatom az Európai Unió által elfogadott intézkedéseket ebben a helyzetben, amikor Rajoelina törvénytelen és alkotmányellenes hatalomátvétele veszélyezteti a demokratikus átmenetet.
<P>
Másrészt viszont szankciók bevezetéséről dönteni mindig nehéz azok elkerülhetetlen humanitárius, gazdasági és szociális következményei miatt. Nem szabad megfeledkeznünk a madagaszkári népről, amelynek szüksége van a támogatásunkra. És ez nemcsak azt jelenti, hogy szabad, többpárti választások kiírására és a demokratikus rend helyreállítására kell felszólítanunk, hanem gyakorlati értelemben azt is, hogy megfelelő humanitárius segélyt kell nyújtanunk.
<SPEAKER ID="215" NAME="Sergio Paolo Francesco Silvestris" AFFILIATION="PPE">
(IT) Elnök úr, Madagaszkár csak 2003 júliusa vesz részt ismét aktívan az Afrikai Unió életében, mivel a 90-es évek végéig meghatározóan az egyik katonai tömbhöz sem tartozó szocialista országokkal tartott fenn politikai és gazdasági kapcsolatokat.
<P>
A főváros korábbi polgármestere a 2009. márciusi katonai államcsíny után beköltözött az elnöki palotába, amelyet az őt támogató katonaság már elfoglalt. 2010 novemberében, 19 hónapnyi intézményi válság után, azon a napon, amikor csaknem 8 millió madagaszkári polgárt szólítottak a választóurnákhoz az alkotmányos reform ügyben, minden remény elveszett arra nézve, hogy a volt európai gyarmaton valódi demokrácia jöhet létre. Ma Madagaszkárnak olyan átmeneti kormánya van, amely egyetlen ígéretét sem tartja be, a humanitárius és a gazdasági jellegűeket sem, hiszen a madagaszkári emberek napi egy dollárnál kevesebből élnek.
<P>
Mivel mostanáig sem az Európai Uniónak, sem az Afrikai Uniónak nem sikerült megegyezésre jutnia a madagaszkári kormánnyal, bizonyos intézkedéseket fogadtak el, úgymint a Nemzetközi Valutaalap és a Világbank által juttatott segélyek felfüggesztése, valamint az átmeneti kormány elismerésének megtagadása. Elítéljük az államcsínyt, és hangsúlyozzuk, hogy sürgősen szabad, átlátható és a nemzetközi közösség által megfigyelt választásokra van szükség.
<SPEAKER ID="216" NAME="William" AFFILIATION="The Earl of) Dartmouth  (EFD">
Elnök úr, tisztelem önt, de kétségkívül a felszólaló dolga, hogy milyen gyorsan beszél, és a felszólaló dönti el, hogy milyen gyorsan akar beszélni. Nem szabad engedni, hogy a felszólalásokat tönkretegye az, hogy az elnök a tolmácsok nevében eljárva félbeszakítja azokat. Kérhetném, hogy reagáljon erre?
<P>
(Vegyes reakciók)
<SPEAKER ID="217" NAME="Elnök">
Lord Dartmouth, sok mindenben egyetértek az ön által kifejtettekkel, ugyanakkor a tolmácsok jelzik, ha nem tudnak lépést tartani a beszéd sebességével. Ha félbeszakítok egy felszólalót, akkor természetesen ezt az időt utána megkapja, tehát mindenki jól jár: a felszólaló is örül, önök is, hiszen hallhatják a tolmácsolást, és természetesen a tolmácsok is örülnek. És éppen ez a célja ennek a munkának.
<P>
(Taps)
<SPEAKER ID="218" NAME="Eija-Riitta Korhola" AFFILIATION="PPE">
(FI) Elnök úr, a márciusi katonai hatalomátvétel óta a politikai instabilitás és a romló humanitárius helyzet még jellemzőbbek lettek a madagaszkári mindennapokra. A politikai válság következtében még nehezebb lett az alapvető élelmiszerekhez, a vízhez, a higiéniai termékekhez és az egészségügyi szolgáltatásokhoz való hozzáférés.
<P>
A jelenlegi hatalom törvénytelen módon kisajátította a végrehajtó, törvényhozó és bírói hatalmat, és átvette az ellenőrzést a média felett is. Az ország biztonsági erői erőszakkal lépnek fel a lakossággal szemben. Sok aktivistát politikai okokból bebörtönöztek, és a korábbi politikai vezetőknek el kellett menekülniük az országból.
<P>
A folyamatban lévő tárgyalásokat fel kell gyorsítani, és törekedni kell az alkotmányos rend helyreállítására. Az emberi jogi jogsértések pártatlan kivizsgálást kívánnak. Az EU-nak növelnie kell a Madagaszkárnak juttatott humanitárius segélyt, és folytatnia kell a célzott szankciókat mindaddig, amíg megoldás nem születik a politikai válságra.
<SPEAKER ID="219" NAME="Günther Oettinger" LANGUAGE="DE">
Elnök úr, tisztelt képviselők, a Bizottság és a főképviselő, Ashton bárónő komolyan aggódik a madagaszkári helyzet miatt, és ígéretet tettünk arra, hogy továbbra is támogatjuk ennek a szép országnak a lakóit.
<P>
Nagy jelentőséget tulajdonítunk a jelenlegi politikai válság, ill. ennek a madagaszkári lakosságra gyakorolt gazdasági és szociális hatásai megoldásának, amely hatások tovább növelik a lakosság mindennapi terheit.
<P>
A parlamenti képviselőkhöz hasonlóan mi is nagyon szorosan figyelemmel kísérjük az ottani fejleményeket, és minden rendelkezésünkre álló diplomáciai eszközt megragadunk a válság felszámolására.
<P>
Az elmúlt két év során számos olyan haladásellenes lépés történt, amelyek gátolják az ország fejlődését. Úgy gondolom, hogy most fordulóponthoz értünk. Két nappal ezelőtt, június 7-én Gaborone-ban a Dél-Afrikai Fejlesztési Közösség (SADC) és az ország számos szereplője között megkezdődtek a tárgyalások a válságból kivezető útról, amelynek alapja a semlegesség és a konszenzus kell, hogy legyen, és amely valamennyi érintett csoportot figyelembe kell, hogy vegyen. Olyan megoldásra van szükség, amelyet mind a nemzetközi közösség, mind a madagaszkári polgárok túlnyomó többsége támogatni tud.
<P>
Reméljük, hogy a tárgyalások sikeresek lesznek, és így az Afrikai Unió és a nemzetközi közösség, ideértve az EU-t is, segíteni és támogatni tudja majd Madagaszkárt az alkotmányos rend helyreállításában. Erre számítunk, és ennek érdekében dolgozunk.
<P>
Ellenzünk minden olyan kísérletet, amelyek egy egyoldalú, "de facto” kormányt akarnak hatalomra juttatni. Ezért az Európai Tanács múlt héten döntött a Cotonoui Megállapodás 96. cikke értelmében bevezetett intézkedések újabb hat hónapra történő meghosszabbításáról. Ez nem érinti a humanitárius segélyt vagy a szegénység elleni küzdelemre irányuló intézkedéseket, feltéve, hogy ezek megfelelnek az említett cikkben foglalt feltételeknek.
<P>
Még mindig készen állunk arra, hogy politikailag és pénzügyileg támogassuk egy konszenzuson alapuló átmenetet. Az átmenetnek azon a rendezési terven kell alapulnia, amelyben a helyi szereplők megállapodtak. Az átmenetet támogatnia kell az SADC-nek, az Afrikai Uniónak és a nemzetközi közösségnek. Mindezek ismeretében reménykedem a pozitív fejleményekben ez után a két kemény és nehéz év után. Nagyon köszönöm.
<SPEAKER ID="220" NAME="Elnök">
A vitát lezárom.
<P>
A szavazásra rövidesen sor kerül.
<P>
Írásbeli nyilatkozatok (az eljárási szabályzat 149. cikke)
<SPEAKER ID="221" NAME="Tadeusz Zwiefka" LANGUAGE="PL">
Hónapokon át egész Európa az észak-afrikai országokban kialakult helyzettel volt elfoglalva, nem titkolt nyugtalansággal figyeltük a közvetlen szomszédságunkban zajló eseményeket. Ma egy másik afrikai ország ügyével foglalkozunk, amely most már jó ideje káoszba és politikai elszigeteltségbe süllyedt.
<P>
Madagaszkárban megszűnt a törvényes rend, az ország élén egy illegitim rezsim áll, az ország erőforrásait kifosztják, és teljes a káosz. A rezsim elnyomásban tartja a polgárokat, és sérti jogaikat. Ez tovább rontja a helyzetet, és sajnos akár vérfürdőhöz is vezethet. Habár demagógiának tűnhet, hogy az alkotmányos rend helyreállítására, valamint nyílt, szabad és a nemzetközi közösség felügyeletével lebonyolítandó választások kiírására szólítunk fel, valójában ez az egyetlen esély arra, hogy Madagaszkár visszatérjen a rendes kerékvágásba. Nem szabad elfelejtenünk azt sem, hogy a szankciók sikeresnek bizonyulhatnak ugyan, de együtt kell járniuk a politikai válság megoldására irányuló konkrét javaslattal, mert minél tovább áll fenn a jelenlegi helyzet, annál nehezebb lesz a jövőben helyreállítani Madagaszkáron a jogállamiságot.
