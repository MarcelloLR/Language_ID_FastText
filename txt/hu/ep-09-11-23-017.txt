<CHAPTER ID="017">
Elektronikus hírközlő hálózatok és szolgáltatások (vita)
<SPEAKER ID="069" NAME="Elnök">
A következő napirendi pont Trautmann asszony jelentése az Európai Parlament egyeztetőbizottságba delegált küldöttsége nevében az egyeztetőbizottság által jóváhagyott, az elektronikus hírközlő hálózatok és elektronikus hírközlési szolgáltatások közös keretszabályozásáról szóló 2002/21/EK irányelv, az elektronikus hírközlő hálózatokhoz és kapcsolódó eszközökhöz való hozzáférésről, valamint azok összekapcsolásáról szóló 2002/19/EK irányelv és az elektronikus hírközlő hálózatok és az elektronikus hírközlési szolgáltatások engedélyezéséről szóló 2002/20/EK irányelv módosításáról szóló európai parlamenti és tanácsi irányelvre vonatkozó közös szövegtervezetről (03677/2009 - -.
<SPEAKER ID="070" NAME="Catherine Trautmann">
előadó. - (FR) Elnök úr, biztos asszony, hölgyeim és uraim, újból - és ez alkalommal utoljára - vagyunk itt azért, hogy megvitassuk a távközlési csomagot, pontosabban a "keretszabályozási”, a "hozzáférési” és az "engedélyezési” irányelvvel foglalkozó jelentésemet, amely az utolsó sarokkövet képviseli.
<P>
Ez lehetőséget kínál arra, hogy köszönetet mondjak kollégáimnak, és különösen társelőadóimnak, Pilar del Castillo asszonynak és Malcolm Harbour úrnak; az egyeztetőbizottság elnökének, Vidal-Quadras úrnak; az Ipari, Kutatási és Energiaügyi Bizottság elnökének, Herbert Reul úrnak, és az Európai Parlament összes érintett szolgálatának. Szeretnék továbbá köszönetet mondani a biztos asszonynak részvételéért és az egész időszak során nyújtott támogatásáért, és szolgálatainak is köszönetet mondok. Végül szeretném üdvözölni a svéd elnökségnek a kielégítő megállapodás elérésére irányuló erőfeszítéseit. Szánjunk rá egy pillanatot, és emlékezzünk Ulrika Barklund Larsson asszonyra.
<P>
A holnapi szavazás nagyon pozitív jelzést küld majd mindenkinek, aki egy dinamikusabb európai ipari politikára számít. Mivel második olvasatban is fenntartottuk a 99%-os egyetértést a szövegről, egyszerűen csak összegeznem kell a prioritásainkat alkotó szempontokat. Elsősorban a hatékony és tartós verseny fenntartására törekedtünk, ugyanakkor azt is el akartuk érni, hogy ez a verseny a gazdasági és a társadalmi fejlődésre nézve is hasznos legyen azáltal, hogy a nagysebességű internet mindenki és az összes régió számára történő elérhetősége - a rádiófrekvenciával való jobb gazdálkodást is ide számítva - és a fogyasztók teljes jogai szempontjából lefedi Európa egész területét.
<P>
Ez maga után vonja azt, hogy létre kell hozni egy konzisztens, működőképes keretrendszert az érintett irányelvek használói, vagyis a szabályozó testületek, az Európai Elektronikus Hírközlési Szabályozó Hatóságok Testülete és a Bizottság számára; garantálni kell a jogbiztonságot; bátorítani kell azokat a beruházásokat, amelyek szükségesek gazdaságunk újraindításához és a piac dinamizálásához a gazdasági szereplők, fogyasztóik és alkalmazottaik érdekében; és végül ki kell fejlesztenünk a magas színvonalú szolgáltatások bőséges választékát, amelyek a többség számára hozzáférhetők, áruk pedig méltányos.
<P>
Nagyon fontos, hogy megmaradjunk a megállapodás feltételein belül, és egyes tagállamok közelmúltban tett nyilatkozatai sajnálatos módon felvetnek bizonyos kételyeket a kérdéssel kapcsolatos elkötelezettségük szempontjából. Támogatom a Bizottság értelmezését a 19. cikkel kapcsolatos tárgyalásaink eredményeiről. Emlékeztetőül: az ebben a cikkben kiválasztott megszövegezés szorosan kapcsolódik a 7. és 7a. cikk mechanizmusairól folytatott vitánkhoz. Kiábrándító lenne, ha a Tanács, nem kötelező érvényű nyilatkozatokon keresztül azt üzenné, hogy valamilyen módon "a kecske is jóllakik és a káposzta is megmarad”-jellegű megoldást akar keresztülvinni azáltal, hogy elutasítja a jogköröknek a tagállamok, az Európai Elektronikus Hírközlési Szabályozók Testülete és a Bizottság közötti méltányos egyensúlyát, mert a végső kompromisszumból ezt lehetett leszűrni.
<P>
Végül természetesen ott van az a kiugróan fontos szempont, amely elvezetett minket a megegyezéshez: a 138. módosítás. Csak annyit szeretnék mondani, hogy ennél nagyobb eredményt a Parlament nem érhetett el a rendelkezésünkre álló jogi alapokkal, ez pedig a belső piac harmonizálása. Ezt az eredményt tehát nem szabad félvállról venni, mivel az elektronikus kapcsolatok összes felhasználója számára felkínálja a magánélet szilárd védelmének, az ártatlanság vélelmének és az egyeztető eljárásnak a jogát, függetlenül attól, hogy milyen eljárással kell szembenézniük, és mielőtt bármilyen szankciót alkalmaznának.
<P>
Nagy örömet jelent továbbá a számomra, hogy a Bizottság hajlandó felmérni az európai hálózatsemlegesség helyzetét, továbbá e megfigyelések eredményétől függően az év végéig a Parlament és a Tanács rendelkezésére bocsátani a megfelelő eszközöket.
<P>
Ezért befejezésül arra kérek mindenkit, hogy ne feledkezzen meg ennek a csomagnak az átültetéséről. Természetesen tisztában vagyok azzal, hogy ez a Parlament, amelynek ez a csomag hatalmas eredményt jelent, gondoskodni fog arról, hogy ezt az átültetést a korábbi megállapodások tiszteletben tartásával hajtsák végre. Elnök úr, most szeretném figyelmesen meghallgatni kollégáim felszólalását, mielőtt újból szót kapnék a vita végén.
<SPEAKER ID="072" NAME="Viviane Reding">
a Bizottság tagja. - Elnök úr, a mai nap egy nagyon hosszú és gyakran nagyon intenzív jogalkotási folyamat csúcspontja, és a tárgyalások összes részvevője által tanúsított erőfeszítések meghozták azokat az eredményeket, amelyekre érdemes volt olyan sokáig várni. Szeretnék köszönetet mondani az előadóknak, a bizottsági elnököknek, az egyeztetőbizottság elnökének és tagjainak, valamint a Parlament minden egyes képviselőjének, aki latba vetette elkötelezettségét és szakértelmét.
<P>
A jelenlegi állapotban lévő reformcsomag elfogadásával az Unió olyan szabályozási keretrendszerrel fog rendelkezni, amely képes lesz megfelelni a gyorsan fejlődő digitális gazdaság kihívásainak, és méltányos áron tud mindenkinek telefon- és internetkapcsolatot kínálni, miközben előkészíti a terepet a magas színvonalú, innovatív szolgáltatások nyújtására alkalmas nagysebességű hálózatokba végrehajtott beruházások számára.
<P>
Ezek a szabályok, ezek a reformok globális vezető helyet biztosítanak az Európai Uniónak az elektronikus távközlés szabályozásában, nemcsak az egységes versenypiacot előmozdító mechanizmus fejlesztésével, hanem azáltal is, hogy a polgárok jogait helyezi a szabályozási politika középpontjába.
<P>
Az egyeztetések során elért kompromisszum első alkalommal fekteti le az EU joganyagában az internethasználók alapvető jogait olyan intézkedésekkel szemben, amelyek korlátozhatnák internetelérésüket. Ez a rendelkezés nagyon fontos az internetes szabadság területén. Egyértelművé teszi, hogy az internet esetében, amely egyre fontosabbá válik mindennapi életünkben, ugyanazokkal a védintézkedésekkel kell megóvni alapvető jogainkat, mint tevékenységeink bármely más területén. Méltányos előzetes eljárások, az ártatlanság vélelmének és a magánélet védelmének tiszteletben tartásával, majd a hatékony és kellő időben lefolytatott bírósági felülvizsgálathoz való jog: ezek azok a szabályok, amelyeket az új reformcsomagba beépítettünk.
<P>
A reformcsomag ugyanakkor szabályozási politikai célkitűzésként kezeli a nyílt és közös internet jövőképét. Az EU megközelítési módja rendkívül pragmatikus. Mellesleg ezt már más földrészeken is fontos úttörő irányzatként üdvözölték.
<P>
Megerősítettük továbbá az ügyfelek védelmét a személyes adatok elvesztésével és a levélszeméttel szemben, elsősorban azáltal, hogy a szolgáltatóknak tájékoztatniuk kell az ügyfeleket a személyes adatokkal való visszaélés eseteiről, és annak az alapelvnek a megerősítésével, hogy a sütik használatához szükség van a felhasználó beleegyezésére. Az ügyfelek nagyobb előnyei között meg kell említenem azt a jogot, hogy joguk van egy munkanapon belül vonalas vagy mobil szolgáltatót váltani, régi telefonszámuk megtartásával.
<P>
A Parlamentnek köszönhetően a rádiófrekvenciára vonatkozó új rendelkezések csökkentik az árakat, és bátorítják új szolgáltatások bevezetését, ezáltal elősegítik a digitális megosztottság áthidalását. A Parlament az új többéves rádiófrekvencia-politikai programon keresztül kulcsszerepet játszik majd az európai szintű rádiófrekvencia-politika stratégiai irányának meghatározásában. A reformok azt is lehetővé teszik, hogy a gazdasági szereplők beruházzanak a következő generációs hálózatokba. A beruházási kockázatok figyelembevételével megerősítik továbbá az új infrastruktúrákba történő hatékony beruházások ösztönzéseit, miközben gondoskodnak arról, hogy semmi ne fojtsa el a versenyt.
<P>
Intézményi szinten az európai szabályozók testülete, az ismert Európai Elektronikus Hírközlési Szabályozók Testülete, lehetőséget biztosít a 27 nemzeti szabályozó hatóságnak arra, hogy átláthatóbb és hatékonyabb módon hozzájáruljon az egységes piac működéséhez. A jogorvoslati lehetőségek megerősített és az Európai Elektronikus Hírközlési Szabályozók Testülete által támogatott bizottsági felügyelete megszilárdítja az egységes piacot azáltal, hogy javítja a keretrendszer egész Európára kiterjedő végrehajtásának következetességét és színvonalát, és gondoskodik arról, hogy a gazdasági szereplők egyenlő feltételekkel rendelkezzenek.
<P>
Ne feledkezzünk meg a keretirányelv 19. cikkében elért fontos megállapodásról, amely megnövelt harmonizációs jogköröket biztosít a Bizottságnak az általános szabályozási elvek területén, többek között a jogorvoslattal kapcsolatos kérdésekben is. Ez központi szerepet ad a Bizottságnak, az Európai Elektronikus Hírközlési Szabályozók Testületével együttműködve, annak biztosításában, hogy a távközlési rendeletet az egységes piacon a polgárok és az üzleti vállalkozások érdekében következetesen alkalmazzák.
<P>
A májusi plenáris ülésen már önök elé tártam a nyilatkozataimat, amelyekben kijelentem, hogy a Bizottság építeni fog a reformokra olyan módon, hogy a következő évben átfogó konzultációkat folytat a jövőbeni egyetemes szolgáltatás hatóköréről, valamint az adatokkal való visszaélésről szóló értesítések szélesebb körű alkalmazásáról. Ma újból megerősítem ezeket a kötelezettségvállalásokat, természetesen csak az azóta eltelt idő szerint kiigazítva.
<P>
A Bizottság annak biztosításában is kiveszi a részét, hogy az új eszközöket szükség esetén megfelelően használják. Már jeleztem, hogy a Bizottság figyelemmel fogja kísérni a piac és a technológiai fejlődés hálózati szabadságokra gyakorolt hatásait, és 2010 végéig beszámol az Európai Parlamentnek és a Tanácsnak arról, hogy szükség van-e kiegészítő iránymutatásra. A Bizottság az esetlegesen felmerülő versenyellenes gyakorlatok kezelése során a jelenleg érvényben lévő versenyjogi törvény erejét is igénybe fogja venni.
<P>
Meggyőződésem, hogy a kérdéses reformok által megteremtett bizalom és jogbiztonság kritikus jelentőségű lesz annak elősegítésében, hogy az elektronikus kommunikációs ágazat hozzájárulhasson Európa gazdasági fellendüléséhez. Ezért javaslom, hogy a Parlament támogassa a csomagot, és arra buzdítom a képviselőket, hogy szavazzanak a javaslat elfogadása mellett.
<P>
(Taps)
<SPEAKER ID="073" NAME="Pilar del Castillo Vera">
a PPE képviselőcsoport nevében.. - (ES) Elnök úr, hölgyeim és uraim, azzal szeretném kezdeni, hogy kifejezem köszönetemet képviselőtársaimnak, és ebben az esetben főleg az előadónak, Trautmann asszonynak, mert valóban rendkívüli munkát végzett. Csak az tudhatja, milyen hatalmas eredményeket értünk el ebben az utolsó szakaszban, aki ott volt, és ennek eredményeként született meg a siker az egyeztető eljáráson.
<P>
Szeretném elmondani, hogy pillanatnyilag abban a nagyszerű helyzetben vagyunk, hogy elkezdhetünk foglalkozni a jövővel, amely bizonyos értelemben forradalmi lesz, illetve forradalminak kell lennie.
<P>
Végre van - illetve hamarosan lesz - egy olyan szabályozási keretrendszerünk, amely lefektet néhány nagyon jó alapot ahhoz, hogy célkitűzéseink előterébe helyezhessük az internet, a digitális társadalom és a digitális gazdaság fejlesztését. Ez a keretrendszer gondoskodik a fogyasztók megfelelő védelméről, előmozdítja jogaikat, emellett a beruházók biztonságáról is gondoskodik.
<P>
Nagyon fontosnak tartom azonban, hogy most határozottan a jövő felé tekintsünk. Határozottan előre kell tekintenünk a 2010 utáni időszakra ahhoz, hogy minden erőfeszítésünket a 2010 utáni digitális menetrend meghatározására összpontosíthassuk. Ennek a digitális menetrendnek a kulcsfontosságú célkitűzései között kell kezelnünk a következő kérdéseket: lehetővé kell tennünk mindenki számára, hogy fogyasztóként és polgárként minden erőforrással rendelkezzen ahhoz, hogy az interneten keresztül elérje a nyitott digitális belső versenypiacot, részt vehessen annak működésében és természetesen a fejlesztésében.
<P>
Ez a célkitűzés elengedhetetlen, ha abba a helyzetbe akarjuk hozni az európai gazdaságot, ahol a mai globális világban lennie kell.
<SPEAKER ID="074" NAME="Corinne Lepage">
az ALDE képviselőcsoport nevében.. - (FR) Elnök úr, biztos asszony, hölgyeim és uraim, nagy örömmel hallottam, biztos asszony, amikor elmondta, hogy más alapvető jogokhoz hasonlóan garantálnunk kell az internet elérésének szabadságát.
<P>
Pontosan ezért harcolunk az Európai Parlament képviselőiként: ugyanolyan szintű garancia megszerzéséért, vagyis egy pártatlan bíró előtt lefolytatott előzetes eljárásért.
<P>
Ezt eddig még nem igazán sikerült elérnünk, de előadónk munkájának köszönhetően úgy tűnik, hogy elértük a lehető legjobb megoldást. Ez nem tökéletes. Nem tökéletes, mert kikövezi az utat olyan viták előtt, amelyeket jobb lett volna elkerülni; és ha olyan egyértelműen megneveztük volna a problémákat, mint ahogyan én most tettem, akkor egyáltalán nem lennének vitás kérdések. Sajnálatos módon ebben a pontban nem sikerült kompromisszumra jutnunk.
<P>
Ez azt jelenti, hogy vissza kell majd térnünk az internetelérés szabadságának és a hálózatsemlegesség tárgyköréhez, valamint ahhoz a kérdéshez, hogy a mienkhez hasonló mai nyílt társadalomban hogyan kell biztosítani az ismeretek és az információk szabad elérésének bizonyos szintjét. Ez mind ugyanannak a kérdésnek a része. Megtettük az első lépést; rendelkezésünkre áll az alapvető, létfontosságú első szöveg, és ez az oka annak, amiért én akkor is mellette fogok szavazni, ha mások tétováznak.
<P>
Ennek ellenére sokkal tovább kell lépnünk a nyílt tudomány, a nyílt kutatás és az összes intellektuális munka elérési szabadságának megóvásában, miközben természetesen szem előtt kell tartanunk, hogy a szellemi tulajdonjogokat is oltalmaznunk kell az irodalom, a művészet és a kutatás területén. Az elkövetkező években azonban minden bizonnyal további kompromisszumokat kell majd kötnünk.
<SPEAKER ID="075" NAME="Philippe Lamberts">
a Verts/ALE képviselőcsoport nevében.. - (FR) Elnök úr, hölgyeim és uraim, nagy örömünkre szolgál, hogy az Európai Parlament által elvégzett munka lehetővé tette az internet felhasználói számára, hogy garantált, és most már kifejezett védelmet élvezhessenek. Való igaz, hogy ha a Parlament nem szavazott volna kétszer is az emlékezetes 138. módosítás mellett, akkor ma nem tartanánk itt. Nyilvánvaló, hogy a mai kompromisszumos szöveg tartalmát ennek köszönhetően sikerült elérnünk.
<P>
Ám amint Lepage asszony mondta, az elért kompromisszum bizonyosan nem azonos az internethasználók jogainak védelmével kapcsolatos legfőbb céllal.
<P>
Úgy gondolom, hogy a lehető legmesszebbre elmentünk annak az alkotmányos rendnek a figyelembevételével, amelyen belül ma az Európai Parlament működik. Ezért ez a kompromisszum kikövezi az utat ennek a hírközlési csomagnak az elfogadása előtt, amely valódi előrelépést jelent a számunkra azzal a rendszerrel kapcsolatban, amelyet a hírközlési monopóliumok időszakából örököltünk - egy olyan korszakból, amely szerencsére már a múlté.
<P>
A holnapi szavazás azonban csak a kezdet. Itt is, és a nemzeti parlamentekben is, rendkívül szorosan figyelemmel kell követnünk, hogy a holnap elfogadásra váró kompromisszumot milyen módon ültetik át a nemzeti jogszabályokba, mert tudjuk, hogy az Európai Unió számos tagállama - fogalmazzunk úgy - kissé nehézkesen cselekszik, ha az alapvető szabadságjogokról van szó - különösen az internet érintettsége esetén -, és nem vagyok biztos abban, hogy sikerül elkerülniük azt a csapdát, hogy eltérjenek attól a szabálytól, amelyet holnap el fogunk fogadni.
<P>
És végül: eljött az ideje annak, hogy az Európai Unió elfogadjon egy valódi chartát az internethasználók jogairól, amelyben természetesen meghatározza az elérési jogokat, az adatvédelmi jogokat, a véleménynyilvánítási szabadságot és a hálózatsemlegességet. Egy egyszerű nyilatkozat a hálózatsemlegességről számunkra nem elegendő.
<P>
Az is igaz, hogy kiemelt figyelmet kell fordítanunk a szerzők és az alkotók jogaira, hogy munkájuk interneten keresztül történő terjesztése bátorítást jelentsen a számukra. Ez azonban nem vezethet ennek a rendkívüli eszköznek a magáncélokat szolgáló kisajátításához.
<SPEAKER ID="076" NAME="Malcolm Harbour">
az ECR képviselőcsoport nevében. - Elnök úr, annak a három előadónak az egyikeként, akik nagyon szorosan részt vettek ennek az egész csomagnak az előkészítésében - mert ez nyilvánvalóan egy csomag -, szeretném nagyon melegen üdvözölni ezt a kompromisszumos megállapodást, és szeretném kifejezni elismerésemet Catherine Trautmann asszonynak, aki rendkívül hozzáértő módon vezette a tárgyalásokat. A végleges szöveg átfogó természete és azok a védintézkedések, amelyeket az ügyfelek jogai területén biztosít, mind az ő tárgyalási szakértelmét dicsérik.
<P>
Örülök, hogy az összes politikai csoport, amelyik képviseltette magát az egyeztetésen, jóváhagyta ezt a szöveget, és hogy a holnapi szavazással végre valóra válthatjuk ennek az egész csomagnak az előnyeit, mert már több hónapja dolgozunk ezen. A Tanács október 26-án már elfogadta jelentésemet az egyetemes szolgáltatásról és a felhasználói jogokról, és Reding asszony ennek számos pontjára rámutatott. Ezeket most nem fogom megismételni, csak annyit mondok, hogy mindez rendkívül kedvező az ügyfelekre nézve.
<P>
Szeretnék egy-két megjegyzést fűzni saját jelentésem néhány eleméhez, és szeretnék különösen rávilágítani a Tanáccsal folytatott tárgyalásainkra - Elnök úr, sajnálatos módon önnek nem volt lehetősége arra, hogy hozzászóljon, de ön is szorosan bekapcsolódott ezekbe a tárgyalásokba -, amelyek során jelentős előrehaladást sikerült elérnünk az adatokkal való visszaélések területén, és különösen a sütik használatával és az azzal kapcsolatos kérdésekben, hogy a fogyasztók jogosultak visszautasítani minden olyan eszközt, amelyek információkat gyűjtenek a számítógépükről.
<P>
Biztos asszony, nagyon örülünk annak a nyilatkozatnak, amelyet az adatokkal való visszaélésről tett, de azt kell mondanom, hogy kissé meglepődve fogadtam 13 tagállam nyilatkozatát, amely azt sugallja a számomra, hogy kissé átértelmezik azt a megállapodást, amelyet október 26-án már aláírtak. Később esetleg véleményezhetné ezt a helyzetet. Szeretném megerősíteni azt a véleményemet - és meggyőződésem, hogy ezzel ön is egyetért, Elnök úr -, hogy azt az álláspontot képviseljük, amelyről megállapodtunk. A Bizottságnak most végre kell hajtania ezt az álláspontot. Ha bizonyos kérdéseket tisztázni kell, akkor ezt a Bizottságnak kell megtennie. Elvárjuk, hogy ezt megerősítse, és a lehető leghamarabb cselekedjen, különösen a hálózatsemlegesség területén, és melegen üdvözöljük az ezzel kapcsolatos nyilatkozatukat, mert az én bizottságom nagyon keményen küzdött ezért. Ez nagyon fontos előrelépés, amely a fogyasztók érdekeit szolgálja. Nagyra értékelem a csoportom, és remélem, hogy az egész Parlament nevében.
<SPEAKER ID="077" NAME="Eva-Britt Svensson">
a GUE/NGL képviselőcsoport nevében. - (SV) Elnök úr, holnap dönteni fogunk a hírközlési csomagról. Szeretnék köszönetet mondani Trautmann asszonynak és minden képviselőtársamnak, akik küzdöttek az internet szabadságáért. Mindenekfelett szeretnék köszönetet mondani minden polgárnak, aki kifejezésre juttatta a kérdés melletti elkötelezettségét. Részvételük nagyon erőteljes volt, és teljes joggal, mivel ez a kérdés végeredményben a véleménynyilvánítási szabadsággal, valamint polgári jogainkkal és szabadságainkkal kapcsolatos. Elkötelezett polgárainknak köszönhető, hogy az internethasználóknak a megfigyeléssel és a hatalommal való visszaéléssel szembeni védelme a vártnál is jobban sikerült, de véleményem és az Egységes Európai Baloldal/az Északi Zöld Baloldal Képviselőcsoportjának véleménye szerint nem elég jól.
<P>
Három ok miatt fogok a csomag ellen szavazni. Először is, a kompromisszum - a 138. módosítás - nem biztosít a polgároknak elégséges védelmet a hatóságok és az internetszolgáltatók hatalmával szemben. Egyszerűen csak egy felülvizsgálatra utal a kizárást megelőzően - nem bírósági felülvizsgálatra. Ez önkényes intézkedéseket is lehetővé tesz. A szöveg megtiltja, hogy a tagállamok korlátozzák a végfelhasználók jogait, ez nagyszerű, de a társaságok bevezethetnek korlátozásokat, amennyiben ezt a megállapodásban kikötik.
<P>
A második ok az, hogy a kompromisszum nem tartalmazza az internetes jogokkal kapcsolatos módosításaimat, más szavakkal a felhasználói jogokkal kapcsolatos jól ismert módosításokat. Ez valójában egy olyan hálózat előtt nyitja meg az utat, ahol nem előre eldöntött kérdés az, hogy minden felhasználó hozzáférhet a teljes hálózathoz, és ahol az egyes weboldalak megtekintésének lehetősége nem azonos. Véleményem szerint nagyon egyértelműen ki kell mondanunk, hogy az internet ilyen zsákutcába történő vezetését nem engedjük meg. Ennek végeredményeként azt kockáztatnánk, hogy az internet kábeltelevíziós csatornák gyűjteményévé válik ahelyett, hogy a szabad kommunikáció eszköze lenne mindenki számára.
<P>
A harmadik ok az, hogy a távközlési csomag a belső piac szabályozási keretrendszerébe tartozik. Ez természetesen azt jelenti, hogy konfliktus esetén az Európai Bíróság hozza meg az ítéletet. A véleménynyilvánítási szabadságról nem dönthet az Európai Bíróság. Nem elég valami lagymatag intézkedéssel óvni a polgárok jogait; teljes védelemben kell részesülniük.
<SPEAKER ID="078" NAME="Jaroslav Paška">
az EFD képviselőcsoport nevében. - (SK) 2009. május 6-án, a plenáris ülésen, a szavazások órájának végén, az Európai Parlament jóváhagyott egy irányelvtervezetet, amely meghatározza az elektronikus hírközlés feltételeit.
<P>
A plenáris ülés azonban egy módosító javaslatot is jóváhagyott, amelynek betartatását a Tanács nehéznek tekintette. Ezért az egyeztető eljárás egészen szeptember 29-ig elhúzódott, mert megkísérelték összehangolni a Tanács, a Bizottság és az Európai Parlament nézeteit, hogy ilyen módon gondoskodjanak a 138. módosításban szereplő követelményeknek az aktuális európai jogszabályokba történő megfelelő átültetéséről.
<P>
Ezért szeretném üdvözölni az Európai Parlament tárgyalócsoportjának erőfeszítéseit, valamint azt az üzletszerű és konstruktív megközelítési módot, amelyet a Tanács és a Bizottság képviselői elfogadtak, akiknek köszönhetően sikerült megállapodásra jutni a vitatott rendelkezés megszövegezéséről olyan módon, amely elfogadható formában átülteti az új hírközlési irányelvbe a 138. módosításban szereplő eredeti célokat és gondolatokat. Szilárd meggyőződésem, hogy az egyeztető eljárást követően az új hírközlési irányelv készen áll az európai közéletben történő alkalmazásra.
<SPEAKER ID="079" NAME="Herbert Reul" AFFILIATION="PPE">
(DE) Elnök úr, biztos asszony, hölgyeim és uraim, ha szabad így fogalmaznom, két kemény menetet küzdöttünk végig a ringben, de megérte. Erre az eredményre büszke lehet a Parlament.
<P>
Szeretnék továbbá külön köszönetet mondani kollégám, Niebler asszony nevében - aki ma sajnos nem lehet jelen, az előadóknak, del Castillo Vera asszonynak, Harbour úrnak és Trautmann asszonynak, valamint mindenki másnak, aki hozzájárult a kompromisszum előkészítéséhez. Valóban nagyon nehéz feladat volt, alkalmanként hatalmas erőfeszítésekre volt szükség az egyének és a politikai csoportok részéről, de végre sikerült konszenzusra jutnunk.
<P>
A hírközlési ágazat létfontosságú a gazdasági fejlődés szempontjából, mivel fontos ösztönzést jelent a foglalkoztatásra nézve. Csak 2007-ben ez az ágazat körülbelül 300 milliárd euró forgalmat bonyolított le. Ez azt jelenti, hogy ez az ágazat egy új jogi keretrendszert fog kapni, ami szintén óriási hatást gyakorol majd az Európai Unió gazdasági fejlődésére.
<P>
Európának jelentős kihívásokkal kell szembenéznie: beruházásokat kell végrehajtania nagy teljesítményű szélessávú hálózatokba, és ki kell azokat terjesztenie. Az üzleti szektor készen áll a cselekvésre, és itt is nyitni akarunk. Fontos döntés született.
<P>
Végül, de nem utolsósorban, rugalmasabbá akarjuk tenni a rádiófrekvencia-politikát, és fel kell használnunk a digitális hozadékot. Itt is teljesült egy fontos előfeltétel. És végül: nagyon sok erőfeszítést kellett tennünk, mivel kezdetben közülünk sokan nem voltak tisztában a problémákkal és azzal a kérdéssel, hogy hogyan kell kezelni az internetes szabadságot, és hogyan kell megerősíteni a felhasználói jogokat az interneten.
<P>
Most sokkal nagyobb védelmet sikerült biztosítanunk polgáraink számára, mint azt a folyamat kezdetén képzeltük, mert az események továbbhaladtak. Azok az intézkedések, amelyeket az EU tagállamaiban az elektronikus hírközlő hálózatok szolgáltatásainak elérésével vagy használatával kapcsolatban hoznak, semmilyen módon sem sérthetik az alapvető jogokat. Korlátozásokat kizárólag méltányos és független eljárások lefolytatása után szabad bevezetni. Az egyéneknek meg kell adni a jogot a meghallgatásra és arra, hogy a bíróságokon megtámadhassák a döntést. Ezt a módosítást a munka megkezdésekor még nem lehetett előre látni. Mindenki hozzájárult ehhez a folyamathoz, és ezért remélem, hogy mindenki a javaslatok mellett fog majd szavazni. Nagyon köszönöm.
<SPEAKER ID="080" NAME="Christian Engström  (Verts/ALE">
). - Elnök úr, mi mint a Svéd Kalózpárt támogatjuk az egyeztetés során elért kompromisszumot. Ez korántsem tökéletes, és nincs benne minden, amit el akartunk érni, de úgy véljük, hogy a helyes irányba megtett jó lépésnek minősíthető.
<P>
Senki elől sem szabad elzárni az internetet legalább egy előzetes, méltányos és pártatlan eljárás lefolytatása nélkül, amely magába foglalja a meghallgatás jogát, és amely tiszteletben tartja azt az alapelvet, hogy mindenkit ártatlannak kell tekinteni mindaddig, amíg be nem bizonyosodik a bűnössége.
<P>
A kompromisszum erőteljes jelzést küld a tagállamoknak arról, hogy az olyan intézkedések, mint a francia HADOPI-törvény vagy a Mandelson-módszer az Egyesült Királyságban, egyszerűen nem elfogadhatók. Most a francia és a brit aktivistákon múlik annak elérése, hogy Franciaország és Nagy-Britannia kormánya ezt be is tartsa.
<P>
De számunkra, az Európai Parlament számára ez csak a kezdet volt. Amint ezt több felszólaló is elmondta, szükségünk van egy megfelelő internetes emberi jogi nyilatkozatra, amely teljesen egyértelművé teszi, hogy az internet a társadalom fontos részét alkotja, ahol tiszteletben kell tartani alapvető polgári szabadságainkat.
<P>
Ez magába foglalja az információ szabadságának jogát és a magánélet tiszteletben tartásához való jogot, az alapvető jogokról szóló európai egyezményben meghatározottak szerint. Hálózatsemlegességre és olyan politikára van szükségünk, amely igent mond azokra a fantasztikus lehetőségekre, amelyeket az internet és az új információs technológia valamennyiünknek kínál.
<P>
Európa most soha vissza nem térő lehetőséget kapott arra, hogy vezető szerepet töltsön be, és felmutassa a világnak a szabad és nyílt internet példáját. Meg kell ragadnunk ezt a lehetőséget. Nyitva áll előttünk az út. Ez a kompromisszum csak az első lépés, de a helyes irányba megtett lépés. Ezért minden kollégámat arra bátorítom, hogy igennel szavazzon.
<SPEAKER ID="081" NAME="Trevor Colman" AFFILIATION="EFD">
Elnök úr, a tervezett intézkedés várható hatása a tagállamok internethasználói körében felborzolta a kedélyeket. Példátlan szintű állami felügyelettel, állami beavatkozással és kereskedelmi kizsákmányolással fenyeget, és arra törekszik, hogy még a bíróságok védelmétől is megfossza az internethasználókat.
<P>
A Tanács kijelentette, hogy a bíróságok által nyújtott védelem fenntartásának biztosításával e Parlament túllépi hatáskörét. De akár igaz ez, akár nem, mennyivel inkább túllépnénk ezeket a jogköröket egy olyan rendelkezéssel, amely megengedi hivatalnokoknak, hogy szimatoljanak és kémkedjenek az internethasználók után, miközben ők a törvény felett állók maradnak?
<P>
Ez a Parlament a kormányok és a kormányzottak közé helyezte a 138. módosítást annak érdekében, hogy az utóbbiakat megvédje a súlyos jogtiprásoktól, amelyeknek elkövetésére a bürokraták nagyon is hajlamosak, ha megszabadulnak a bírósági felügyelet nyűgétől. Megbízható jogi vélemény szerint az egyeztető eljárást megmételyezte a 138. módosítás szelleme és betűje. Valamennyi képviselőt arra szólítok fel, hogy hozzon határozatot arról, hogy ha e Parlament nem képes gondoskodni azokról az óvintézkedésekről, amelyek jogszerűen kísérnék ezt az intézkedést, egyáltalán ne fogadja el ezt az intézkedést.
<SPEAKER ID="082" NAME="Gunnar Hökmark" AFFILIATION="PPE">
(SV) Elnök úr, a hírközlési vita nagy részében az internethasználók védelmére összpontosítottunk. Tavaly tavasszal Svensson asszony és mások leszavazták azt a javaslatot, amely bírósági felülvizsgálat lefolytatását követelte meg, ha valakit ki akartak zárni. Most más megoldásban állapodtunk meg, amely az arra a szabályozási rendszerre vonatkozó rendkívül egyértelmű hivatkozásokkal védi a felhasználókat, amelynek minden tagállamban érvényben kell lennie. Fontosnak tartom annak kimondását, hogy nem abban rejlik a különbség, hogy meg akarjuk-e védeni a felhasználókat, hanem abban, hogy tiszteletben tartjuk-e a tagállamoknak azt a jogát, hogy önállóan döntsenek saját jogrendjükről.
<P>
Ebben a tekintetben érdekes, hogy az egyik svéd parlamenti képviselő, aki erősen ellenzi az Európai Uniót és Svédország tagságát, sokkal inkább nemzetek feletti szinten akarja kezelni ezt a kérdést, mint ahogyan ezt mások általában javasolják ebben az ülésteremben, és azt akarja, hogy az Európai Unió határozza meg, hogyan kell felépíteni a tagállamok jogrendjét. Ez nagyon fontos lépés, és a Parlament túlnyomó többsége ellenezte annak a kompromisszumnak a támogatásával, amelyet végül elfogadtunk, és amely megfelelő védelmet nyújt majd a felhasználóknak. Azért is támogatjuk ezt a kompromisszumot, mert ez gondoskodik arról, hogy az európai fogyasztók és internethasználók mindig képesek legyenek választani a különféle beszállítók és szolgáltatók között. Azáltal, hogy lehetővé tesszük a szolgáltatóváltást, ha egy adott szolgáltató alacsony színvonalú szolgáltatást kínál, olyan jogokat adunk a fogyasztóknak és a polgároknak, amilyen jogok még soha nem voltak a kezükben. Svensson asszony, nagyon megváltozott a helyzet azóta, amikor még a hatalmas monopóliumok állapították meg a polgároknak az információk megtekintésével, kiválasztásával és használatával kapcsolatos jogait. Ez hatalmas változás, amelyet Svensson asszony és talán mások is sajnálatos módon szavazatukkal el fognak utasítani.
<P>
A legfontosabb kérdés azonban az - és ezért én is szeretnék gratulálni Trautmann asszonynak és a biztos asszonynak -, hogy végre sikerült megragadnunk a frekvencia kérdését is, és gondoskodhatunk arról, hogy mi, európaiak úttörő szerepet töltsünk be a digitális hozadék kihasználásában. Ez sikereket és lehetőségeket biztosít majd az európai polgároknak, és esélyt kínál az európai iparnak ahhoz, hogy világelső legyen. Ezért az ülésteremben jelenlévők túlnyomó többségével együtt támogatom azt a javaslatot, amelyről holnap szavazunk.
<SPEAKER ID="083" NAME="Eva Lichtenberger  (Verts/ALE">
). - (DE) Elnök úr, hölgyeim és uraim, a közvetítési folyamat részét alkotó bonyolult vitáknak volt egy alapvető, fontos céljuk, nevezetesen az internettel kapcsolatos alapjogok és szabadságok meghatározása, mindenekfelett a jogállamiság elvének tiszteletben tartása. Ezek a nagy internetes gazdasági hatalmak egyéni érdekei miatt nem veszíthetnek hatékonyságukból, mert ezek képesek foggal-körömmel harcolni egy idejétmúlt szerzői jogi rendszer megmentéséért, amelyet nem igazítottak hozzá az internetes korszak követelményeihez.
<P>
Az alkotók szellemi tulajdonjogának az interneten történő oltalmához teljesen új rendszerre van szükségünk, és ezt a rendszert közösen kell kidolgoznunk. A polgárok jogainak védelme tekintetében azonban következetesnek kell lennünk, és ide tartozik a végrehajtás megfigyelése is a tagállamokban. Elvégre a Tanács volt az, amely nem támogatta, hanem legszívesebben teljesen háttérbe szorította volna ezeknek a jogoknak a védelmét. Részt kell vennünk ebben az erőpróbában, amelynek tétje a polgárok jogainak védelme, és győznünk kell. Egyetlen tagállamnak sem szabad megengednünk, hogy alattomban kibújjon e kötelezettségek teljesítése alól.
<SPEAKER ID="084" NAME="Lambert van Nistelrooij" AFFILIATION="PPE">
(NL) Az Európai Parlament joggal helyezett nagy hangsúlyt számos kérdésre: a hozzáférés garantálására, a hálózatsemlegességre és a jobb felügyeletre.
<P>
A teljes csomag jelenlegi állapotában kivételesen jól kiegyensúlyozott. Az egyik oldalon lehetővé teszi, hogy megragadjuk a lehetőségeket a megfelelő verseny és az ágazat növekedése területén, valamint gazdasági szempontból megragadjuk a lehetőségeket a munkahelyek és gazdasági előnyök területén. A másik oldalon pedig különösen jól gondoskodik a fogyasztók védelméről. A büntetendő cselekmények elkövetésével gyanúsított fogyasztók internetkapcsolatát csak akkor lehet megszakítani, ha a bíróságok meghoztak egy ilyen értelmű döntést, és ezt egyértelmű eljárásnak kell követnie. A fellebbezés lehetőségéről is gondoskodtunk, ami azt jelenti, hogy garantáltuk az emberi jogokat, és ez így van rendjén.
<P>
A múlt héten az ENSZ égisze alatt fontos konferenciára került sor az internet igazgatásáról, és ezen az Európai Parlament delegációja is részt vett. Kiderült, hogy az egész világ ránk figyel, mert szeretné látni, hogyan szabályozzuk ezt a területet. Sok országban és a világ hatalmas régióiban a kormányok akarják meghatározni, milyen tartalmak jelenhetnek meg az interneten, és milyen körülmények között lehet megszakítani a polgárok internetkapcsolatát, vagy milyen célokból érhetik el az internetet. Mi most példát mutatunk ezzel a jó jogi keretszabályozással, és egyensúly megteremtésére törekszünk a piac és a polgárok védelme között. Különösen nem kormányzati civil társadalmi szervezetek figyelik az egész világon, hogyan szabályozzuk ezt a kérdést ebben a csomagban.
<P>
A múlt héten lehetőséget kaptam arra, hogy ennek személyesen is a szemtanúja legyek, és szeretnék rámutatni arra, hogy most a hírközlési történelemnek egy kis darabját írjuk. Szeretnék gratulálni az előadónak, Trautmann asszonynak, aki fantasztikus munkát végzett a határok meghúzásával. Ez a tárgyalások művészetének fénypontja. Kezdetben azonban a Tanács nem volt hajlandó ilyen messzire elmenni.
<SPEAKER ID="085" NAME="Sandrine Bélier  (Verts/ALE">
). - (FR) Elnök úr, hölgyeim és uraim, november 4-én a Parlament garanciát kapott a Tanácstól arra nézve, hogy az internetelérés bármilyen korlátozása csak bizonyos feltételek teljesítése esetén hajtható végre: előzetes, méltányos és pártatlan eljárás, az ártatlanság vélelme alapelvének és a magánélet tiszteletben tartásának garantálása, valamint az emberi jogokról szóló európai egyezmény tiszteletben tartása. Ez a megállapodás az első lépést jelenti a polgárok fokozott védelme felé, akiknek szembe kell nézniük egyes tagállamok és magánjogi gazdasági szereplők arra irányuló egyre erőteljesebb próbálkozásaival, hogy banális üggyé tegyék a rugalmas reagálás, az adattárolás és az interneten történő digitális adatcsere ellenőrzésének alapelvét.
<P>
Ez azonban nem elegendő. A digitális szabadságjogok korlátozásainak elfogadása és a hálózatsemlegesség akadályozása nem elfogadható. Ez ellentétes a lisszaboni stratégiával, és aláássa az Unióban érvényes alapvető jogokat és értékeket. Az egyetlen közvetlenül választott európai intézményként, a polgárok érdekeinek védelme érdekében, a Parlamentnek most morális és politikai kötelessége, hogy a kezébe vegye ezt a kérdést, és meghatározza az internethasználók jogait és kötelességeit, hogy garantálhassuk digitális szabadságukat és az ismeretek elérhetőségét.
<P>
Megszavazzuk ezt a szöveget, de gondoskodni fogunk arról, hogy a jövőben továbbvigyük ezt az ügyet.
<SPEAKER ID="086" NAME="Paul Rübig" AFFILIATION="PPE">
(DE) Elnök úr, biztos asszony, hölgyeim és uraim, azzal szeretném kezdeni, hogy kifejezem őszinte köszönetemet a biztos asszony felé. A hírközléssel kapcsolatban az elmúlt öt év során elfogadott jogszabályok megmutatták, hogy Európa őszintén és szisztematikusan halad előre, annak az elkötelezettségnek és know-how-nak köszönhetően, amely képessé tett bennünket a megfelelő jogszabályok bevezetésére. Itt most szeretnék köszönetet mondani kollégáimnak, és mindenekfelett az előadóknak.
<P>
Láttuk, hogy új generációs technológiák jelennek meg, és ezeknek az új generációs technológiáknak, például a negyedik generációs LTE (hosszú távon fenntartható fejlődés) hálózatnak, helyet kell szorítanunk az európai belső piacon. Ennek megvalósulása érdekében a digitális hozadékkal is ésszerűen kell bánnunk, és olyan barangolásos adatszolgáltatásra van szükségünk, amely megfelel a belső piac szükségleteinek. Úgy látom, hogy továbbra is hatalmas munka vár ránk ezen a területen. Az internetes szabadság kérdését részletekbe menően és mélységeiben megvitattuk. Szeretnék köszönetet mondani mindenkinek, aki részt vett ebben a vitában. Ám még lépnünk kell a szellemi tulajdon kérdésében, hogy a következő parlamenti ciklusban meghozhassuk a szükséges intézkedéseket.
<P>
Ebben a tekintetben a nemzeti szabályozó hatóságokra is számítok, amelyek most további jogköröket is kaptak az Európai Elektronikus Hírközlési Szabályozók Testülete útján. Az ő feladatuk lesz a nemzeti iparágak és a nemzeti fogyasztók segítése, hogy élhessenek jogaikkal a többi 26 országban. Ebben a tekintetben elengedhetetlen, hogy a nemzeti szabályozó hatóságok cselekedjenek, mivel ez az egyik kiindulópont a jövőbeni terjeszkedéshez a digitális kommunikáció területén Európában és azon túl, és ahhoz, hogy Európa nemzetközi szinten vezető szerepet tölthessen be ezen a területen.
<SPEAKER ID="087" NAME="Ioan Mircea Paşcu" AFFILIATION="S&amp;D">
Elnök úr, szeretnék témát váltani, és szeretném felhívni a figyelmét a valós élet néhány tényére. Ha valaki jelentős eseményt, például e-mail fiókjának feltörését szeretné bejelenteni, ezt csak elektronikus úton tudja megtenni. Nincs mód arra, hogy élő személlyel beszéljen, akivel normális párbeszédet tudna folytatni. Ha van valami problémája, amit szeretne bejelenteni telefon- vagy internet-szolgáltatójának, akkor elakad a rögzített beszédhangok labirintusában, amelyek addig küldözgetik tovább az ügyfelet a különféle menüpontok között, amíg a társaság végre elégedett nem lesz az ügyféltől elvett pénzzel, még akkor is, ha a bejelenteni kívánt problémát az ő szolgáltatásuk hiányosságai idézték elő.
<P>
Ezért azt javaslom, hogy az új Bizottság vizsgálja meg ezt a kérdést és álljon elő egy rendelettel, amely rákényszeríti a szolgáltatókat arra, hogy egy élő személy vegye fel a telefont. Ez kímélni fogja a fogyasztó idejét, egészségét és pénzét, és továbbra is származik belőle nyereség a szolgáltatók számára, bár kisebb, és még néhány munkahelyet is jelent a munkanélkülieknek.
<P>
Befejezésül, biztos asszony, szeretném felhívni a figyelmét még egy tényre, nevezetesen arra a rengeteg személyes adatra, amelyet a közvetlenül a polcról elérhető termékek esetén a fogyasztónak közölnie kell a szoftverek ingyenes letöltéséért. Hova kerülnek ezek az információk, és milyen célból?
<SPEAKER ID="088" NAME="Axel Voss" AFFILIATION="PPE">
(DE) Elnök úr, az életünk, és különösen a fiatalok élete ma jelentős mértékben az internet körül forog, és mind a digitális forradalom, mind pedig az elektronikus kommunikációs eszközök használata hozzájárul az ezen a területen tapasztalható folyamathoz.
<P>
Ennek eredményeként sokan szükségszerűnek tekintik az internet egyszerű elérését, valamint az online elérhető információgazdagságot. Ebben a tekintetben azokról az emberekről sem szabad megfeledkeznünk, akik mindeddig nem fértek hozzá az internethez. Ez az oka annak, hogy kifejezetten és erőteljesen üdvözlöm az eddigiekben megtett intézkedéseket, mivel jó úton haladunk az erősebb verseny és a fontos információk könnyebb elérhetősége felé. Biztos vagyok abban, hogy bármilyen tennivaló is álljon még előttünk, azt a jövőben el tudjuk végezni.
<SPEAKER ID="089" NAME="Seán Kelly" AFFILIATION="PPE">
Elnök úr, nagyon elégedett vagyok mindazzal, ami ma este itt elhangzott, és szeretnék gratulálni az előadónak és a biztos asszonynak, amiért ennyire egyértelműen és szabatosan sikerült előadniuk álláspontjukat.
<P>
A felszólalók kiemelkedően fontos szempontokra mutattak rá: a polgárok jogai, beruházás, ellenőrzések, átláthatóság, az egységes piac megszilárdulása, egyenlő versenyfeltételek, elszámoltathatóság, megfelelő verseny és fogyasztóvédelem. Ez mind nagyon fontos. Van Nistelrooij úr azt mondta, hogy ma este történelmet írunk a kommunikáció területén. Most arra van szükség, hogy mindezt a lehető leggyorsabban átültessék a nemzeti jogba és végrehajtsák, és három szó alkotja a kulcsfontosságú szempontokat: az internet szabad, méltányos és gyors elérésének biztosítása az emberek és az üzleti vállalkozások számára, függetlenül attól, hogy az Unió középpontjában, vagy pedig a legtávolabbi régiókban vannak.
<P>
Elkezdtük írni a történelmet. Ezt most folytatnunk kell, és végre kell hajtanunk az összes polgár javára. Jó munkát végeztünk!
<SPEAKER ID="090" NAME="Sophia in 't Veld  (ALDE">
). - (NL) Ennek a csomagnak nagyon sok jó eleme van, ugyanakkor néhány szempont miatt továbbra is súlyos aggályaim vannak. Az egyik ilyen szempont természetesen a "van három dobásod, aztán kiestél”-típusú rendelkezés, és mindeddig nem sikerült megértenem, hogy ez egyáltalán miért került bele a hírközlési csomagba. Ez teljesen idegen elem a csomagban. Azt sem értem, miért kell Európának megindokolnia a tagállamok felé egy ilyen jellegű rendelkezés bevezetését. Maguktól is nagyon jól tudják, miért került bevezetésre, ezt Európának nem kell elmagyaráznia. Véleményem szerint ez a politika tisztára mosásának újabb ragyogó példája.
<P>
Csalódott vagyok, amiért a Parlament nem tanúsított gerinces magatartást a Tanáccsal szemben, és nem mondta a Tanácsnak: ez az, amit megszavaztunk, és nem engedünk a negyvennyolcból. Még nem döntöttem el, hogy végül hogyan fogok szavazni, mert amint mondtam, a csomagnak nagyon sok pozitívuma is van. Ugyanakkor azonban úgy vélem, hogy a hírközlési csomag egészében véve továbbra is jókora zagyvaság, ami nem üti meg a mértéket, és tisztázásra szorul, mely területekre vonatkozik, és melyekre nem. Ezért feltételezem, hogy ez csak az első lépés, de további biztosítékokat és további garanciákat akarok arra nézve, hogy nem erre a hírközlési csomagra támaszkodva akarjuk megoldani azt a problémát, amelynek megoldására a "van három dobásod, aztán kiestél”-típusú politika irányul, hanem tökéletesebb rendszabályok megalkotására törekszünk a szellemi, az alkotó és pénzügyi erőfeszítések megjutalmazása és védelme érdekében.
<SPEAKER ID="091" NAME="Lena Kolarska-Bobińska" AFFILIATION="PPE">
Elnök úr, a 138. cikkel kapcsolatos vita és az elért kompromisszum azt mutatja, hogy az Európai Parlament képviselői reagálnak a közvéleményre és az emberek érdekeire, és hogy ez a Parlament védelmezi a szabadságot, az emberek reakcióival kapcsolatosan.
<P>
Kiváló példája ez annak, amikor az internetezők megfigyeléseik alapján írásban európai parlamenti képviselőkhöz fordultak, és jogaik és kívánságaik védelmében állást foglaltak. Fontos esettanulmánynak kellene tekinteni a Parlament munkájában.
<SPEAKER ID="092" NAME="Viviane Reding">
a Bizottság tagja. - Elnök úr, úgy gondolom, hogy csatlakozhatom mindazokhoz, akik ezt az anyagot az együttműködés nagyszerű példájának nevezték, ami egy nagyszerű jogszabály elérését szolgálta. Egyetlen jogszabály sem tökéletes; ez sem tökéletes, és önök is tudják, milyen sok időre van szükségünk egy-egy új jogszabály összeállításához - ezért mire megállapodásra jutunk, a világ már annyira továbbhaladt, hogy az egész munkát elölről kellene kezdenünk. Pontosan ezért mondtuk azt, hogy az egyének hálózatsemlegességgel kapcsolatos jogainak védelme az első lépés; következő lépésként meg kell oldanunk a szerzői jogoknak az online világhoz történő hozzáigazítását. Mivel nem várhatjuk meg, amíg mindezeket a szabályokat végrehajtják a nemzeti jogban, a Bizottság nevében azt mondtam, hogy a Bizottság figyelemmel fogja kísérni a piacnak és a technológiai fejlődésnek a hálózati szabadságokra gyakorolt hatását, és 2010 vége előtt beszámol erről az Európai Parlamentnek és a Tanácsnak. Akkor látni fogunk egy teljes képet arról, hogy meg kell-e hoznunk egyéb, kiegészítő intézkedéseket, vagy a jelenlegi intézkedések gyakorlatban történő végrehajtására kell törekednünk a tagállamok szintjén, amely intézkedésekről holnap szavazni fogunk.
<P>
Két konkrét válasz két konkrét kérdésre: először, a harmonizálási eljárásokra vonatkozó 19. cikkel kapcsolatos nyilatkozat. A Parlamenthez hasonlóan én is sajnálom, hogy 16 tagállam olyan értelmű nyilatkozatot tett, amelyben kétségbe vonják a Bizottság hatáskörének kiterjedését, amelyről a módosított 19. cikk alapján megállapodás született a Parlament és a Tanács között, és különösen a Bizottság azon szabályozási kötelezettségekkel kapcsolatos hatáskörének kiterjedését, amelyeket a nemzeti szabályozó hatóságok írhatnak elő. Így tehát, emiatt a 16 nyilatkozat miatt a Bizottság is nyilatkozatot adott ki, amelyben rámutat arra, hogy jóllehet nem hozhat határozatokat annak a cikknek az alapján, amely a nemzeti szabályozó hatóságok 7a. cikk szerint kiadott egyedi értesítéseire vonatkozik, viszont hozhat határozatokat az általános szabályozási elvekkel kapcsolatban, amelyek az ilyen jellegű kötelezettségek előírására, fenntartására, módosítására vagy visszavonására vonatkoznak. A Parlamentnek igaza van, megállapodtunk valamiben, és nem szabad visszatérnünk egy ilyen jellegű megállapodáshoz a hátsó ajtón keresztül.
<P>
Másodszor: a sütik kérdése. A Bizottság, Harbour úrhoz hasonlóan, nagyon meglepődött azon, hogy egyes tagállamok a jelek szerint megkérdőjelezik a sütikre vonatkozóan elfogadott szöveget. Hadd fogalmazzak nagyon világosan: megállapodtunk a Parlamenttel, és meggyőződésünk, hogy a végleges szöveg egyértelmű. Először is egyértelműen és átfogóan tájékoztatni kell a felhasználókat arról, hogy a másodlagos felhasználóknak milyen alapon kell beleegyezésüket adniuk. Erről van szó, és most ezt kell alkalmazni a tagállamokban. Nem igazán értékelem azt, ha azután, hogy mindenről megállapodtunk, egyesek megpróbálnak manőverezni azért, hogy ne kelljen teljes mértékben betartaniuk pacta sunt servanda (az adott szó kötelez) jellegű megállapodásokat a politikában. Így látom én a helyzetet. Ezért nagyon büszke vagyok az európai intézményekre. Úgy gondolom, hogy nagyon jó jogszabályt sikerült megalkotniuk. Sikerült továbbá megőrizniük ezt az egyensúlyt a gazdasági szereplők érdekei, a szabályok gazdasági része, valamint a felhasználók érdekei és a polgárok jogai között, és szerintem ez az egyensúly alkotja Európa lényegét: Európa egyszerre gazdaság és társadalom. Ebben a szövegben sikerült ezt a két szempontot összeegyeztetnünk. Gratulálok mindenkinek, aki hozzájárult ennek lehetővé tételéhez.
<SPEAKER ID="093" NAME="Catherine Trautmann">
előadó. - (FR) Elnök úr, szeretném kifejezni legmelegebb köszönetemet kollégáimnak, akik részt vettek ebben a vitában, és szeretném elmondani, hogy teljesen egyértelművé tették, milyen veszélyes és bonyolult munkát kellett elvégeznünk ezzel a hírközlési csomaggal. Végeredményben az a módosítás tartotta fel a munkát, amelyről mi itt a Parlamentben több alkalommal is egyértelműen szavaztunk, de amelyet a Tanács nem fogadott el.
<P>
Másokhoz hasonlóan én is hiszem, hogy ennek a jogszabálynak kiindulási alapnak, nem pedig a végcélnak kell lennie. Más szempontoktól eltérően ezen a területen nem sikerült eredményt elérnünk. A biztos asszony is kihangsúlyozta válaszában ugyanezt a 19. cikk kapcsán. Reméltem, hogy sokkal tovább sikerül eljutnunk az európai szabályozó hatóságokkal kapcsolatos gazdasági választottbírósági eljárás végrehajtásában, de természetesen nem sikerült mindent egyszerre elérnünk.
<P>
Hatékonyságra, méltányosságra és egyensúlyra törekedtünk; meg akartuk mutatni, hogy jóllehet az internetet és a digitális társadalmat a használat és a mobilitás hajtja, a polgárok jogait soha nem szabad nevetség tárgyává tenni, lekicsinyelni vagy figyelmen kívül hagyni.
<P>
Ez az első alkalom, amikor egy ilyen szöveg a legelső cikkben tartalmaz egy ilyen jellegű hivatkozást, amelyet alapelvévé tesz, és összekapcsolja az internetet a jogok és az alapvető szabadságok gyakorlásával; meggyőződésünk szerint ez erősen megkülönbözteti azt, amit teszünk a Tanáccsal folytatott jogalkotás és a Bizottsággal elkészített szövegtervezetek szempontjából.
<P>
Valóban úgy gondoljuk, hogy az információs társadalomnak tisztelnie kell a polgárok jogait, pozitív hozzáállást kell tanúsítania gazdasági és társadalmi szempontból, és ezzel új kulturális szférát kell megnyitnia. Ezért arra számítunk, hogy a piac lehetővé fogja tenni, hogy ez megtörténjen, hogy a felhasználók jogait megállapítsák és garantálják, mégis mindenkinek biztosítani tudjuk a kibővített hozzáférést és a hálózatok elérését is. De pontosan ezért vár még ránk sok elvégzendő munka a szerzői jogok, a hálózatsemlegesség és a rádiófrekvencia területén. Az Európai Parlament ehhez minden támogatást meg fog adni.
<P>
Szeretném elmondani, hogy nagy örömet jelentett nekem a kollégáimmal folytatott közös munka, és nagyon örülök annak, hogy ez a kompromisszum tiszteletben tartja azt a szavazást, amelyet együttesen olyan erőteljesen kifejeztünk.
<SPEAKER ID="094" NAME="Elnök">
Kollégák, bizonyára el tudják képzelni, mennyire csalódott vagyok, amiért nem tudtam részt venni ezen a vitán, és annak végén intézményes szerepkörömet felhasználva tudok csak melegen gratulálni Catherine Trautmann asszonynak, Pilar del Castillo Vera asszonynak és Malcolm Harbour úrnak az általuk elvégzett munkáért; ilyen módon tudok köszönetet mondani a Bizottságnak, és különösen Reding biztos asszonynak az ennek a rendkívül bonyolult eljárásnak a során tanúsított kiváló együttműködésért; és ebben a szerepkörömben tudom csak kijelenteni, hogy nagy örömünkre szolgált volna, ha a Tanács is részt vesz ebben a fontos vitában, mivel ők mindenki másnál alaposabban megmagyarázhatták volna azokat a váratlan leveleket, amelyek a vita bizonyos jogi aspektusai kapcsán említésre kerültek.
<P>
A vitát lezárom.
<P>
A szavazásra 2009. november 24-én, kedden, déli 12 órakor kerül sor.
<P>
Írásbeli nyilatkozatok (az eljárási szabályzat 149. cikke)
<SPEAKER ID="999" NAME="Ivo Belet" AFFILIATION="PPE">
írásban. - (NL) Elnök úr, szeretnék kitérni az internettel kapcsolatos kompromisszumnak egy vitatott kérdésére (vagyis a "138. módosítás” kérdésére). Az általunk létrehozni kívánt szabályozási csomag maximális védelmet biztosít valamennyi internethasználó számára: gondoskodtunk a felhasználók magánéletének tiszteletben tartásáról, az emberi jogokról szóló európai egyezmény alkalmazásáról, és mindenekfelett arról, hogy soha senkinek az internetelérését ne lehessen megszakítani anélkül, hogy ügyét egy független testület előzetesen mérlegelné és elbírálná. Konkrétan ez azt jelenti, hogy csak súlyos visszaélések esetén szabad beavatkozni. Ez a jogi rendelkezés a hatóságokra és magukra az internetszolgáltatókra egyaránt vonatkozik. Mindazonáltal ez az európai jogszabály garantálja az internet szabad elérését, és de facto megerősíti, hogy az internet közérdekű szolgáltatás, amelyet egyetlen fogyasztótól sem szabad érvényes indok nélkül megtagadni (mint ahogyan a gáz-, víz- és elektromos hálózat elérését sem szabad egyetlen fogyasztótól sem megtagadni). Az a tény, hogy ez a kompromisszum elnyerte az összes parlamenti küldöttség egyhangú jóváhagyását, azt bizonyítja, hogy ez a megállapodás hihetetlenül fontos, és az új hírközlési csomag középpontjába helyezi a fogyasztók jogait.
<SPEAKER ID="998" NAME="Tiziano Motti" AFFILIATION="PPE">
írásban. - (IT) Minden okunk megvan arra, hogy nagyon elégedettek legyünk a hírközlési csomag kapcsán ma elért eredménnyel, mivel ez megerősíti az internethasználók jogait és ösztönzi a telefontársaságok közötti versenyt. Az új szabályok garantálják a fogyasztók szélesebb körű jogait, az internetelérés feltétlen szabadságát és a személyes adatok védelmét. Ez kitűnő példa arra, hogy jogalkotási munkánk milyen hatást gyakorol a polgárok mindennapi életére. Az internet ezzel valójában az első alkalommal válik a jogok és az alapvető szabadságok gyakorlásának kifejeződésévé az egész világon. Ezen az alapon kiegészíti a már érvényben lévő és a szerződés által garantált többi alapvető szabadságot - a nemek közötti egyenlőséget, a szexuális irányultságot és a vallási meggyőződés tiszteletben tartását, a gyermekek jogainak védelmét és a véleménynyilvánítás szabadságának védelmét, amely összhangban áll az emberi méltóság védelmével -, és azokkal arányosan és összhangban alakot ölt. Az internetelérést korlátozó bármely intézkedést mostantól fogva csak akkor lehet alkalmazni, ha az "megfelelő, arányos és szükséges” egy demokratikus társadalomban. Mint ma jeleztük, megállapodásunknak az a célja, hogy teljessé tegye az internetes szabadságot, előmozdítsa az elektronikus civil társadalmat, előmozdítsa az alapvető szabadságokat, a legjobb gyakorlatokat, valamint azoknak a személyeknek az azonosítását és elszigetelését, gondolok itt különösen a pedofilokra és a szexuális bűncselekmények elkövetőire, akik megpróbálnak visszaélni ezzel az abszolút szabadsággal.
<SPEAKER ID="997" NAME="Siiri Oviir" AFFILIATION="ALDE">
írásban. - (ET) Az elektronikus hírközlő hálózatokra és szolgáltatásokra vonatkozó keretirányelv módosításainak alapvető célja a telefon- és internethasználók jogainak megerősítése, valamint a hírközlési szolgáltatók közötti verseny fokozása. Jelenleg az elektronikus hírközlést hét évvel ezelőtt elfogadott előírások szabályozzák. Azóta ezen a területen forradalmi változások zajlottak le. Jogászként úgy gondolom, hogy a Parlament túllépte a Szerződés által biztosított hatáskörét azzal, hogy az utolsó pillanatban elfogadott egy olyan módosításokra vonatkozó javaslatot, amely módosítások megkövetelik, hogy az állami szabályozó hatóságok mozdítsák elő az Európai Unió polgárainak érdekeit, és előírják, hogy előzetes bírósági eljárás nélkül semmilyen módon nem lehet korlátozni a végfelhasználók alapvető jogait és szabadságait. Nagyon örülök annak, hogy az egyeztetőbizottsággal megrendezett viták eredményeként sikerült megfelelőbb módot találni arra, hogy biztosítsuk a jogi korrektséget, valamint valamennyi felhasználónak védelmet nyújtsunk, és tiszteletben tartsuk a tagállamok joghatóságát is. Ez a döntés végre lehetővé teszi a számunkra az elektronikus hírközlő hálózatokra és szolgáltatásokra vonatkozó keretirányelv módosításainak jóváhagyását.
<SPEAKER ID="096" NAME="Bernadette Vergnaud" AFFILIATION="S&amp;D">
írásban. - (FR) Örömmel látom, hogy ez a hosszú, heves vitákat kiváltó munka végre befejeződött; ez megmutatja a hírközlési ágazat jelentőségét, nemcsak gazdasági szereplőként, hanem a mai társadalomban betöltött létfontosságú elemként is. Polgáraink nap mint nap kommunikálnak a határokon keresztül, és az volt a célunk, hogy garantáljuk a szolgáltatások minőségét, és közben gondoskodjunk a felhasználók alapvető jogainak tiszteletben tartásáról.
<P>
Szeretnék gratulálni Trautmann asszonynak és a tárgyalócsoportnak az elért kompromisszumért, amely előzetes egyeztető eljárástól teszi függővé a felhasználók ellen kiszabható szankciókat. Ezenkívül a Bizottság is nagy elkötelezettséget tanúsított a hálózatsemlegesség garantálása, valamint a gazdasági szereplők által folytatott versenyellenes, diszkriminatív gyakorlatok elleni küzdelem mellett.
<P>
Ez a megállapodás a néha kemény viták árán elért számos pozitív fejlemény eredményeként a fogyasztók javát fogja szolgálni. Külön szeretném kiemelni a garantált hozzáférést és a segélyhívószám (112) hívásainak helymeghatározását; a hozzáférésnek a fogyatékossággal élők számára történő megkönnyítését; a szerződésekkel és a számlázással kapcsolatos jobb tájékoztatást; a figyelmeztetéseket a szokatlanul magas használat eseteiben; a maximális késlekedés bevezetését a fogyasztó telefonszámának áthelyezése esetén és a tájékoztatást a személyes adatokkal kapcsolatos biztonság megsértése esetén.
