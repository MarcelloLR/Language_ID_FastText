<CHAPTER ID="022">
Közös konzuli utasítások: biometrikus azonosítók és vízumkérelmek (vita) 
<SPEAKER ID="502" NAME="Elnök">
A következő napirendi pont Sarah Ludford az Állampolgári Jogi, Bel- és Igazságügyi Bizottság nevében készetett jelentése az Európai Parlament és a Tanács a diplomáciai és konzuli képviseletek számára kibocsátott, a vízumokra vonatkozó Közös Konzuli Utasításnak a biometrikus adatok bevezetésével, valamint a vízumkérelmek fogadása és feldolgozása megszervezésének rendelkezéseivel kapcsolatos módosításáról szóló rendeletjavaslatról. - C6-0166/2006 -.
<SPEAKER ID="503" NAME="Jacques Barrot">
a Bizottság alelnöke. - (FR) Elnök úr, véleményem szerint a szavazásra a megbeszélések azon szakaszában kerül sor, amikor talán még nem tártuk fel kellőképpen az első olvasatra történő elfogadáshoz szükséges lehetőségeket. Az Állampolgári Jogi, Bel- és Igazságügyi Bizottság jelentéstervezetének 2007. november 27-i elfogadását követően a szlovén elnökség igyekezett konszenzusra jutni a tagállamok között a szöveg több részének újraszövegezésével kapcsolatban, hogy figyelembe vegyék az Európai Parlament által kifejezésre juttatott aggályokat.
<P>
Ennek ellenére a bizottság által elfogadott jelentés három fő kérdésében nézeteltérés támadt. Az első az ujjlenyomatok levételének korhatára, a második a külső szolgáltatók telephelyén nyújtott diplomáciai és konzuli mentesség, a harmadik pedig ezen külső szolgáltatók használata a vízumdíjak kérdésével. E három kérdésben a szlovén elnökség új szövegezést javasolt a Parlament módosításainak figyelembe vételével.
<P>
A június 17-i háromoldalú miniszteri megbeszélésekhez hasonlóan a megbeszélések elsődlegesen a külső szolgáltatók számára nyújtott diplomáciai és konzuli mentesség kérdésére és annak következményére, az adatok átadására koncentráltak, de semmilyen megállapodásra nem jutottak. A többi téma nem került megvitatásra. Azóta nem került sor újabb vitára az Állampolgári Jogi, Bel- és Igazságügyi Bizottságban.
<P>
Az ujjlenyomatvétel korhatárának kiemelkedően érzékeny kérdésében a bizottság által az előadónak nyújtott további technikai információk megerősítik a gyermekektől levett ujjlenyomatok megbízhatóságát hat éves kortól. Mindazonáltal a Bizottság támogatja a Parlament javaslatát, miszerint a hat és tizenkét év közötti gyermekektől kizárólag ellenőrzés, és nem a VIS-rendszerben (Vízum Információs Rendszerben) történő azonosítás céljából vehetnek ujjlenyomatot. A Bizottság továbbá vállalta, hogy elvégzi az Európai Parlament által kért tanulmányt.
<P>
Mi több, megjegyzem, hogy úgy tűnik, ezt a megoldást választották az útlevelekkel kapcsolatos javaslathoz is, amelyről az Európai Parlamentnek határozatot kell hoznia. Ezért tehát szerintem hasznos lenne, ha most folytatnánk a tárgyalást annak érdekében, hogy megtudjuk, a javaslat megkaphatja-e a Parlament jóváhagyását.
<P>
Egy másik kérdés a külső szolgáltatókkal kapcsolatos. A Parlament módosításai alapján meghatározták azokat a feltételeket, amelyek mellett a tagállamok legvégső esetben ilyen szolgáltatókhoz folyamodhatnak, és egy sor követelményt, amit be kell tartaniuk. A témában folytatott megbeszéléseket szintén folytatni kell. Szeretném emlékeztetni önöket, hogy a Közös Konzuli Utasítások módosításának elfogadása a VIS végrehajtásához szükséges elengedhetetlen előfeltétel.
<P>
Bár a Parlament és a Tanács megállapodását követően első olvasatra elfogadásra került a VIS-rendszert létrehozó rendelet és határozat, jogosan mondhatjuk, hogy ha a jelenlegi javaslatnak második olvasatra kell mennie, fennáll a kockázat, hogy a VIS-rendszer 2009 májusi bevezetését veszélyezteti. Ezért elengedhetetlen, hogy gyorsan általános kompromisszumra jussunk a javaslatról.
<P>
Nos, azért vagyok itt, elnök úr, hölgyeim és uraim, hogy megerősítsem a Bizottság kötelezettségvállalását a tárgyalások és megbeszélések folytatására, különösen természetesen az előadójukkal, Ludford bárónővel, és a Tanáccsal, annak érdekében, hogy kielégítő kompromisszumra jussunk a következő hónapokban. Ismételten mondom, számomra elérhetőnek tűnik ez a kompromisszum, amennyiben alaposan végezzük a munkát, és amennyiben nem szünetel a Tanács és a Parlament közötti párbeszéd, amelynek segítésére és ösztönzésére természetesen mindent megtesz a Bizottság.
<SPEAKER ID="505" NAME="Sarah Ludford">
előadó. - Elnök úr, ez a Vízum Információs Rendszer (a VIS) csomagjának harmadik eleme. A meglévő Közös Konzuli Utasítás módosításával szabályozza elsősorban a biometrikus adatok VIS rendszerben történő tárolására vonatkozó kötelezettséget és annak előírásait, és másodsorban, a vízumkérelmek beérkezésének megszervezését. Valóban lehetővé tenné, hogy a VIS megkezdje működését. Bár a vízumkiadás szabályainak teljes felülvizsgálata várható a vízumkódex keretein belül, amely témában kollégám, Henrik Lax az előadó, e konkrét külön javaslat oka, hogy a vízumkódex elfogadása valószínűleg még több időt vesz igénybe. Fontos azonban, hogy gondoskodjunk a két javaslat összefüggéséről.
<P>
Jó ideje folytatok megbeszélést és tárgyalásokat a Tanáccsal. Az Állampolgári Jogi, Bel- és Igazságügyi Bizottság tavaly novemberben fogadta el a jelentésemet, és sajnálom, hogy nem tudok előállni azzal, hogy első olvasatra megállapodás született, de úgy vélem, ez részben a Tanács lassúságának köszönhető, és részben annak, hogy úgy tűnik, nem akarnak érdemben reagálni az általunk felvetett kérdésekre. Ezért arra kérem a kollégáimat, hogy támogassák a bizottságomban elfogadott jelentést, és remélhetőleg az új elnökség meg tudja győzni a tagállamokat, hogy alaposabban vegyék figyelembe a véleményünket.
<P>
Ugyanazokkal az alapokkal foglalkoznék, mint a biztos úr, de a kérdéseket három helyett inkább négy csoportba sorolnám.
<P>
Az első a Tanács hajlandóságával kapcsolatos, a kisgyermekektől történő ujjlenyomatvétel bevezetését érinti, miközben figyelmen kívül hagyják az elvi kérdéseket, és azt, hogy ez jelentős költségekkel és kényelmetlenséggel jár a szülőkre nézve, a gyermekek ujjlenyomatának gyakori változásával és a téves egyezések, valamint az elutasítások problémáival. Úgy vélem, nem kaptam teljes körű tájékoztatást a Bizottságtól.
<P>
Másodszor, úgy vélem, a tagállamok nem hajlandók együttműködni a biometrikus adatok összegyűjtésének megszervezése által támasztott kihívások leküzdésében.
<P>
Harmadszor, a sorozatos adatvesztési botrányok ellenére sem veszik kellőképp figyelembe az adatvédelmet és az adatbiztonságot, a tagállamok nincsenek kellőképp felkészítve a személyes adatok adatvesztéstől, harmadik állam beavatkozásától vagy technikai hibáktól való védelmére.
<P>
Végezetül a vízumdíj kérdése. Úgy vélem, nem helyes, hogy a tagállamok saját adminisztratív választásaikat fizettetik ki a vízumkérelmezőkkel, lehetővé téve, hogy a kereskedelmi vállalatok, amelyekkel szerződést kötnek a biometrikus adatok begyűjtésére, a vízum díján felül további díjakat számoljanak fel. Úgy vélem, hogy a Bizottság és a Tanács az ismételt kérések ellenére sem tudott hiteles, jelentős bizonyítékkal előállni, amely a gyermekektől történő ujjlenyomatvételt hat éves kortól engedélyező javaslatot alátámasztja. Úgy vélem, jelentős többletköltséggel jár, ha kétévente le kell venni az ujjlenyomatot. Ezért javasoljuk, hogy kezdetben a 12 éven aluli gyermekeket mentesítsük az ujjlenyomat-biztosítási kötelezettség alól, de három év múlva, a kisgyermekektől történő ujjlenyomatvételről szóló részletes technikai megvalósíthatósági, megbízhatósági és arányossági tanulmányt követően ezt vizsgáljuk felül. Úgy vélem, ez enne az ésszerű haladási irány.
<P>
A kiszervezéssel kapcsolatban nincsenek problémáim az általános elgondolásról, amennyiben az fejleszti a vízumkérelmezőknek nyújtott szolgáltatásokat, és amíg a vízumkiadás folyamatának feddhetetlenségét biztosító körülmények között történik, azaz csak végső esetben fordulhatnak ehhez a megoldáshoz, és a szolgáltató a diplomáciai védelem alatt álló épületben folytatja működését, biztosítva a konzuli tisztviselők jelenlétét a szolgáltató alkalmazottainak felügyeletére. Ez szavatolhatná az adatvédelemről történő gondoskodást és az anyag lefoglalás elleni védelmét, de ebben a kérdésben nem enged a Tanács. Emellett úgy találom, hogy a tagállamok még csak nem is hajlandók elgondolkodni egy másik tagállammal együtt történő kihelyezett üzemeltetésről vagy egy közös kérelmezési központról.
<P>
Végezetül csak annyit mondok, hogy a nemzeti adatvédelmi hatóságok 29. cikk alapján létrehozott munkacsoportjának véleményét kértem. Rámutattak egy paradoxonra, miszerint a vízumok megbízhatóságát és biztonságát erősíti a biometrikus adatok bevezetése, másrészről viszont, ha az adatgyűjtési módszerek nincsenek azon a biztonsági szinten, amelyet a konzulátusokon vagy a nagykövetség konzuli részében biztosíthatunk, ez az egész folyamat megbízhatóságát gyengíti. A többi kérdéssel, különösen a vízumdíjjal kapcsolatban az összefoglaló megjegyzéseimben kívánok foglalkozni.
<SPEAKER ID="506" NAME="Ewa Klamt">
a PPE-DE képviselőcsoport nevében. - (DE) Elnök úr, hölgyeim és uraim, a Közös Konzuli Utasítások módosítására irányuló bizottsági javaslatra sürgősen szükség van a nyitott határok Európájában. Képviselőcsoportom erőteljesen támogatja Sarah Ludford jelentését. Köszönetet mondok az előadónak a jó együttműködéséért, amelynek köszönhetően az Európai Parlament képviselőcsoportjai nagyjából meg tudtak állapodni a közös szövegezésen.
<P>
A Közös Konzuli Utasításokat a mai helyzethez kell igazítani és alkalmazni. A jövőben kétségkívül a biometrikus adatok, például a fényképek és az ujjlenyomatok alapján történik a vízumkérelmezők azonosítása.
<P>
Már korábban nyilvánvaló lett, hogy egyes tagállamok, közöttük Németország, másképp, tehát nem egységesen értelmezik és alkalmazzák a meglévő szabályokat. 2000-ben, például, a német konzulátusok és követségek azt az utasítást kapták, hogy csökkentsék a bürokráciát a vízumok kiadásának esetében, és kérdéses esetekben adják meg a vízumot. A kijevi német nagykövetség a vízumok kiadása terén mutatott nagylelkűségének eredményeképp az ukrán nemzetiségűek részére kiállított vízumok száma az 1991-es 150 000-ről 2001-ben közel 300 000-re emelkedett, ami a schengeni térségbe történő illegális bevándorlók számának jelentős növekedéséhez vezetett.
<P>
Ezért tehát sürgősen szükség van annak biztosítására, hogy minden tagállam egységes módon alkalmazza a schengeni vízumok kiadásának szabályait. Képviselőcsoportom a Tanács és az Európai Parlament közötti kompromisszumra törekszik, ahogy Barrot biztos úr javasolta az imént.
<P>
Képviselőcsoportunk Ludford bárónő jelentésének szinte minden pontját támogatja. Kizárólag a gyermekekre vonatkozó korhatár és az ujjlenyomatvétel kérdéseit nem tudjuk támogatni. Támogatjuk a Bizottság javaslatát, hogy a gyermekekre vonatkozó korhatárt hat évre szabjuk meg. Képviselőcsoportom szerint igen fontos, hogy megtartsuk ezt a korhatárt az Európai Unióban történő gyermekkereskedelem megelőzése érdekében.
<SPEAKER ID="507" NAME="Martine Roure">
a PSE képviselőcsoport nevében. - (FR) Elnök úr, biztos úr, szeretnék köszönetet mondani Ludford bárónőnek a javasolt jelentéséért, amelyet képviselőcsoportom teljes mértékben támogat. Az Európai Unió vízumpolitikája tükrözi, hogy miként fogadjuk az embereket. Ezért szeretnénk olyan megoldást találni, amely lehetővé teszi, hogy garantáljuk az európai vízumok biztonságát, miközben tiszteletben tartjuk a harmadik országbeli kérelmező állampolgárok alapvető jogait, különös tekintettel a személyes adatok védelmére.
<P>
Ezt szem előtt tartva remélem, hogy a Tanács megérti az Európa Parlament elvárásait. Mindenki számára elfogadható megoldást kell találnunk. Osztom az előadó aggodalmát a vízumokba épített biometrikus adatok gyűjtésének és feldolgozásának kiszervezésével kapcsolatban. Úgy véljük, nem elegendő, ha egyszerűen jóváhagyjuk a tagállamok gyakorlatait. Ha valóban közös vízumpolitikát akarunk, ahhoz elengedhetetlen, hogy mielőtt a tagállamok a kiszervezés mellett döntenek, tanulmányozzák a többi javasolt lehetőség megvalósíthatóságát.
<P>
Prioritásaink közé tartozik továbbá, hogy biztosítsuk a biometrikus adatokat szolgáltató polgárok biztonságát. Létfontosságúnak tartjuk, hogy az adatokat esetlegesen begyűjtő külső szolgáltatókkal kötött szerződéseket nagyon pontosan meg kell határozni. Mi több, ezen adatok védelmének szavatolása érdekében számomra elengedhetetlennek tűnik, hogy ezeket az adatokat olyan telephelyeken kell begyűjteni, amelyek valódi védelmet élveznek.
<P>
A biometrikus adatok gyűjtésére vonatkozó korhatárt illetően nincs ideológiai véleményem a témában. Azonban úgy gondolom, hogy eddigi tapasztalataink nem teszik lehetővé, hogy garantáljuk, hogy a 12 éven aluli gyermekektől vett ujjlenyomatok kellőképp megbízhatóak, lehetővé téve a használatukra irányuló adatgyűjtést. Szerintem ez a biztonság hamis képzetét keltené.
<P>
Ezért szeretném, ha elfogadnánk egy elővigyázatossági elvet, amely 12 évnél kisebb korhatárt állapít meg az ujjlenyomatok levételére, de ezt a korhatárt később felülvizsgálhatjuk, mihelyt rendelkezésünkre áll a független tanulmány, amelyet a biztos úr ígért, és amely minden szükséges információval ellát bennünket a gyermekek ujjlenyomatainak megbízhatóságával kapcsolatban.
<P>
A vízumok árát illetően, amelyet természetesen a Tanács állapított meg, ez legyen a maximális ár. Nem várhatjuk el, hogy a vízumkérelmezők viseljék az Európai Unió további követelményeinek anyagi terheit.
<P>
Végezetül szeretném elmondani, biztos úr, hogy nagyra értékelem ezen tárgyalásokba fektetett munkáját, mert az Európai Parlament hallatni akarja a hangját, és jelenleg a Tanács mintha nem figyelne oda az alapvető érveinkre.
<SPEAKER ID="508" NAME="Tatjana Ždanoka">
a Verts/ALE képviselőcsoport nevében. - Elnök úr, először a Verts/ALE képviselőcsoport nevében szeretnék köszönetet mondani Ludford asszonynak a kiváló együttműködéséért, ahogy szokás.
<P>
Mindazonáltal néhány kérdést rendkívül aggasztónak találtunk. Teljes mértékben egyetértünk az európai adatvédelmi biztossal, hogy a biometrikus adatok információs rendszerben történő tárolása mindig jelentős választás, különösen, amikor a kérdéses rendszer ilyen nagy számú polgárt érint. Véleményünk szerint tehát maga a VIS-rendelet megfelelőbb hely lenne az általános szabályokat és a kivételeket meghatározó rendelkezések számára.
<P>
Emellett a korhatár, ami alatt a gyermekek mentesülnek az ujjlenymatvétel alól is sok kérdést vet fel, ahogy hallottuk. Itt mondunk köszönetet az előadónak és a többi kollégánknak, amiért ésszerű döntést hoztak a korhatár 6-ról 12 évre történő emelésével. A szakirodalom azonban nem nyújt bizonyítékot arra nézve, hogy a 14 év alattiak ujjlenyomata megbízható azonosítást tenne lehetővé.
<P>
A második probléma a vízumkérelmezések kiszervezése. Itt gondoskodnunk kell a szükséges óvintézkedésekről, hogy biztosítsuk az adatvédelmi előírásoknak történő megfelelőséget. E tekintetben az előadó jelentős fejlődést ért el, ha a most javasolt szöveget összehasonlítjuk a Bizottság kiinduló szövegével.
<P>
Mindazonáltal a képviselőcsoportunk erőteljesen ellenzi a biometrikus adatok kiterjedt bevezetését. Úgy véljük, ennek létfontosságú következményei vannak az adatbiztonságra és az alapvető jogokra nézve anélkül, hogy rávilágítana bárminemű jelentős előnyre. A közelmúlt olaszországi eseményei pedig egyértelműen bizonyítják, hogy az ujjlenyomatok használata milyen könnyen válhat a hatalommal való visszaélés eszközévé.
<P>
Összefoglalásképp valóban nagyra tartjuk az előadó erőkifejtéseit és bátorságát, hogy a lehető legjobb eredményeket érje el. Mindazonáltal a Verts/ALE képviselőcsoport nagyon vonakodik elfogadni a biometrikus adatok bárminemű használatát az EU-ban, amíg kétséget kizáróan bebizonyosodik használatuk szükségessége.
<P>
Nem tudunk tehát a jelentés mellett szavazni.
<SPEAKER ID="509" NAME="Sylvia-Yvonne Kaufmann">
a GUE/NGL képviselőcsoport nevében. - (DE) Elnök úr, támogatom a vízumkiadás egységes feltételeinek bevezetését az úgynevezett vízumkereskedelem megelőzése érdekében. Én azonban elvben ellenzem a biometrikus adatok vízumokba történő beépítését, különösen a kisgyermekek esetében. Egyáltalán nem tartom helyénvalónak. Mi több, nem javasolhatjuk, hogy ujjlenyomatot vegyünk egy hatévestől anélkül, hogy elő tudnánk állni egy széles körű független tanulmánnyal, amely az ilyen korú gyermekek ujjlenyomatainak használatáról szól és anélkül, hogy tudnánk, hogy egyáltalán meddig lehet megtartani ezen gyermek-ujjlenyomatokat. Szerintem ezen az alapon nem lehetne, és nem kellene törvényeket elfogadnunk.
<P>
Problémásnak látom a javasolt új rendelet végrehajtását is. Most minden kérelmezőnek, beleértve a gyermekeket is, meg kell jelennie a konzulátuson az ujjlenyomatvételre. Előfordulhat, hogy ez túl nagy elvárás a nagy országok távoli térségein élőkkel szemben. Ez azzal járhat, hogy a kevésbé tehetősek, különösen a családok számára szinte lehetetlen lesz vízumot kérelmezni az Európai Unióba történő beutazáshoz. Valóban ezt a képet szeretné külföldre sugározni az Európai Unió?
<P>
A Tanács és a Bizottság ezt a magánszektor vizsgálatával próbálja ellensúlyozni. Javasolják, hogy a külső szolgáltatóknak joga legyen a vízumkérelmek és a biometrikus adatok kézhezvételére és ezek továbbítására a megfelelő konzulátusok felé. Az ezzel járó költségeket pedig gyakorlatilag a kérelmezőkre hárítják. És ez nem minden! Véleményem szerint így nem lehet biztosítani ezen kiemelkedően érzékeny adatok biztonságos és bizalmas kezelését. Ezért tehát elengedhetetlen, hogy biztosítsuk, hogy a kiszervezést, amelyet minden esetben a legszigorúbb feltételekhez kell kötni, kizárólag diplomáciai védelem alatt álló helyszíneken engedélyezzék. E kérdésben határozottan támogatom az előadót.
<SPEAKER ID="510" NAME="Carlos Coelho" AFFILIATION="PPE-DE">
(PT) Elnök úr, a Bizottság alelnöke, hölgyeim és uraim, e kezdeményezéssel az volt a szándékunk, hogy garantáljuk a tagállamok közötti interoperabilitást, biztosítsuk a személyes adatok ugyanolyan mértékű védelmét és a menedékkérők egyenlő bánásmódját. Különösen támogatom a vízumok kiadási eljárásának megkönnyítését az egyablakos elvvel, és a biometrikus azonosítók, azaz a kérelmező arcképe és tíz ujjlenyomata tárolásának eljárását a központosított Vízum Információs Rendszerben. (VIS-ben).
<P>
Hangsúlyoznunk kell, hogy ezek az adatok azonosítás céljából kerülnek felhasználásra, ahogy Barrot alelnök már rámutatott. Ez teljesen más, mint ami az európai útlevelekkel történik, ahol mindössze két ujjlenyomat vehető, ezért azok ellenőrzésen, azaz az összehasonlításon kívül másra nem alkalmasak. Ebből a szempontból üdvözlöm az Európai Bizottság hajlandóságát az együttműködésre, amit az imént a plenáris ülésen Barrot alelnök úr bemutatta, a Parlament által kért tanulmány levezetésében a gyermekektől történő ujjlenyomatvétel megvalósíthatóságáról.
<P>
Elnök úr, mivel a vízumok közösségi kódexének teljes felülvizsgálatára készülünk, csak akkor lett volna értelme e konkrét javaslatról szóló külön vitának, ha az felgyorsította volna a folyamatot. Azonban ezt a célkitűzést nem érte volna el. Holnap egy olyan javaslatról szavazunk, amellyel kapcsolatban első olvasatra nem született megállapodás, és ez csak a lassú folyamat első szakaszát jelenti. Ezért tehát komoly kétségeim vannak afelől, hogy külön kell-e folytatnunk ezt a vitát, mikor az ütemterve nagyon hasonlónak tűnik a kódex felülvizsgálatának ütemezéséhez.
<SPEAKER ID="511" NAME="Avril Doyle" AFFILIATION="PPE-DE">
Elnök úr, csak egy gyors megjegyzés. A legnagyobb polgári szabadság, amivel mindannyian rendelkezünk maga az élet. Mindig vita és nézeteltérés van, ha a különleges biztonsági intézkedéseket vitatjuk meg - azokat a kérdéseket, amelyeket az általánosságban vett polgári szabadságok korlátozásaként is felfoghatunk. Csak szeretnék meggyőződni arról, hogy a biztos úr elégedett azzal, hogy a szükséges fékek és ellensúlyok kéz a kézben járnak azzal, ami most előttünk van, hogy biztosak lehessünk abban, hogy nem lépünk-e túl azon, amit valóban szavatoltunk, hogy biztosíthassuk, hogy csak a biztonsági intézkedéseket vezetjük be, azokat az azonosítási intézkedéseket, amelyekre a mai világunk felhatalmaz bennünket.
<P>
Az imént emlékeztetett bennünket kollégám, Coelho úr arra, hogy ha nem tudunk első olvasatra megállapodásra jutni, az komoly üzenetet hordoz magában. Ez nagyon érzékeny terület, és a polgáraink egyre inkább megkérdőjelezik a - szó általános értelmében vett - szabadságuk elvételét.
<P>
Végezetül szeretném hangsúlyozni, hogy a legnagyobb polgári szabadság az élet. Mindent meg kell tennünk, ami valóban jogunkban áll, hogy megvédjük az életet, a biztonságot és a további intézkedéseket illetően. Szeretnék önöktől biztosítékot kérni, hogy az ellensúlyok és fékek ettől függetlenül jelen lesznek.
<SPEAKER ID="512" NAME="Jacques Barrot">
a Bizottság alelnöke. - (FR) Elnök úr, figyelmesen hallgattam a különböző felszólalásokat. Először szeretném emlékeztetni önöket az információra, amelyet már tartalmaz a mappa. A gyermekek ujjlenyomataival kapcsolatban elhangzott, hogy az adatok szerint a 1,5 millió vízumkérelmező részleteit tartalmazó adatbázis minősége és megbízhatósága kiváló minőségű, és tudomásom szerint Ludford bárónőnek elküldték a véleményt alátámasztó technikai dokumentumot.
<P>
Azonban részemről szeretném önöket biztosítani, hogy teljes mértékben készen állok a tanulmány elindítására, amelyet jogosan kértek, hogy valóban megtudjuk, mennyire megbízhatóak ezek a biometrikus adatok, és tanácsos-e a használatuk, vagy nem. Én nagyon jó ötletnek tartom. Azon gondolkodtam, Ludford bárónő, hogy vajon kompromisszumra juthatunk-e azzal, hogy megkülönböztetjük a hat és tizenkét év közötti gyermekektől vett ujjlenyomatokat, amelyek kizárólag ellenőrzés céljából kerülnének felhasználásra a tizenkét évnél idősebb gyermekek ujjlenyomataitól, amelyeket más célból is felhasználhatnánk.
<P>
Mindenesetre továbbra is mindent megteszek, hogy kompromisszumra jussak az EU új elnökségével azáltal, hogy igyekszem biztosítani a Parlament kívánságainak nagyobb mértékű figyelembe vételét.
<P>
A második kérdést, azaz a kiszervezést illetően természetesen felmerült néhány aggály a melléklettel kapcsolatban, amely a tagállamok által a külső szolgáltatókkal aláírt szerződések minimális követelményeit sorolja fel. A Bizottság is kiadott egy dokumentumot, amely felsorolja az adatok biztosításának különböző módszereit. Én azonban megértem az adatbiztonság kérdésével kapcsolatos aggodalmukat, és valóban fennáll a veszély, hogy egy harmadik országban a külső szolgáltató telephelyén tárolt adatokat lefoglalhatják, vagy kötelező házkutatásnak vethetik alá. Elengedhetetlen, hogy felismerjük, hogy védekeznünk kell ez ellen a kockázat ellen. Óvatos duhajként úgy vélem, hogy a kérdésben folytatódik a párbeszéd. Ezek a saját gondolataim. Igaz, hogy ahogy Coelho úr mondta, megpróbálhatnánk biztosítani, hogy ezt a jelentést és a vízumkódexet mondhatni kéz a kézben dolgozzuk fel.
<P>
Ha már itt tartunk, csak megerősíteni tudom a Parlament és az előadó, Ludford bárónő felé, akinek szeretnék köszönetet mondani a munkájáért, hogy mindettől függetlenül eltökélt szándékom, hogy viszonylag gyorsan kompromisszumra jussunk, és arra kérem a Tanácsot, hogy figyeljen jobban a Parlamentre, illetve remélem, hogy a Parlament a részéről szem előtt tartja a Bizottság jövőbeli kötelezettségvállalásait, és bizonyos fokú megértést mutat majd. Ez az ára annak, ha kompromisszumra szeretnénk jutni. Ezt a kérdést kicsit hangsúlyozom, mert hatékony és tisztességes vízum információs rendszert akarunk, és ha ezt meg akarjuk valósítani, akkor a megvitatott problémákat meg kell oldani, elnök úr, és szeretnék köszönetet mondani azon képviselőknek, akik kifejezésre juttatták véleményüket az este folyamán.
<SPEAKER ID="513" NAME="Sarah Ludford">
előadó. - Elnök úr, szeretnék köszönetet mondani a kollégáimnak, és különösen az árnyék-előadóknak, akikkel együtt dolgoztam. Nagyon konstruktív munkát végeztünk, és örömmel fogadtam a pozitív hozzájárulásaikat. Mindannyian nagyon lelkesek voltak, és én nagyon hálás voltam ezért.
<P>
Szeretném, ha a VIS a lehető leghamarabb működésbe lépne. Bizonyos értelemben a gyermekem, én voltam a rendszer előadója is. De, ahogy kollégáim hangsúlyozták, nagyon érzékeny személyes adatokról van szó, és akár 70 millió bejegyzésről, akármelyik pillanatban. Nem engedhetjük meg, hogy a VIS-t nagyszabású kísérletként kezeljék. Elővigyázatosan kell haladnunk. Egyetértek például Ždanoka asszonnyal és Roure asszonnyal, akik szerint nincs elég tapasztalatunk, hogy biztosra vehessük a problémák elkerülését, például a hatévesektől vett ujjlenyomatokkal kapcsolatosan.
<P>
A biztos úr említette, hogy a 6 és 12 éves kor között csupán ellenőrzést is alkalmazhatnánk. Nos, ez megfelelhet néhány aggálynak, de véleményem szerint nem felel meg a praktikussággal és a költségességgel kapcsolatos aggodalmaknak, hiszen kétévente le kell venni őket. Őszintén szólva nem hiszem, hogy a Tanács ezt átgondolta volna.
<P>
Ahogy Roure asszony rámutatott, közös vízumpolitikát kellene - vagy kellett volna - kiépítenünk. Ezért akkora csalódás, hogy a tagállamok gyakorlatilag nem hajlandóak ugyanazon a helyszínen együttműködni, és különböző vízumdíjakat kívánnak alkalmazni a 60 eurón felül. Szeretném, ha a Bizottság igen proaktív lenne, és igyekezne rábírni a tagállamokat, hogy együttműködjenek a különböző helyszíneken.
<P>
Klamt asszony, akinek nagyon szépen köszönöm az építő kritikáit és hajlandóságát, hogy együttműködjön velünk, javasolta, hogy a gyermekektől hat éves kortó történő ujjlenyomatvétel hatékony eszköz lehet a gyermekkereskedelem ellen. Azt kell mondanom, nem tudok komoly kutatásról, amely szerint ez beváltaná ezt a célt. Miért pont hat évet válasszunk? Miért nem négyet, ötöt, vagy hármat, sőt, nullát? Sokkal nagyobb lehet a csecsemőcsempészet kockázata, mint a hatéves gyermekek elrablásáé.
<P>
Végezetül, érdekes Coelho úr javaslata, miszerint e jelentést össze kellene olvasztani a vízumkódexszel. Hogy krikettes hasonlattal éljek, "kósza labdát” dobott a vitába, és úgy vélem, vissza kell vinnünk a bizottság elé, hogy megtudjuk, mi a véleményük ezzel kapcsolatban. Bizonyos értelemben nyitott vagyok, de szerintem a bizottságon múlik.
<SPEAKER ID="514" NAME="Elnök">
A vitát berekesztem.
<P>
A szavazásra 2008. július 10-én, csütörtökön kerül sor.
