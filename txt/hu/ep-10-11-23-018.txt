<CHAPTER ID="018">
A KAP egyszerűsítése (vita) 
<SPEAKER ID="592" NAME="Elnök">
A következő napirendi pont James Nicholson és Janusz Wojciechowski az ECR képviselőcsoport nevében, Albert Deß a PPE képviselőcsoport nevében és George Lyon az ALDE képviselőcsoport nevében a KAP egyszerűsítéséről feltett szóbeli választ igénylő kérdésének vitája - B7-0566/2010).
<SPEAKER ID="593" NAME="Albert Deß" LANGUAGE="DE">
Elnök asszony, Cioloş úr! Örülök, hogy ma itt vannak és válaszolnak a kérdésekre. Május 18-án az Európai Parlament nagy többséggel elfogadta a közös agrárpolitika (KAP) egyszerűsítéséről szóló állásfoglalást. Természetesen nem önön múlott, hogy ezt az állásfoglalást még nem hajtották végre, de az a kérésem, Cioloş úr, hogy az agrárpolitika átalakításánál az ebben az állásfoglalási indítványban szereplő valamennyi kérést vegyék figyelembe.
<P>
Sajnos egy szépséghibára rá kell mutatnom. Épp most a mezőgazdasági termelők egy csoportjával beszéltem, ők pedig attól félnek, hogy az első pillérre vonatkozó javaslataik, Cioloş úr, nem kevesebb bürokráciát eredményeznek, hanem a bürokrácia óriási felduzzadásához vezethetnek.
<P>
Cioloş úr! Az Európai Unió nem tehető felelőssé minden egyes bürokratikus lépésért. A felelősség egy jó része a tagállamoké. Ezért kérem öntől, hogy az előttünk álló reform esetében együttesen mindent tegyünk meg annak érdekében, hogy a reformot úgy alakítsuk, hogy az a lehető legkevesebb adminisztratív és ellenőrzési erőfeszítés nélkül végrehajtható legyen. Ez lehetővé teszi, hogy a mezőgazdasági termelők fő feladatukra, azaz az élelmiszer-előállításra tudjanak összpontosítani, nem pedig arra, hogy mielőtt a szántóföldön vagy az istállóban bármihez fognának, először utána kelljen nézniük a hatályos jogszabályoknak, hogy tudják, mire kell a munkájuk során odafigyelniük.
<P>
A világ egyetlen más agrártérségében sem árasztják el a mezőgazdasági termelőket annyi követelménnyel és szabályozással, mint az Európai Unióban. Ezért, Cioloş úr, ön még nem felelős. Most ön lehet az első biztos - mielőtt még esetleg visszalép, és nem tudom, hogy ez mikor következik be -, aki azt mondhatja, hogy megbízatása alatt a bürokrácia nem növekedett, hanem éppen hogy csökkent. Az agrárreform előadójaként szeretném felajánlani önnek, hogy találjuk meg együtt a megoldást arra, hogy ez a cél elérhető legyen.
<SPEAKER ID="594" NAME="George Lyon">
szerző. - Elnök asszony, biztos úr! Jó látni önöket ma este itt velünk együtt. Egyértelmű, hogy az egyszerűsítés és a KAP-pal kapcsolatos bürokrácia felszámolása a következő reform kulcsfontosságú célkitűzése, mert bizonyos, hogy Skóciában sok mezőgazdasági termelőt zavar és bosszant a bürokrácia és a szankciórendszer aránytalansága.
<P>
A közpénzt bölcsen és megfelelő ellenőrzés mellett kell elkölteni. Ezt egyáltalán nem vitatjuk, de a jelenlegi szankciórendszerben mind tagállami szinten, mind pedig a mezőgazdasági termelők szintjén hiányzik az arányosság. Ezt a kérdést a reform során meg kell oldani.
<P>
Skóciában a mezőgazdasági termelőket jelenleg a kisebb hibákért bizonyos esetekben nagyon-nagyon magas pénzbírsággal sújtják. Május óta az ellenőrzések gyakoribbá válták, és óriási büntetéseket szabtak ki. A skót kormány, attól félek, biztos úr, önt hibáztatja ezért az intézkedésért - az ellenőrzések és a szankciórendszer szigorításáért.
<P>
Egy másik magyarázat lehet azonban, hogy az Európai Bizottság ellenőreinek skóciai látogatása és ellenőrzése októberben és november utolsó hetében volt esedékes. Az is lehet, hogy a skót kormány kissé pánikba esett, és hogy az utóbbi három vagy négy hónapban alkalmazott hatalmas pénzbüntetések és drákói szankciók valójában azokra az aggodalmakra adott választ jelentik, amelyek szerint nem lehetett minden rendben akkor, amikor az ellenőrök megérkeztek Skóciába és az ellenőrzést elvégezték.
<P>
Átnéztek észak-írországi kollégáinkhoz is - biztos vagyok benne, hogy kollégám, Jim Nicholson tudna egy-két szót szólni erről - és vizsgálatot végeztek az ottani kormánynál, amely a támogatásra jogosult földterületek téves értelmezése miatt hatalmas pénzbírság elé néz. Elképzelhető, hogy ez húzódik meg a Skóciában alkalmazott intézkedések mögött.
<P>
Biztos úr! Záróbeszédében ki tudna térni arra, hogy valóban ön áll-e a skóciai új drákói rendszer mögött, és hogy ön-e a felelős mindezért, valamint megerősítené, hogy mikor tudjuk meg az ellenőrök ez év októberi és novemberi vizsgálatainak eredményét?
<SPEAKER ID="595" NAME="James Nicholson">
szerző. - Elnök asszony! Szeretnék elnézést kérni, mert nem elfogadható, hogy nem vagyok itt, amikor nekem kell felszólalnom. Elnézést kérek ezért.
<P>
A Parlament bizonyára tudja, hogy kollégám, Ashworth úrnak a KAP egyszerűsítéséről szóló jelentését e Ház májusban elfogadta. A jelentés támogatta a szükségtelen és az európai mezőgazdasági termelőkre kényszerített bürokrácia felszámolását, amely véleményem szerint túlzott teherré vált és komolyan befolyásolta azt az időmennyiséget, amelyet a termelőknek inkább a gazdálkodásra kellene fordítaniuk.
<P>
E jelentés egyik központi eleme szerint a megreformált KAP-ot egyszerűsíteni kell, és a politikát hatékonnyá kell tenni. Félek azonban, hogy most nem ebbe az irányba haladunk. Több bürokráciát teremtünk - és amikor ön az első pillér környezetbarátabbá tételéről beszél, akkor mit ért ezalatt? Nagyobb bürokráciát ért alatta: több papírmunkát a mezőgazdasági termelőknek és több ellenőrzést, amit ők nem akarnak. Csak egy ellenőrzést akarunk minden gazdaságban; ennek elegendőnek kell lennie, bárhol is történjen az ellenőrzés.
<P>
Azt kell mondanom a biztos úrnak: jelenleg a kölcsönös megfeleltetéssel elegendő eszköz áll rendelkezésére; nincs szükségünk többre. Nincs szükségünk ennek a helyzetnek a túlhangsúlyozására. Azoknak az embereknek a nevében szólok önhöz, akik megpróbálnak élelmiszert előállítani. Beszélünk az európai élelmezésbiztonságról; ha élelmezésbiztonságot akar, megkapja - élelmiszerbiztonságot teremtünk. Ám engedjék, hogy a mezőgazdasági termelők előállítsák az élelmiszert.
<P>
Lehet egy megjegyzésem azzal kapcsolatban, amit Lyon úr most mondott? Az észak-írországi mezőgazdasági termelők a térképek miatt 60 millió eurós csökkentés előtt állnak. Senki sem állítja, hogy a sok évvel ezelőtt készített térképek teljes egészében tökéletesek. De senki se mondja nekem, hogy a tőlem délre eső Ír Köztársaságban bármivel is jobbak a térképek, vagy hogy bármivel is jobbak Olaszországban - azok a térképek, amelyek évekkel ezelőtt készültek. Miért történik ez velünk? Miért sújtják mezőgazdasági termelőinket ezekkel a drákói intézkedésekkel, ha a termelőknek nincs erre szükségük, vagy ha nem akarják ezt? Mindössze jó élelmiszert akarnak előállítani.
<SPEAKER ID="596" NAME="Dacian Cioloş" LANGUAGE="FR">
Elnök asszony, hölgyeim és uraim! Először is engedjék meg, hogy válaszoljak a közös agrárpolitika egyszerűsítésével kapcsolatos írásbeli kérdésükre, amely fontos téma, amint azt biztossá válásom óta már többször ki is jelentettem, és amit figyelembe fogunk venni a jövőbeni jogszabályoknál.
<P>
Kérdésük első részével szeretném kezdeni. Mit tett eddig a Bizottság annak érdekében, hogy megkönnyítse a mezőgazdasági termelők életét? Úgy gondolom, ha megnézzük, hogy milyen intézkedések történtek az utóbbi néhány évben, akkor a válasz világos: a Bizottság már sokat tett az egyszerűsítés érdekében, és számos intézkedést hozott a mezőgazdasági termelők életének egyszerűsítése céljából.
<P>
2009 márciusában a Bizottság előterjesztette Az egyszerűsített KAP - közös európai siker című közleményt. Ez a közlemény hangsúlyozza az utóbbi néhány évben végzett tevékenységeket, és tájékoztatást nyújt az adminisztratív terhek elért csökkentéséről.
<P>
Nem szeretném megismételni e közlemény valamennyi elemét, de szeretnék kiemelni néhány példát.
<P>
Mindenekelőtt a mezőgazdasági piacok közös szervezésének létrehozásáról szóló tanácsi rendelet 2007-es elfogadása a KAP-ról szóló európai jogszabályok végrehajtási keretrendszerében a bürokrácia jelentős csökkenését eredményezte.
<P>
Technikai jellege miatt ez az egységes közös piacszervezés nem az agrárpolitika lényegi módosítását tűzte ki célul, hanem a különféle rendelkezések harmonizációját, ennek révén pedig azt, hogy a közös agrárpolitika szabályai egyszerűbben kezelhetőek, könnyebbek, hozzáférhetőbbek és könnyebben alkalmazhatóak legyenek.
<P>
Az egyszerűsítés volt az egyik fő ok, ami a Bizottság "állapotfelmérésének” javaslatait motiválta. A 2009-ben elfogadott rendelet egyszerűsítette az egységes támogatási rendszer rendelkezéseit, ezáltal javította a 2003-as KAP-reform hatékonyságát.
<P>
Ezenkívül a mezőgazdasági ágazatban elért fejlődés bemutatására szeretném megemlíteni az adminisztratív terhek csökkentésére irányuló európai uniós cselekvési programot. E program keretében számos vizsgálatot végeztek. E vizsgálatok eredménye azt mutatja, hogy a mezőgazdasági ágazatban az adminisztratív terheket 36%-kal csökkentették, ami jóval magasabb, mint a program általános céljaként megjelölt 25%.
<P>
A múlt évben elődöm előterjesztette a Bizottság szolgálatainak 2009 áprilisában adott első válaszát a 13 tagállam által előterjesztett 39 egyszerűsítési javaslatra. A 39 javaslat egy részét 2009 végén és 2010 elején megvalósították. Egy másik részük a közvetlen kifizetésekre és a vidékfejlesztésre vonatkozóan a Bizottság által nemrégiben elfogadott "egyszerűsítési” csomagban található, a rendeleteket pedig a Tanács és a Parlament elé terjesztették.
<P>
Ami a második pillért illeti, a Bizottság elindította a vidékfejlesztési program megvalósításából fakadó és a kedvezményezettekre háruló adminisztratív terhek tanulmányozását. A tanulmány két intézkedési kategóriára összpontosult: agrár-környezetgazdálkodás és a gazdaságok modernizációja. A tanulmány eredményeit a 2013 utáni időszakra vonatkozó közös agrárpolitikával kapcsolatos elképzeléseinkben fogjuk felhasználni.
<P>
Ezen első pont lezárásaként szeretném önöket arról is tájékoztatni, hogy a program, amelynek keretében a Mezőgazdasági és Vidékfejlesztési Főigazgatóság tisztviselői egy gazdaságba is ellátogatnak, folytatódik. Ez a program az úgynevezett harvest experience (tapasztalatok összegyűjtése) révén segít abban, hogy közvetlenül lássuk, hogy mi az, ami a valóságban történik, és ezt a tapasztalatot felhasználjuk az általunk kidolgozandó döntések megalkotása során.
<P>
Ami pedig kérdésük második részét érinti, - azaz munkája során a Bizottság hogyan fogja figyelembe venni a 2013 utáni közös agrárpolitikával kapcsolatos parlamenti javaslatokat? - nos ebben a tekintetben is biztosíthatom önöket, hogy ezek a kérdések engem is foglalkoztatnak, és minden általunk eddig elvégzett, egyszerűsítést célzó elemzést figyelembe fogunk venni, de még az általunk jövőben tett javaslatokat is, amelyek nem a több bürokrácia irányába mennek el, hanem abba az irányba, amely az adófizetők számára a pénz megfelelő felhasználására vonatkozóan nagyobb biztonságot ad.
<P>
E kérdésben is nyitott vagyok bármely technikai javaslatukra. December elején fogok megjelenni a Parlament Költségvetési Ellenőrző Bizottságának tagjai előtt, ahol a téma szintén az lesz, hogy mit tesz a Bizottság a közpénzek megfelelő elköltésének biztosítása érdekében. A Bizottság ebben az esetben csak a Tanács által - gyakran a Parlament véleményének megfontolása után - elfogadott rendeleteket alkalmazhatja.
<P>
Nem a Bizottság bővíti az adminisztratív feladatok körét. A Bizottság csak alkalmazza a meglévő tanácsi rendeleteket. Ezzel kapcsolatban biztosíthatom önöket, hogy a jövőben nem teszünk olyan javaslatokat, amelyek szükségtelenül bonyolítják a dolgokat. Ellenkezőleg, olyan javaslatokat fogunk tenni, amelyek a tartalom tekintetében hitelesebbé teszik a közös agrárpolitikát. Ami a mezőgazdasági termelőket illeti, az ő fő feladatuk - amint azt már említettem - a mezőgazdasági termelés; ők azok, akik ezekkel a természeti erőforrásokkal dolgoznak, és a KAP pénzeszközeinek egy részét e tevékenység miatt bocsátották e politika rendelkezésére.
<P>
Azzal kapcsolatban, hogy mit tervezünk 2013 után, szeretném önöket arról tájékoztatni, hogy a 2013 utáni KAP-ra vonatkozó jogszabálycsomag kidolgozásával párhuzamosan elhatároztam, hogy a Bizottság és a tagállamok között létrehozok egy magas szintű technikai munkacsoportot annak érdekében, hogy ez a jogszabálycsomag ne eredményezzen több bürokráciát, hanem mindenhol, ahol csak lehetséges, egyszerűsítse a dolgokat.
<P>
Ahogy Lyon úr említette, az a bürokrácia, amellyel a mezőgazdasági termelő a helyszínen találkozik, nem csak annak az eredménye, amit a Bizottság tesz. Önök tudják, hogy az irányítás a tagállamokkal együtt történik, és sokszor találkozunk olyan alkalmazásokkal, amelyek tagállamonként eltérőek, épp a nemzeti igazgatások miatt. Ezek vonatkozásában azonban nem a Bizottság feladata az egyszerűsítés. Amint már említettem, a Bizottság már egyszerűsített dolgokat. Tagállami szinten is egyszerűsítéseket kell bevezetni.
<P>
Lyon úr Skóciára vonatkozó kérdésére válaszolva, a Bizottság itt is csak betartja a rendeleteket, amelyek előírják, hogy azoknak a mezőgazdasági termelőknek az esetében, amelyek nem felelnek meg a kölcsönös megfeleltetésre vonatkozó előírásoknak, szankciókat kell alkalmazni és ez így van nemcsak Skóciában, hanem Észak-Írországban és Európa más részein is. Ismételten: ez egy olyan szabály, amelynek ha nem felelünk meg, akkor ez a mezőgazdasági termelőknek az európai jogszabályok betartására vonatkozó kötelezettségei tekintetében rontja hitelünket, mivel a kölcsönös megfeleltetés nem a Bizottság, egy tagállam vagy más egyéb szerv által hozott előírás, hanem az ezekben a rendeletekben tükröződő európai jogból ered. A kormányok december elejéig további részleteket ismerhetnek meg, amikor is a Bizottságnak ismertetnie kell ezeknek az ellenőrzéseknek az eredményeit.
<SPEAKER ID="597" NAME="Michel Dantin" LANGUAGE="FR">
Elnök asszony, biztos úr! Ön jól beszéli a francia nyelvet és országomat is jól ismeri. Franciaországban van egy kifejezés, amely egy olyan dolgot ír le, amelyről valaki álmodik, de az soha nem válik valóra, erre mi azt mondjuk, hogy Arlésienne.
<P>
A mezőgazdasági termelők számára az egyszerűsítés kétségtelenül az Arlésienne egyik formája, egyik megjelenése. Amint mondta, a Bizottság már hozott intézkedéseket annak érdekében, hogy megpróbálja egyszerűsíteni az eljárásokat. Most egy kicsit jobban szeretnék belemenni a részletekbe. Véleményem szerint ennek a kérdésnek két aspektusa van.
<P>
Az egyik a támogatásigénylésekkel van összefüggésben. Úgy gondolom, el kell ismerni, hogy az elmúlt néhány évben és hónapban történtek erőfeszítések a papírmunka egyszerűsítése érdekében, amiért elismerésünket fejezzük ki. A másik aspektus a feltételrendszerhez kapcsolódó korlátozások, az a soha véget nem érő jelentéstétel, amelyet a mezőgazdasági termelőktől kérnek mindenről, amit csinálnak: egy trágyával megrakott pótkocsi kiszállítása a területre, egy adag műtrágya használata egy másik területen, egy adag növényvédő szer használata egy harmadikon, és ha hibáznak, akkor szankciót alkalmaznak velük szemben.
<P>
Ilyen helyzetben, biztos úr, úgy gondolom, hogy tényleg megoldásokat kell találnunk. A múlt héten a jövőbeli közös agrárpolitikára vonatkozó javaslat ismertetése során említett néhány integráló intézkedést, amelyek megvalósíthatók lehetnének, és amelyek ezen intézkedések eredményein keresztül olyan intézkedésekhez vezethetnének, amelyeket a közvélemény, a mezőgazdasági termelők, valamint a Bizottság ellenőrizhetne. Olyan intézkedésekhez, amelyek tudományos téren kifejtett hatásában biztosak lehetünk. Olyan dologra gondolok, mint például a vetésforgó. Ezeknek az intézkedéseknek lehetővé kell tenniük, hogy egyszerűsítsük a mezőgazdasági termelőkre rótt kötelezettségeket. Ez a jövőben jelentős mennyiségű munkát jelent.
<P>
Ezenkívül ma, a múlt héthez hasonlóan megemlítette, hogy mi hárul a tagállamokra, és véleményem szerint igaza van. A Bizottság ellenőrei a mezőgazdasági termelőknél tett látogatások előtt minden évben meglátogatják a tagállamokat. Kritikus szemmel érkeznek annak érdekében, hogy felkutassák, mi az, ami nem helyes. Nem tudnánk-e azonban kissé megváltoztatni feladatukat, biztos úr, és azt kérni tőlük, hogy sorolják fel - ez hasznos lenne a tagállamoknak - azokat a területeket is, ahol a tagállamok túl messzire mennek az európai uniós jog alkalmazásában? Az, hogy túl messzire mennek, azt jelenti, hogy a szabályozásokhoz viszonyítva értelmetlen kötelezettségeket rónak a mezőgazdasági termelőkre. Ez pedig polgártársaink körében javítaná Európa imázsát.
<SPEAKER ID="598" NAME="Luis Manuel Capoulas Santos" LANGUAGE="PT">
Elnök asszony, biztos úr! A közös agrárpolitika (KAP) egyszerűsítése olyan cél, amelyet évek óta hirdetünk. A Bizottság által tett erőfeszítések ellenére, amelyeket el kell ismerni, még mindig nagyon messze vagyunk azonban attól, hogy ezt teljes mértékben elérjük. Szeretném ugyanakkor nagyon világossá tenni, hogy a Szocialisták és Demokraták Progresszív Szövetsége Európai Parlamenti Képviselőcsoportja számára az egyszerűsítés semmilyen értelemben sem értelmezhető az előírások mellőzéseként vagy az állami támogatások ellenőrzése és nyomon követése terén a szigorúság lazításának előkészítéseként. Semmilyen ürüggyel nem szabad megkerülni ezt a fontos átláthatósági követelményt. A 2013 utáni közös agrárpolitikáról folytatott újabb viták megkezdése kiváló lehetőséget nyújt ennek a célnak az elérésére. Az egyszerűsítés terén azonban magának a KAP struktúrájának az egyszerűsítése nélkül nem lesz jelentős előrehaladás, az S&D képviselőcsoport erről már kifejtette véleményét.
<P>
Áprilisban kiadtunk egy dokumentumot, amely a két pillér átalakítása mellett emelt szót, és elégedettséggel állapítjuk meg, hogy a Bizottság ezen irányvonalak mentén elfogadta néhány javaslatunkat. Nem értem, hogy hogyan lehet az, hogy azt a támogatást, amely nem kapcsolódik termeléshez, és amelyre alapvetően környezeti jellegű, hasonló kritériumok vonatkoznak - mint például a közvetlen kifizetések, az agrár-környezetgazdálkodási intézkedések vagy a hátrányos helyzetű régiók számára fizetett ellentételezések -, különféle bürokratikus kezelés és ellenőrzés alá vessék és hogy ne egy egyetlen, egységes rendszerbe vonják be. Azt is nagyon nehezen értem, hogy hogyan fordulhat elő az, hogy sokan azok közül, akik egyszerűsítésről beszélnek, valójában épp azok a személyek, akik a leginkább ellenzik a jelenlegi KAP struktúrájának megváltoztatását.
<P>
Ezért, biztos úr, várom azt a munkát, amit el akar végezni, valamint várom az ön által ismertetett útmutató elkészítését. Szeretném továbbá megragadni az alkalmat, hogy kifejezzem reményemet, hogy mindazok, akik valódi egyszerűsítést akarnak, ezt a kívánságukat azzal fogják kifejezni, hogy részt vesznek a KAP jövőjéről indítandó vitában.
<SPEAKER ID="599" NAME="Britta Reimers" LANGUAGE="DE">
Elnök asszony, Cioloş úr, hölgyeim és uraim! Európai parlamenti képviselőként egyik legfontosabb célkitűzésünk az Európai Unió valamennyi politikája terén a bürokrácia csökkentése, valamint a jogszabályok és a szabályozások egyszerűsítése. Ez az egyetlen módja annak, hogy hatékonyan kezeljük az adófizetők pénzét, és növeljük politikai döntéseink elfogadását az európai polgárok körében. Éppen ezért fontos, hogy a mezőgazdasági ágazatban az ilyen egyszerűsítést célzó intézkedések közvetlen hatását valóban érezzék a mezőgazdasági termelők. Az ő feladatuk az élelmiszer-előállítás, nem pedig a könyvírás.
<P>
Olyan időkben, amikor az önkormányzati költségvetések egyre inkább szűkülnek, az is fontos, hogy csökkentsük a rájuk háruló munka mennyiségét. A szabályozásokat úgy kell kialakítani, hogy azokat szükségtelenül ne lehessen felfújni. Biztosítanunk kell továbbá, hogy a szankciók a szabályozások megsértésével arányosak legyenek. A hatékony, hosszú távú politika jellemzője, hogy nagyobb hangsúlyt fektet a tanácsadásra, mint a büntetésre. Csak így ösztönözhetjük polgárainkat és mezőgazdasági termelőinket az új felismerések megvalósítására és a társadalom igényeinek kielégítésére. A közös agrárpolitika jövőjéről szóló vitáink során mindezt figyelembe kell vennünk. Ezenkívül még intenzívebben kell figyelnünk arra, hogy a formalitások és az ellenőrzések terén elkerüljük a párhuzamosságokat, és hogy formanyomtatványokat csak akkor kelljen kitölteni, ha ez mind az igazgatási szervek, mind pedig a mezőgazdasági termelők szempontjából valódi többletértéket jelent. Meg kell végre tanulnunk, hogy egymással és nem egymás ellen kell dolgoznunk.
<SPEAKER ID="600" NAME="Alyn Smith">
a Verts/ALE képviselőcsoport nevében. - Elnök asszony! A Zöldek/az Európai Szabad Szövetség Képviselőcsoport nevében üdvözlöm, hogy a biztos úr ma este megjelent itt, és gratulálok a kollégáknak - és különösen Ashworth úrnak - az eredeti állásfoglaláshoz, amely a ma esti vitát elindította.
<P>
Biztos úr! Szeretném külön kiemelni az eredeti állásfoglalásból a szankciók átláthatóságáról szóló 52. és 53. bekezdést. Véleményem szerint a hazai károkozástól eltekintve, gondjaink vannak Skóciában és az egész EU-ban a tekintetben, hogy mezőgazdasági termelőink hogyan fogadják a végrehajtás, különösen pedig a kölcsönös megfeleltetés átláthatóságát. Véleményem szerint a továbbiakban jóval érthetőbbé kell tenni, hogy mit kívánnak és mit várnak el a mezőgazdasági termelőktől, és hogy milyen következményekkel jár a meg nem felelés.
<P>
A jövőben továbbá több megértésre, nagyobb rugalmasságra van szükség. Bár elismerem, hogy a szabályokat a leírtak szerint kell figyelembe venni, de azért vagyunk itt, hogy újraírjuk a szabályokat - és erre készülünk. Óriási a különbség a tévedés és a csalás között, és most, a dolgok jelen állása szerint a mezőgazdasági termelőket mindkét esetben többé kevésbé egyformán kezelik, miközben óriási a különbség a valóságban abban, ahogy ez működik.
<P>
A 66. bekezdés tekintetében nagyon hálás lennék önnek biztos úr, ha megmondaná, mi a véleménye arról a felhívásunkról, hogy az EID - a juhok elektronikus azonosítása - vonatkozásában a kölcsönös megfeleltetési szankciókra hároméves moratóriumot vezessünk be. Skóciában próbáljuk elvégezni a technológiai munkát, de ez még távol van a tökéletestől, és csak rosszabbá tenné a helyzetet, ha az EID-re vonatkozó szabályoknak való kölcsönös megfeleltetés terén nem megfelelő megközelítés valósulna meg. Mi próbáljuk működtetni a dolgot, és úgy hallottuk, hogy ön rugalmas lesz. Hálás lennék, ha ma este megerősítené, hogy ez valóban így is lesz.
<SPEAKER ID="601" NAME="Richard Ashworth">
az ECR képviselőcsoport nevében. - Elnök asszony! Én írtam az eredeti jelentést. A jelentésben a mezőgazdaságot érintő kihívásokról beszéltem, és kiemeltem azokat a dolgokat, amelyeken a közös agrárpolitikának változtatnia kell annak érdekében, hogy megfeleljen ezeknek a kihívásoknak. A jelentésben felhívtam a figyelmet arra, hogy számos mezőgazdasági ágazatot - és különösen az állattenyésztési ágazatot - valós pénzügyi nehézségek jellemzik, most pedig sürgős szükség van a közös agrárpolitikából eredő szükségtelen és aránytalan szabályozási terhek csökkentésére mind az idő, mind pedig a költségek tekintetében.
<P>
Számos példát soroltam fel, ahol a szabályozás és a szankciók aránytalanok - sőt sok esetben tisztességtelenek. Beszéltem a hatásvizsgálatok szükségességéről, az ellenőrzési előírások nagyobb harmonizációjáról, és felvetettem azt a kérdést, hogy az önszabályozást miért ne lehetne sikeresen alkalmazni a mezőgazdaságban. Mindenekelőtt a közös agrárpolitikai kultúra változtatását sürgetem.
<P>
Természetesen megértem a pénzügyi integritás szükségességét, de a Számvevőszék tökéletesen világossá tette, hogy igen gyakran a túlbonyolítás okozza a gondot, és azt is megértem, hogy a rendeletek kezelése és értelmezése országonként igen eltérő.
<P>
A jelentés megírása óta örömmel állapítottam meg, hogy számos nemzeti kormány, valamint több vezető mezőgazdasági szervezet szólított fel a közös agrárpolitika egyszerűsítésére. Nyilvánvalóan, biztos úr, most, hogy a közös agrárpolitika reformját tárgyaljuk, még soha nem volt jobb alkalom annak bizonyítására, hogy igenis tudunk segíteni az ágazaton, és nem pedig szükségtelen bürokráciával és szükségtelen költségekkel hátráltatjuk.
<P>
Miközben tökéletesen megértem felajánlásait és hálás vagyok azokért, félek, hogy ezek nem jutnak el annak az országnak a gazdaságaihoz, ahonnan én érkeztem.
<SPEAKER ID="602" NAME="João Ferreira" LANGUAGE="PT">
Elnök asszony! Májusban, a közös agrárpolitika (KAP) egyszerűsítéséről szóló állásfoglalásról történő parlamenti szavazáskor hangsúlyoztuk, hogy ez az egyszerűsítés nem járhat sem a mezőgazdasági termelőknek járó támogatások csökkentésével, sem a piacszervezési eszközök eltörlésével. Emlékeztetek arra, hogy maga az általunk elfogadott állásfoglalás is erre figyelmeztet. Az állásfoglalás elfogadása óta hat hónap telt el, és az aggodalomra továbbra is komoly okunk van, amit a legutóbbi bizottsági közlemény csak súlyosbított.
<P>
Az úgynevezett hagyományos piacszervezési eszközöket, például az állami beavatkozást és másokat nem kell, és nem lehet eltörölni az állítólagos racionalizálás és egyszerűsítés ürügyén, mivel ez a kis- és középméretű mezőgazdasági vállalkozások számos országban jelenleg zajló tönkretételéhez hozzájárulna és tovább erősítené azt. A KAP egyszerűsítésével kapcsolatosan bizonyára sok tennivaló van, amelynek jó része pozitív, sőt szükséges. Sok más lehetőség közül utalok a szankciók módosításának szükségességére, különösen akkor, ha ezek olyan jogsértésekhez kapcsolódnak, amelyek nem a mezőgazdasági termelő hibájából adódnak, valamint utalok az alkalmazási folyamat egyszerűsítésére és az állatazonosítás változtatásaira. A mezőgazdasági termelők összessége, de különösen a kis és középes termelők számára előnyt jelentő egyszerűsítésen túl a KAP jelentős átalakítására is szükség van, amely átalakítás erősíti a mezőgazdasági termelők számára tisztességes árakat garantáló intervenciós eszközöket; amely helyreállítja a termelést szabályozó eszközöket, például a kvótákat és a termelési jogokat; amely - mivel egyszerűsítésről beszélünk - minden ország számára garantálja az olyan egyszerű dolgot mint a termelési jog, valamint az élelmezésbiztonsághoz és a szuverenitáshoz való jog; és amely meghatározza a támogatás kialakításának és igénylésének elveit, amelyek kiküszöbölik a termelő országok és a termelési szintek közötti jelenlegi egyensúlytalanságokat.
<P>
Biztos úr! Nagyon aggódunk amiatt, hogy a Bizottság ragaszkodik ahhoz, hogy a mezőgazdaságban és az élelmiszertermelésben a piac és a versenyképesség törvényei érvényesüljenek. Már bebizonyosodott ennek a liberalizációs politikának az eredménye: kis és középes gazdaságok milliói feltartóztathatatlanul hagynak fel a termeléssel, bizonytalanná válnak a jövedelmek és megerősödik az árak ingadozása, valamint számtalan országban és régióban fokozódik az élelmiszerfüggőség. Egyetértünk a mezőgazdasági termelők - különösen a kis és közepes gazdálkodók - érdekeit szolgáló egyszerűsítéssel, amely lehetővé teszi számukra a termelés továbbvitelét. Ellenezzük a termelést és a termelőket ellehetetlenítő egyszerűsítést, és e Házban továbbra is folytatjuk a harcot.
<SPEAKER ID="603" NAME="John Bufton">
az EFD képviselőcsoport nevében. - Elnök asszony! A KAP reformjáról szóló jelentés lényege nagymértékben körvonalazza a 2. véleményben szereplő intézkedéseket. Úgy látom, hogy ez a Bizottság által támogatott megközelítés.
<P>
Az egyértelműség hiánya és a jóváhagyással kapcsolatos menetrend miatt aggódom. Azt várják tőlünk, hogy a KAP-pal kapcsolatos legjobb döntést még a javaslatok finomítása előtt hozzuk meg? Félek, hogy a mezőgazdasági termelőkre súlyosabb bürokratikus terhek hárulnak majd annak ellenére, hogy a jelentés egyszerűbb, határozottabb támogatási rendszert sürget, beleértve a kölcsönös megfeleltetés szabályainak egyszerűsítését is.
<P>
A jelentés a kis és aktív gazdaságokra összpontosít, anélkül, hogy meghatározná, hogy a méretet és az aktivitást hogyan lehetne mérni és ellenőrizni. A jelentés megállapítja, hogy a közös agrárpolitika két pillérének a hatékonyságra kell koncentrálnia, de félek, hogy a kis gazdaságok ösztönzése - miközben elősegíti a környezeti fejlődést - azzal jár, hogy a hazai mezőgazdasági termelők elfordulnak a termelésközpontú gazdálkodástól annak érdekében, hogy részesedjenek a KAP előnyeiből. Annak ellenére, hogy a jelentés elismeri a hosszú távú élelmezésbiztonságot és a növekvő globális keresletet, aggaszt, hogy mezőgazdasági versenyképességünk hátrányt szenved.
<P>
A jelentés Európa rejtett termelékenységi potenciáljának megerősítéséről beszél, miközben tiszteletben tartják az EU nemzetközi kereskedelmi kötelezettségvállalásait. Megállapítja, hogy a mezőgazdaság részesedése az élelmiszer-ellátási láncban csökkent, miközben a nagykereskedelmi és forgalmazási ágazatok részesedése emelkedett. A Dél-amerikai Közös Piaccal, a Mercosurral kötött kétoldalú megállapodások - beleértve a mezőgazdasági újrabehozatalt - alááshatják az európai mezőgazdasági termelők tisztességes piaci árakon való kereskedésének lehetőségeit.
<P>
A jelentés elismeri, hogy az európai mezőgazdasági termelők globális versenyhelyzetben vannak, miközben tiszteletben kell tartaniuk a környezetvédelmi, élelmiszerbiztonsági, minőségi és jóléti célkitűzéseket. Egyes dél-amerikai mezőgazdasági termelők azonban hasznot húznak az erdőirtásból, továbbá tömegtermelést folytatnak, és a kevésbé szigorú szabályozások miatti kedvezőbb áraikkal az európai mezőgazdasági termelőket kiszorítják.
<SPEAKER ID="604" NAME="Krisztina Morvai" AFFILIATION="NI">
(HU) Az Európai Unió a magyar gazdák - különösen a kisgazdák - körében meglehetősen népszerűtlen. Nem csak azért, mert piacaink 100%-át kellett a beáramló külföldi élelmiszer javára odaáldozni, cserébe a mezőgazdasági támogatások régi tagállami gazdáknak járó összegének tört hányadáért, hanem azért is, ami a mai ülésünknek a témája, a túlzott bürokrácia és azok a rettenetes adminisztratív terhek, amelyek valóban, - ahogy itt már többször elhangzott - a magyar gazdákat is akadályozzák abban, ami a tényleges küldetésük: a gazdálkodó tevékenységben.
<P>
Hadd említsem meg, hogy a régi tagállamokban, így Magyarországon van még egy komoly nehezítő tényező, ez pedig az az államszocialista vagy kommunista hagyomány, amely alapján az állami tisztviselők egy része úgy gondolja, hogy nem ő van az állampolgárért és adott esetben a gazdáért, hanem fordítva, az állampolgár van az államért és van a bürokrata állami tisztviselőért. Az ilyen állami tisztviselők nehezítik még a meglévő szabályokon is túlmenően, abszolút szükségtelenül, megalázás és visszaélés jelleggel, rendszabályozva a gazdákat, nehezítik az ő életüket.
<P>
Állandóan áramlanak hozzánk a panaszok. A legutóbbi például arról szólt, hogy megtagadták a kifizetést a második pillérbe tartozó pályázat útján szervezett rendezvény költségeire, mondván, hogy ott a résztvevők számára felszolgált pogácsára az illető gazda elmulasztott három árajánlatot beszerezni. Tipikus esete a megalázásnak, a fölösleges rendszabályozásnak, a hatalmaskodásnak.
<P>
Mi lenne erre az orvosság? Az, hogyha az ilyen visszaélésekkel szemben nem csak a döntéshozóhoz lehetne panasszal fordulni, hiszen tudjuk, hogy ez eleve halálraítélt próbálkozás, hanem maga az Európai Unió, ha már tagok lettünk, és ha már az Európai Unió adja a befizetésekből ezeket a támogatásokat, az Európai Unió hozzon létre olyan ellenőrző mechanizmust, ahova fordulni lehet és ahol az ilyen jellegű megalázásokat, visszaéléseket kivizsgálják és szankcionálják.
<SPEAKER ID="605" NAME="Rareş-Lucian Niculescu" AFFILIATION="PPE">
(RO) Elnök asszony! Először is szeretném üdvözölni a Bizottság legutóbb benyújtott közleményében kifejtett azon kötelezettségvállalását, mely szerint folytatja a közös agrárpolitika egyszerűsítési folyamatát. A túlzott szabályozás gyengébb versenyképességet, miközben a túlzott rugalmatlanság kevésbé hatékony működést jelent.
<P>
A KAP reformja iránti jelenlegi igény egyik oka kétségkívül az, hogy szükség van a KAP egyszerűsítésére. Szeretném megemlíteni a KAP egyszerűsítéséről szóló, e Parlament által elfogadott állásfoglalás néhány rendkívül fontos aspektusát.
<P>
Kollégám, Michel Dantin említette azokat az államokat, amelyek túl messzire mennek az európai jogszabályok alkalmazásában. Véleményem szerint az adminisztratív formalitásokat a legszükségesebbekre kell szorítani, nemcsak európai uniós, hanem tagállami szinten is.
<P>
A Bizottságnak meg kellene fontolnia egy, a kért dokumentációkra vonatkozó közös szabályozási keretrendszer lehetőségét. Egy ilyen ajánlást a bürokrácia maximálisan tolerálható szintjeként jellemeznék. Jól ismert, hogy ahol az európai uniós bürokrácia három aláírást kér a jóváhagyáshoz, azt a nemzeti bürokráciák további öt aláírással toldják meg. A jövőben csak releváns és feltétlenül szükséges, valamint kétségbevonhatatlan előnyökkel járó szabályokat és feltételeket szabad alkalmazni.
<P>
Az egyszerűsítés önmagában nem elegendő. A lehetséges kedvezményezettek képzésére és tájékoztatására vonatkozó intézkedéseket szintén bővíteni kell. A vidékfejlesztési alapok egy meghatározott részét például ilyen intézkedésekre kellene kötelező jelleggel elkülöníteni.
<P>
Tekintettel arra, hogy az egyszerűsítés közvetlenül kapcsolódik az átláthatósághoz, szeretném megragadni az alkalmat, hogy a biztos jelen van a plenáris ülésen, és feltennék számára egy nem egészen idevágó kérdést. Figyelemmel az Európai Bíróság legutóbbi határozatára az európai mezőgazdasági alapok kedvezményezettjeire vonatkozóan kérdezem, hogy a Bizottság milyen intézkedéseket tervez az ezekről az emberekről szóló információk közzétételének további biztosítása érdekében?
<SPEAKER ID="606" NAME="Marc Tarabella" AFFILIATION="S&amp;D">
(FR) Elnök asszony, biztos úr, hölgyeim és uraim! Niculescu úrhoz hasonlóan üdvözlöm a Bizottság azon törekvését, hogy további erőfeszítéseket kíván tenni a közös agrárpolitika egyszerűsítése érdekében, de aggódom is Ashworth úrnak az adminisztratív egyszerűsítésről szóló jelentése nyomán tett lépésekkel kapcsolatosan.
<P>
Tekintettel mezőgazdasági termelőink jelenlegi nehéz helyzetére, azt szeretném, ha a 2013 utáni KAP lehetővé tenné számunkra, hogy a fő célkitűzésre összpontosíthassanak, amely a biztonságos és minőségi élelmiszerek termelése, miközben arra ösztönzik őket, hogy nem kereskedelmi jellegű közszolgáltatásokat biztosítanak. Itt az ideje, hogy könnyítsenek a termelőinkre háruló adminisztratív terheken, hogy eltöröljék a szükségtelen jogszabályokat, és hogy a 27 tagállam mezőgazdasági termelői ugyanolyan esélyt kapjanak kötelezettségeik megértésére, mint annak megértésére, hogy milyen jogaik vannak. Egyszerűbb és nagyobb alkalmazkodóképességet mutató közös agrárpolitikára van szükségük.
<P>
Egy olyan időszakban, amikor a világ mezőgazdasági termelőinek egymással való szembeállítását elkerülhetetlennek tartják annak ellenére, hogy a mezőgazdaságot és az élelmiszertermelést egymást követő válságok sújtják mind északon, mind pedig délen, és amikor a gazdálkodóknak harcolniuk kell azért, hogy tisztességes árakat és munkájukért arányosabb díjazást kapjanak, akkor a legkevesebb, amit az érdekükben tehetünk az az, hogy arra kérjük a Bizottságot, hogy szabályozásunk tényleges hatásának felmérése érdekében, valamint annak érdekében, hogy mezőgazdasági termelőink és adófizetőink számára egyszerű és átlátható gyakorlati szabályokat határozzunk meg, rendszeresen konzultáljon a mezőgazdasági ágazat szereplőivel.
<P>
Végül szeretném idézni Charles Baudelaire-t, aki azt mondta, hogy a kiválóság legjobb módja az abszolút egyszerűség. Így arra hívom fel az Európai Bizottságot, hogy ezen elengedhetetlen feladatnak szentelje magát, és e tekintetben természetesen teljes mértékben bízom abban, hogy Cioloş úr eléri célját.
<SPEAKER ID="607" NAME="Marian Harkin" AFFILIATION="ALDE">
Elnök asszony, biztos úr! Számomra az állásfoglalás egyetlen fontos mondata a 7. bekezdés, amely a következőképpen hangzik: "elvárja, hogy - a jobb szabályozás elveivel összhangban - minden jövőbeli jogszabályt kísérjen teljes hatásvizsgálat, amely a szabályozási és adminisztratív terhekre vonatkozó megfontolásokat is tartalmaz, valamint biztosítja, hogy minden új szabályozás arányos az általa elérni kívánt céllal”.
<P>
Szeretném megkérdezni öntől, hogy remélhetjük-e, hogy ez bekövetkezik. Megmondaná, biztos úr, hogy ezek az elvek képezik-e majd a 2013 utáni KAP-pal kapcsolatos munkánk központi elemét?
<P>
Láttam a múlt héten napvilágot látott, Ön által összeállított kiváló dokumentumot. Néhány főcímből kitűnik, hogy a mezőgazdaság feladata az élelmiszer-biztonság és a nyomon követhetőség biztosítása. Feladata az európai polgárok minőségi, értékes és sokféle élelmiszerrel való ellátása, a helyi foglalkoztatás megteremtése és számos gazdasági, társadalmi, környezeti és területi előny biztosítása. Tényleges, a közérdeket szolgáló eredményeket kell biztosítania. Környezetbarátabbnak kell lennie és hozzá kell járulnia az éghajlatváltozás enyhítéséhez. Foglalkoznia kell olyan kérdésekkel, mint például a fenntartható termőföld-hasznosítás és a biodiverzitás csökkenése, a megújuló energiaforrások fejlesztése, az állat- és növényegészségügy támogatása, valamint az állatok jólétének garantálása. Ragaszkodnia kell a kölcsönös megfeleltetés szabályaihoz, és be kell tartania az állat- és növény-egészségügyi előírásokat. Foglalkoznia kell a piac változékonyságával, és az élelmiszerlánc leggyengébb tagjaként fenn kell maradnia. Versenyeznie kell a nagyon nehéz körülmények között előállított, harmadik országokból származó élelmiszerimporttal. Mindezt pedig esetlegesen csökkenő költségvetés mellett.
<P>
Biztos úr! Ön azt mondta, hogy a jövő héten a Költségvetési Ellenőrző Bizottság előtt meg kell védenie a közös agrárpolitikát. Úgy gondolom, hogy jól felvértezte magát.
<SPEAKER ID="608" NAME="Oldřich Vlasák" AFFILIATION="ECR">
(CS) Elnök asszony! Az elburjánzott és szükségtelen bürokrácia megnyirbálása mindenkinek érdeke, különösképpen a gazdálkodók teljesen jogos igénye, akiknek a saját munkájukra - a növénytermesztésre és állattenyésztésre - kell a lehető legtöbb időt és energiát fordítaniuk, nem pedig arra, hogy a bürokrácián és a formanyomtatványok kitöltésén átverekedjék magukat.
<P>
2005-ben az Európai Bizottság elindította a közös agrárpolitika egyszerűsítését. Akkor az adminisztratív terhek 2012-re 25%-kal történő csökkentésének ambiciózus célkitűzését határozta el. Bár nem tagadható, hogy a Bizottság tett bizonyos erőfeszítéseket, az intézkedések eddig nem eredményezték sem a várt egyszerűsítést, sem a tagállamok közötti egyenlőtlenség tényleges megszüntetését. Ugyanakkor teljes mértékben elengedhetetlen a közös agrárpolitika, valamint különösen a közvetlen kifizetések rendszere tekintetében egy kellően rugalmas keret biztosítása. A diverzitás támogatásának keretén belül továbbá minimalizálni kell annak kockázatát, hogy csak az Európai Unió versenyképességet és hatékonyságot nélkülöző területei részesüljenek támogatásban. A maximális hatékonyság elérése érdekében az egyszerűsítésre irányuló célt egyensúlyba kell hozni az erőfeszítésekkel.
<SPEAKER ID="609" NAME="Diane Dodds" AFFILIATION="NI">
Elnök asszony! Üdvözlöm a mostani szóbeli választ igénylő kérdést és azt, hogy erre a nagyon fontos kérdésre annak középpontba állításával visszatértünk. Az elmúlt néhány hónapban Észak-Írországban számos megbeszélést folytattam vidéken. Minden alkalommal megkértem a gazdálkodókat, hogy nevezzék meg, hogy az ágazaton belül melyek azok a területek, ahol változtatásra van szükség. Óriási jelentőséget kapott a bürokrácia csökkentése, amelyre úgy tekintenek, mint ami szükségtelen pótlólagos költségeket okoz, és ami értékes időt von el. A papírmunka mennyisége és a kért részletek összetettsége óriási terheket ró a gazdákra és növeli a szankcióktól való félelmet.
<P>
A közelmúltban találkoztam továbbá az észak-írországi vidékfejlesztési programot végrehajtó helyi csoportok vezetőivel is. Ők a lemorzsolódások magas szintjének okaként határozottan a szigorú és bürokratikus ellenőrzési követelményeket jelölték meg.
<P>
Én önhöz hasonlóan, biztos úr, hiszek abban, hogy az adófizetők pénzének elköltésével kapcsolatosan elszámoltathatóságra szükség van, de ez a bürokratikus teher hátráltatja a programot, valamint pontosan azokat az embereket, akiknek segíteni akartak.
<SPEAKER ID="610" NAME="Daciana Octavia Sârbu" AFFILIATION="S&amp;D">
(RO) Elnök asszony! Európai uniós szinten a közös agrárpolitika egyszerűsítéséről nagyon sok szó esik. Mezőgazdasági termelőink azonban továbbra is panaszkodnak a pénzeszközökhöz való hozzáférés terén vagy az európai jogszabályok alkalmazása során őket akadályozó adminisztratív gondok miatt.
<P>
A közös agrárpolitikával összefüggő bürokrácia egyszerűsítése érdekében nemcsak a Bizottságnak, hanem a tagállamoknak is intézkedéseket kell tenniük. Véleményem szerint elengedhetetlen, hogy a tagállamokban az európai mezőgazdasági jogszabályokat úgy vezessék be, hogy az ne tántorítsa el a mezőgazdasági termelőket a gazdálkodás folytatásától.
<P>
Országomban sok gazdálkodó panaszkodik arra, hogy nem kap kellő tájékoztatást, hogy nehéz az ágazatban vállalkozást elindítani, vagy hogy rendkívül nehéz a mezőgazdasági alapokhoz való hozzáférés. Azt szeretném kérni a Bizottságtól, hogy továbbra is ösztönözze a tagállamokat a technológia hatékonyabb alkalmazására nemcsak a gazdálkodók tájékoztatásának javítása, hanem az ezen ágazatot érintő adminisztratív feladatok csökkentése érdekében is. Remélem továbbá, hogy a közös agrárpolitika a jövőben egyszerűbbé, átláthatóbbá és igazságosabbá válik.
<SPEAKER ID="611" NAME="Jan Mulder" AFFILIATION="ALDE">
(NL) Elnök asszony! Ez a Parlament hosszú évek óta vitázik a bürokrácia csökkentéséről. A Bizottság vezető tisztségviselőkből álló belső munkacsoportot hozott létre, amely azt a feladatot kapta, hogy biztosítsa, hogy a szabályozás ne váljon túlzottá. Ez elég furcsa helyzet: olyan mintha egy hentes az általa készített hús minőségét maga ellenőrizné. A Parlament kezdeményezésére e helyzet megoldása érdekében a Bizottságon kívül létrejött egy munkacsoport, amelynek vezetője Bajorország volt miniszterelnöke, Stoiber úr lett. A Stoiber-bizottság fennállásának négyéves időtartamát követően a Bizottság meg tudja mondani, hogy melyik megközelítés a legjobb és leghatékonyabb? A Bizottság belső munkacsoportja vagy a Bizottságon kívüli munkacsoport, Stoiber úr munkacsoportja?
<P>
Most pedig magáról a rendeletről, amelyet a tagállamok és a tagállamokban néha öt-tizenegy különféle felügyelő hatóság hajt végre. Ez túl sok. Nem lehetne-e, hogy a Bizottság elkezdi az együttműködést a magánszektorral, amely szintén szigorú előírásokat köt ki, és így számos esetben fölöslegessé teszi a tagállamok által gyakorolt felügyeletet?
<SPEAKER ID="612" NAME="Tadeusz Cymański" AFFILIATION="ECR">
(PL) Elnök asszony, biztos úr! Májusban az Európai Parlament állásfoglalást fogadott el a közös agrárpolitika egyszerűsítéséről. Megmondaná a Bizottság, hogy eddig milyen intézkedéseket hozott az Európai Unióban a mezőgazdasági termelőkre háruló bürokratikus terhek csökkentése érdekében? Megmondaná a Bizottság, hogy hogyan kíván alkalmazkodni a KAP egyszerűsítéséről szóló európai parlamenti állásfoglalásban foglalt ajánlásokhoz, figyelembe véve e politika tervezett reformját?
<P>
A gazdálkodók azért kérik a KAP egyszerűsítését, mert mind Lengyelországban, mind pedig az Európai Unió más tagállamaiban zaklatják őket. Az Európai Parlament e kérdésben számos esetben - többek között a közelmúltban - a KAP egyszerűsítéséről szóló Ashworth-jelentésben is kifejtette véleményét. Itt az ideje, hogy e jelentés alapján cselekedjünk. A bürokrácia nem tehet tönkre bennünket. Ha az Európai Unió fejlődni akar, akkor nem szabad akadályokat építenie, különösen bürokratikus akadályokat nem.
<SPEAKER ID="613" NAME="Silvia-Adriana Ţicău" AFFILIATION="S&amp;D">
(RO) Elnök asszony! Az ENSZ Élelmezési és Mezőgazdasági Szervezetének múlt héten közzétett jelentése hangsúlyozza, hogy az emberiség vészesen közeledik egy újabb globális élelmiszerválsághoz. Ezért arra kérik a mezőgazdasági termelőket, hogy növeljék termelésüket, különösen a búza és a kukorica termelését, és hogy 2012-ben ismét töltsék fel élelmiszerkészleteiket.
<P>
A globális élelmiszerkereslet a jövőben tovább nő. Az Európai Uniónak képesnek kellene lennie arra, hogy segítsen a globális élelmiszerkereslet kielégítésében. Így elengedhetetlen, hogy az Unió mezőgazdasági ágazata fenntartsa és javítsa termelési kapacitását.
<P>
Különösen a kis és közepes, valamint a családi gazdaságoknak van szükségük egyszerűbb és könnyebben hozzáférhető eszközökre, mind a támogatások, mind pedig a közvetlen kifizetések tekintetében, amelyek célja, hogy a piacra vonzza ezen gazdaságokat.
<P>
A hosszú távú élelmezésbiztonság kulcsa a mezőgazdasági beruházások ösztönzése, különösen a gazdálkodókra háruló bürokrácia egyszerűsítésével. Ennek elérése érdekében fontos, hogy megkönnyítsük az európai mezőgazdasági termelők kedvező feltételű banki hitelekhez való hozzáférését, valamint hogy támogatásokat nyújtsunk a gazdálkodók számára.
<P>
Arra kérem, biztos úr, hogy támogasson bennünket, éppúgy, mint ahogy tette azt az energiaadózási irányelv felülvizsgálata során az öntözésnél használt villamos energiára vonatkozó csökkentett héa megadásánál.
<SPEAKER ID="614" NAME="Jarosław Kalinowski" AFFILIATION="PPE">
(PL) Elnök asszony! A közös agrárpolitika jövőjéről szóló bizottsági közleményben az adminisztratív egyszerűsítések az európai mezőgazdasági reformjavaslatok részét képezik. Ez a javaslat bizonyos értelemben hatással volt az ez év májusában az európai parlamenti állásfoglalásban előterjesztett ajánlásokra. Az adminisztratív és bürokratikus terhek csökkentése megkönnyíti a gazdálkodók számára a pénzeszközökhöz való hozzájutást és javítja az információáramlást, továbbá növeli a helyi hatóságok által végzett ellenőrzések hatékonyságát. Ez pedig biztosítja a megfelelő mennyiségű, biztonságosabb élelmiszerekkel történő ellátást és növeli ágazatunk versenyképességét. Biztosnak kell lennünk azonban abban, hogy az egyszerűsítési folyamat mind európai, mind pedig nemzeti szinten valóban megtörténik, hogy a javasolt egyszerűsítések nem csak újabb értéktelen próbálkozást jelentenek a valóság semmibevétele vonatkozásában, és hogy ezek az egyszerűsítések az adminisztrációs költségek csökkenését és nem pedig emelkedését eredményezik.
<SPEAKER ID="615" NAME="Herbert Dorfmann" AFFILIATION="PPE">
(DE) Elnök asszony, Cioloş úr, hölgyeim és uraim! Rendkívül veszélyes a bürokrácia növekedéséről beszélni, mert az ilyesféle vita gyakran visszaüt. Remélem, hogy itt nem ez következik be.
<P>
Nagyon örülök, Cioloş úr, hogy a közös agrárpolitika (KAP) reformjáról szóló közleményükben egyszerűsített szabályokat javasoltak, különösen a kisgazdaságok vonatkozásában. Ez nagyon dicséretes. Sok dolgot lehet tenni. Például a mezőgazdasági környezetvédelmi program többéves kötelezettségvállalásai esetében a gazdálkodóknak ugyanarra a földterületre minden évben új igénylést kell benyújtaniuk. Ez egyszerűen nevetséges. Sokkal tovább kell mennünk, és jóval egyszerűbbé kell tennünk a rendszert, különösen a kisgazdaságok esetében, miközben nem szabad szem elől tévesztenünk, hogy el kell érnünk a csalás megakadályozására irányuló célkitűzésünket. Végül is olyan közös agrárpolitikát akarunk, amely a réten nyíló virágok, nem pedig az asztalon tornyosuló papírok számát növeli.
<SPEAKER ID="616" NAME="Luís Paulo Alves" AFFILIATION="S&amp;D">
(PT) Elnök asszony, biztos úr, hölgyeim és uraim! Az új közös agrárpolitika tekintetében irányadó általános elvekről szóló közlemény új reményt ébresztett az európai kis és közepes gazdálkodókban azzal, hogy a jövőbeli európai mezőgazdasági termelésben játszott pótolhatatlan szerepüket hangsúlyozta. Ennek a reménynek valóra kell válnia! Ez a másik dolog, ami különösen szükségessé teszi a KAP egyszerűsítését. A gazdálkodóknak a legbonyolultabb bürokratikus feladataiktól történő megszabadítása, amelyekre kevés idejük jut, olyan cél, amelyet el kell érnünk annak érdekében, hogy ezek a személyek a gazdaságban elvégzendő feladatoknak tudják szentelni magukat, ezáltal kevesebb időt pazaroljanak el ezekre a dolgokra és mindezt kisebb költségek mellett végezzék el. Ezenkívül számos, a jelenlegi bürokratikus rendszer miatt ténylegesen nem pályázó kisgazdálkodó felhasználóbarátabb rendszert is kap, ami elejét veszi ezeknek a veszteségeknek. Az ennek irányába mutató erőfeszítések pedig kétségkívül hasznosak, biztos úr.
<SPEAKER ID="617" NAME="Mairead McGuinness" AFFILIATION="PPE">
Elnök asszony! Szeretnék köszönetet mondani a biztos úrnak azért a véleményem szerint nagyon határozott és őszinte célkitűzéséért, hogy végre akarja hajtani ezt az egyszerűsítési politikát. Bár még soha nem találkoztam olyan gazdálkodóval, aki a közös agrárpolitika egyszerűsítését kérte volna. Kevesebb ellenőrzést kérnek és a vállalkozás vitelének egyszerűbb módját szeretnék látni.
<P>
Szeretném megismételni a múlt csütörtöki észrevételeimet. Bolondot csinálunk magunkból e Házban. Ha továbbvisszük a közös agrárpolitika első pillérének környezetbarátabbá tételét, úgy sajnos növeljük a kölcsönös megfeleltetést, számolunk a természettel, kiküldjük az embereket a gazdaságokba, csak éppen nem érünk el egyszerűsítést. Ezt "zöld bürokráciának” neveztem. Éppen olyan nehézkes, mint a bürokrácia, de így mindkettővel meg kell küzdenünk. Tudom, hogy átlátja a kérdés fontosságát, és szerintem ezzel tisztában kell lennünk.
<P>
Véleményem szerint az Európai Unió hitelességéről is szó van. A mezőgazdasági termelők azt látják, hogy míg a bankárok a nagy ügyeket is megússzák, addig őket még 100 euró miatt is elkapják. Utolsó megjegyzésem, hogy a gazdálkodókat többszörösen is ellenőrzik: ellenőrzik őket a kiskereskedők, a feldolgozók, az Európai Unió és az illetékes hatóságok is. Félelem uralkodik. Biztos úr, ön a nagy fekete farkastól - a költségvetés ellenőrzésétől - fél, míg a mezőgazdasági termelők az ellenőrzésektől félnek és félnek a tagállamok is. Meg kell törnünk ezt a félelmet.
<SPEAKER ID="618" NAME="Czesław Adam Siekierski" AFFILIATION="PPE">
(PL) Elnök asszony! A közös agrárpolitika irányítási rendszerének alapvető eleme az ellenőrzés. Az irányítási és ellenőrzési rendszerek kiépítési és fenntartási költségei éppúgy, mint e rendszerek igazgatási költségei jelentős terheket rónak a tagállamok költségvetésére. Az eddigi tapasztalatok alapján látható, hogy a segítséghez való hozzáférés bonyolult feltételei és azok állandó változásai számos problémát okoznak a végrehajtási szakaszban nemcsak a gazdálkodóknak, hanem magának az igazgatásnak is.
<P>
A jövőbeli közös agrárpolitikának a mezőgazdasági termelők és az adófizetők számára is érthetőnek kell lennie. A KAP további egyszerűsítése nélkül ez lehetetlen. Úgy tűnik, hogy minden alkalommal, amikor meg akarjuk reformálni a KAP-ot, fokozzuk a bürokráciát. Felhívom továbbá a tagállamokat, hogy az európai uniós iránymutatásokat ne bővítsék további és gyakran szükségtelen szabályokkal. Javaslom, hogy a jövőben a kifizetés iránti kérelem a teljes költségvetési időszakra vonatkozzon. Kétéves időszakra kelljen benyújtani, de természetesen lehetőséget kell biztosítani módosítások benyújtására is.
<SPEAKER ID="619" NAME="Jaroslav Paška" AFFILIATION="EFD">
(SK) Elnök asszony! Az évek során az európai agrárpolitika bonyolult szabályozási, támogatási és ellenőrzési rendszerré nőtte ki magát, amely a mezőgazdasági termelés hatékonyságának értékelését a földekről a brüsszeli bürokraták irodáiba helyezte át.
<P>
A gazdaságok hatékony és ésszerű működtetése egyre inkább függ a támogatási rendszerektől és az ilyen támogatást nyújtó szabályozásoktól, amelyeket az Európai Bizottságban dolgoznak ki. Az agrárpiac deformálódását tovább súlyosbítja az új tagállamokra vonatkozó támogatási rendszer, amely államok sok esetben még a felét sem kapják a régi tagállamok támogatásának.
<P>
Ezért helyénvaló és jogos az Európai Unióban jelenleg alkalmazott szabályozási rendszerek és mechanizmusok közelebbi tanulmányozása és gazdálkodóink tekintetében az egyszerűbb, modernebb, valamint igazságosabb szabályokra való törekvés és azok bevezetése. Határozott meggyőződésem, biztos úr, hogy az Európai Parlament örömmel segít önnek e feladat végrehajtásában.
<SPEAKER ID="620" NAME="Seán Kelly" AFFILIATION="PPE">
(GA) Elnök asszony! Teljes mértékben egyetértek a közös agrárpolitika (KAP) egyszerűsítésének gondolatával. Különösen helyeslem a biztos úr lépéseit. Ő azt mondta, 39 javaslatot kapott, és hogy ezek a javaslatok minél hamarabb kerülnek megvalósításra, annál jobb.
<SPEAKER ID="621" NAME="Giovanni La Via" AFFILIATION="PPE">
(IT) Elnök asszony, hölgyeim és uraim, biztos úr! Az Európai Számvevőszék jelentése sajnos minden évben arról számol be, hogy a közös agrárpolitikára elkülönített forrásokat nem mindig szabályszerűen és átlátható módon használják fel.
<P>
Ezért két különböző követelményt kell összeegyeztetnünk: egyrészt az ellenőrzéssel szembeni követelményt az európai adófizetők pénzének a legjobb és legmegfelelőbb módon történő felhasználása érdekében, másrészt a gazdálkodóink életének a lehető legnagyobb mértékű megkönnyítésével szembeni követelményt, akik földjeik művelésével és készleteik gyarapításával kívánják idejüket tölteni, és persze helyes, hogy idejüket erre akarják fordítani.
<P>
Mindössze egyetlen javaslatot szerettem volna tenni a biztos úrnak, mivel azt mondta, meg akarja hallgatni e Ház javaslatait. A tagállamok és a régiók vidékfejlesztési intézkedései nem mindig az egyszerűsítésre irányulnak, hanem újabb és újabb bürokratikus szinteket hoznak létre. A biztos úrnak a régiókban és az európai országokban alkalmazott bevált gyakorlatot a többi országba és régióba is át kell ültetnie.
<SPEAKER ID="622" NAME="Dimitar Stoyanov" AFFILIATION="NI">
(BG) Elnök asszony, biztos úr! Ami eddig történt, az nyilvánvalóan nem elegendő, különben ma este valami másról vitáznánk. Szeretném felhívni figyelmüket az általunk tárgyalt téma társadalmi elemére, mivel ha a termelők elkészítik projektjeiket, hiteleket vesznek fel, kockáztatják földjüket, és azután pedig, már amennyiben valamilyen formalitás miatt elutasítják a projektjüket, tönkremennek.
<P>
Már hat hónapja pun háborút folytatok a Bolgár Agráralappal, amely több mint száz bolgár mezőgazdasági termelő egyedi projektjét utasította el a rendelet nem egyértelmű szövegezése miatt. A bolgár közigazgatás (mivel tudják, hogy Bulgária különleges megfigyelés alá eső ország) szeret biztosra menni, és a legjelentéktelenebb kifogásokkal visszautasítja a projekteket. Határozott meggyőződésem, hogy a gazdálkodók többsége lelkiismeretes és becsületes. Megértem, hogy szükség van ellenőrzésekre, de ezek - csupán a csalók miatt - nem tehetik tönkre azokat, akik lelkiismeretesek.
<SPEAKER ID="623" NAME="Dacian Cioloş" LANGUAGE="FR">
Elnök asszony! Örömmel látom, hogy e késői óra ellenére még oly sokan vannak itt, hogy megvitassák a közös agrárpolitika egyszerűsítését. Úgy gondolom, hogy akkor közelítjük meg egyszerűen a témát, ha tisztában vagyunk önmagunkkal, és ha pontosan tudjuk, hogy mit akarunk, és ha ez tükröződik az általunk kidolgozandó normatív intézkedésekben is.
<P>
Természetesen a javaslatok a Bizottságtól érkeznek, és azokat a Tanács és a Parlament fogadja el. Ezért teljes mértékben biztos vagyok abban, hogy ha arra kerül a sor, hogy a jogszabálycsomagot együtt kell elkészítenünk, akkor éppen úgy, világosan és egyszerűen tudni fogjuk, hogy mit akarunk és el fogjuk kerülni a kivételeket és a kiegészítéseket, amelyek azután azt jelentik, hogy a Bizottságnak azokat a helyszínen kell ellenőriznie, hiszen ugyanez a Bizottság elszámolási kötelezettséggel tartozik önök felé - a Parlament felé - azzal kapcsolatosan, hogy hogyan költötték el a közpénzeket.
<P>
Természetesen nem gondolom, hogy a KAP megakadályozza a gazdálkodókat a munkavégzésben. Sok esetben a KAP segíti a gazdálkodókat a munkavégzésben. Egyszerűen arról van szó, hogy ha közpénzről van szó, akkor mindenkinek el kell tudnia számolni a közpénzek felhasználásáról. Van egy európai jogszabály, amely a mezőgazdasági ágazatra vonatkozó előírásokat fogalmaz meg, és meg kell mondanom, hogy a mezőgazdasági ágazat talán az egyetlen olyan gazdasági ágazat, amely esetében az európai uniós szintű jogszabályok betartását a helyszínen ellenőrzik. Nem tudom, hogy a többi ágazat esetében is így van-e ez, de együtt határoztunk arról, hogy így legyen. A sok figyelmet kiérdemelt előírások csak az európai jogszabályok alkalmazását jelentik a helyszínen.
<P>
Amit bonyolultnak érzékelnek, az pontosan a környezetvédelemről és az állatok jólétéről szóló jogszabály. Ide tartoznak még az egyedi intézkedésekre, például az agrár-környezetgazdálkodási intézkedésekre vonatkozó eljárások, amelyekre meghatározott pénzügyi támogatás létezik, valamint a beruházási intézkedések, amelyek gyakran a beruházási programokban, például a vidékfejlesztési programokban szerepelnek.
<P>
Teljes mértékben egyetértek azzal, hogy a jogszabályok tekintetében - ahogy azokat a gyakorlatban alkalmazzák - többet lehetne tenni annak tisztázása érdekében, hogy mi a gazdálkodók dolga. Ami pedig az egyedi intézkedésekre vonatkozó eljárásokat illeti, itt is világosan látni kell: mindaddig, amíg egyedi intézkedéseket írunk elő, amelyek figyelembe veszik a regionális sajátosságokat, addig egyedi ellenőrzéseket is végeznünk kell, különben elveszítjük a hitelességünket.
<P>
Teljes mértékben egyetértek azzal, Capoulas Santos úr, hogy a lehető legszélesebb körű egyszerűsítésre van szükségünk. Nem akarok ebben azonban odáig elmenni, hogy elveszítsük a hitelességünket, és ne tudjuk megfelelően kezelni a KAP-ra elkülönített pénzt. És azt szeretném, ha ez a költségvetés a jövőben is éppoly konzisztens lenne. Ez a konzisztencia attól is függ, hogy hogyan tudjuk igazolni a pénz felhasználási módját, és hogy hogyan tudunk azzal elszámolni.
<P>
Az átláthatóság tekintetében született egy számvevőszéki határozat. Azt mondhatom önöknek, hogy még mindig az átláthatóság híve vagyok. A jelenleg hatályban lévő rendeletet úgy fogják módosítani, hogy ezt a véleményt figyelembe lehessen venni.
<P>
Itt befejezem, de biztosíthatom önöket, hogy továbbra is az egyszerűsítés irányába mutató döntéseket fogok hozni, illetve legalábbis biztosítani fogom, hogy a KAP ne váljon bonyolultabbá. Amint már mondtam, ezt a munkát közösen és a tagállamokkal együtt kell végeznünk, hiszen beszéltem önöknek a bürokrácia csökkentése érdekében hozott intézkedésekről abban a tekintetben, amit a Bizottság a tagállamoktól kér. Hiszen a közös agrárpolitika irányítása a tagállamokkal közösen történik, és ami a helyszínen a kedvezményezettek, azaz a mezőgazdasági termelők vonatkozásában történik, az attól függ, hogy a tagállamok és a régiók hogyan alkalmazzák az európai jogszabályokat a gyakorlatban.
<P>
A helyes gyakorlatra vonatkozó útmutatók hasznosak, és dolgozni is fogunk ezeken az útmutatókon, mindenekelőtt azonban próbáljuk meg egyszerűvé és világossá tenni a 27 tagállam számára a közös agrárpolitikát. A továbbiakban az együttdöntés vonatkozásában az önök felelőssége ezen a területen a Tanácséval megegyező, és meggyőződésem, hogy nagyon jól fogunk tudni együtt dolgozni.
<SPEAKER ID="624" NAME="Elnök">
A vitát lezárom.
<P>
Írásbeli nyilatkozatok (az eljárási szabályzat 149. cikke)
<SPEAKER ID="625" NAME="Liam Aylward" LANGUAGE="GA">
Az ez év elején elfogadott parlamenti állásfoglalás a mezőgazdasági termelőket érintő bürokrácia csökkentésének fontosságát hangsúlyozza. Kiemelt jelentőséget kap, hogy a közös agrárpolitika (KAP) végrehajtását éppúgy egyszerűsíteni kell, mint magát a KAP-ot.
<P>
Ezzel összefüggésben a Bizottságnak és a tagállamoknak jelentős szerepük van. A KAP felülvizsgálatának a módszerekre kell összpontosítania, ami lehetővé teszi, hogy a mezőgazdasági termelők idejük nagy részét a legfontosabb dologgal, a gazdálkodással töltsék.
<P>
A bizottsági közlemény - amelyet a múlt héten tettek közzé - az egyszerűsítés és a bürokrácia csökkentésének jelentőségét emelte ki. Az agrárágazat versenyképességének javítása érdekében a jelenlegi intézkedéseket a KAP jövőbeni formájában meg kell újítani, és egyszerűsíteni kell, továbbá nem szabad további terheket róni a gazdálkodókra.
<P>
Üdvözlöm amit a biztos úr a múlt héten mondott arról, hogy az új javaslat előterjesztése előtt hatásvizsgálatokra van szükség. Az arányosság elvét és a mezőgazdasági termelőket már érintő adminisztratív terheket az új jogszabálynál figyelembe kell venni.
<SPEAKER ID="626" NAME="Gerard Batten" AFFILIATION="EFD">
írásban. - Engedjék meg, hogy feltegyek egy egyszerű kérdést. Miért van egyáltalán közös agrárpolitika? Európa rengeteg termékeny mezőgazdasági földterülettel rendelkezik. Még mindig vannak olyan gazdálkodóink, akik akarnak és tudnak élelmiszert előállítani. Európában és a világon rengeteg embernek kell élelmiszert vennie. A piaci mechanizmus, ha magára hagyják, versenyképes árakon összhangba hozza a kínálatot és a keresletet. A KAP mesterséges, drága és szükségtelen terheket ró a mezőgazdasági termelőkre és a fogyasztókra. Hadd javasoljam a legkönnyebb egyszerűsítést: el kell törölni a közös agrárpolitikát!
<SPEAKER ID="791" NAME="Csaba Sándor Tabajdi" LANGUAGE="HU">
A Bizottság közleménye, "A KAP 2020 távlatában”, kevés konkrétumot tartalmaz az adminisztrációs terhek csökkentésének gyakorlatát illetően. Az "egyszerűsítés” szó is csak elvétve fordul elő a szövegben a kölcsönös megfeleltetés (cross-compliance) szabályainak vonatkozásában. A KAP rendszere azonban más területeken is túl bonyolult, a gazdálkodók számára gyakran átláthatatlan, érthetetlen. Az egyik legfontosabb feladat lenne a "kettős szabályozás” megszüntetése. Több tagállam az uniós jogszabályban előírtnál szigorúbb nemzeti követelményeket támaszt. Ez már önmagában torzítja a belső piaci versenyt. Célszerű lenne, ha a kölcsönös megfeleltetést ellenőrző különböző tagállami hatóságok és azok részlegei egyeztetnének annak érdekében, hogy ugyanazt a gazdálkodót rövid időn belül ne keressék fel más-más ellenőrzésekkel. A telekommunikáció és az informatika mai fejlettsége mellett egy közös adatbázis felállítása erre lehetőséget adna. A Bizottság reformtervezetében a környezetvédelmi támogatások megmaradnak a II. pillérben, de ezzel egy időben az I. pillér közvetlen kifizetéseinek kritériumaiba beépült ez a zöld átalány. Ma még nem ismeretes, hogy ennek utalása miként történik. Jó lenne, ha nem hozna e pozitív lépés újabb adminisztrációs terhet.
