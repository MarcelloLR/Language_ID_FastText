<CHAPTER ID="011-01">
1. Zimbabwe, különös tekintettel Farai Maguwu ügyére
<SPEAKER ID="391" NAME="Elnök">
A következő napirendi pont vita hét Zimbabwével kapcsolatos állásfoglalási indítványról, különös tekintettel Farai Maguwu ügyére.
<SPEAKER ID="392" NAME="Anneli Jäätteenmäki">
szerző. - (FI) Elnök asszony, az emberi jogok zimbabwei megsértéséről már tárgyaltunk ebben a Parlamentben. Sajnálatos módon arra kényszerülünk, hogy újra foglalkozzunk ezzel a kérdéssel. Ez alkalommal Farai Maguwu emberi jogi aktivista ügyéről van szó, akit egyszerűen politikai okokból börtönöztek be. Azért tartóztatták le és zárták börtönbe, mert kiállt mások emberi jogaiért, és aztán információkat közölt a médiával az országban tapasztalható emberi jogi helyzetről.
<P>
Az Európai Parlament Farai Maguwu szabadon bocsátását, valamint az emberi jogok megsértésével kapcsolatos összes zimbabwei eset kivizsgálását, és természetesen beszüntetését kéri. Ez az eset különösen felháborító, és kifejezetten kellemetlen, mivel olyasvalakinek kell szenvednie, aki mások emberi jogaiért állt ki.
<SPEAKER ID="393" NAME="Véronique De Keyser">
szerző. - (FR) Elnök asszony, a Farai Maguwu ügy hátterében a gyémántbányászat áll.
<P>
Zimbabwe önkéntes alapon tagja a Kimberley-folyamatnak, amely tagjai számára lehetővé teszi a gyémántok nemzetközi piacokon való eladását azzal a feltétellel, hogy kereskedelmükből nem finanszíroznak fegyveres konfliktusokat. A Kimberley-folyamatról június 20-21-én Tel-Avivban tartott ülésen azonban a résztvevők nem jutottak megállapodásra azt a kérdést illetően, hogy beillesszék-e a Kimberley-folyamatba az emberi jogi szempontokat. Számos nemzetközi nem kormányzati szervezet elítélte az emberi jogok zimbabwei gyémántbányákban történt megsértésének eseteit, amelyeket a biztonsági erők követtek el. Egyik informátoruk Farai Maguwu, a manicalandi székhelyű, emberi jogokkal foglalkozó kutatási és fejlesztési központ igazgatója volt. Ezért tartóztatták le Maguwu urat június 3-án, és ezért tartják fogva azóta is nagyon rossz körülmények között, mivel állítólag megsértett egyes állambiztonsági rendelkezéseket. Ez teljesen elfogadhatatlan.
<P>
Ezzel az állásfoglalással a fogoly azonnali szabadon bocsátására, a bányászat demilitarizálására, emberi jogi záradékoknak a Kimberley-folyamatba való beépítésére, a gyémántbányászatból származó bevételnek az emberek között például egy elkülönített állami alapon keresztül történő újraelosztására szólítunk fel.
<P>
Felszólítjuk továbbá a Bizottságot és a Tanácsot, hogy különösen figyeljen oda a felelősségteljes kormányzással és a demokráciával kapcsolatos kérdésekre Zimbabwében, csakúgy, mint az országgal folytatott párbeszédre, amely azzal jellemezhető, hogy eddig nem haladt előre megfelelően.
<SPEAKER ID="394" NAME="Judith Sargentini">
szerző. - (NL) Elnök asszony, két üggyel foglalkozunk most, illetve pontosabban egy személlyel és egy üggyel. Először is Farai Maguwuval, az emberrel és emberi jogi aktivistával foglalkozunk, akit letartóztattak Zimbabwéban, és akivel rendkívül rosszul bánnak a börtönben. Másodszor, a Kimberley-folyamat felügyelőjének az ezen ügyben betöltött furcsa szerepével foglalkozunk. Ennek a felügyelőnek ellenőriznie kellene a zimbabwei helyzetet, ehelyett azonban kapcsolatot létesített a zimbabwei kormánnyal, és felhasznált Maguwu úrtól származó információkat, ezáltal kínos helyzetbe hozva őt. Végezetül pedig magával a Kimberley-folyamattal is foglalkozunk.
<P>
Korábbi minőségemben fejlesztési szervezetek lobbistájaként részt vettem a rendszer bevezetéséről szóló tárgyalásokon. A rendszer sikeresnek bizonyult. Megszüntette, illetve csökkentette a háborúk gyémántok értékesítésén keresztül történő finanszírozását Kongóban, Angolában, Sierra Leonéban és Libériában. Most azonban azt kockáztatjuk, hogy a Kimberley-rendszert egy másik gyakorlat, azaz egyes politikai rendszerekben az emberi jogok megsértésének törvényesítésére használják fel. Ezekkel nem foglalkozik ez az állásfoglalás, és ezért követelünk egy módosítást. A Parlamentnek ez az állásfoglalása azt az üzenetet közvetíti, hogy a konfliktusban szerepet játszó gyémántokról, illetve véres gyémántokról van szó csupán. Végül is minden gyémántot megdöbbentő körülmények között bányásznak. Ez hatalmas lépés lenne előre, mert lehetővé tenné számunkra, hogy ne csupán a zimbabwei helyzetet kritizáljuk, hanem az angolai rendszer által a lundákkal szemben már régóta alkalmazott emberi jogi visszaéléseket is. Eddig nem volt sikerünk ezen a téren, mert a Kimberley-rendszer olyan országok együttműködése, amelyek rossz szemmel néznek a belügyeikbe avatkozó más országokra. Az Európai Parlament üzenete azonban az első lehetne azon üzenetek sorában, amelyek változást idézhetnének elő.
<SPEAKER ID="395" NAME="Alain Cadec">
szerző. - (FR) Elnök asszony, először is azt szeretném mondani, hogy a ma reggelhez képest végre egy kis csend és nyugalom van a Parlamentben!
<P>
Hölgyeim és uraim, én támogattam a zimbabwei emberi jogi helyzetről szóló állásfoglalást, és különösen Farai Maguwu ügyét, mert Parlamentünk nem tűrheti szótlanul az emberi jogok és az alapvető szabadságok több évtizede tartó zimbabwei megsértését.
<P>
Farai Maguwut, az emberi jogokkal foglalkozó kutatási és fejlesztési központ igazgatóját a hatóságok azután tartóztatták le hazájában, hogy elítélte az emberi jogoknak a gyémántmezőkön történő megsértését. Amikor ezt tette, pusztán a véleménynyilvánítás szabadságához való jogát, valamint azt a jogát gyakorolta, hogy információra tegyen szert általában az emberi jogokkal és az alapvető szabadságokkal kapcsolatban. A Parlament követeli szabadon bocsátását, valamint azt, hogy Zimbabwe tartsa tiszteletben a politikai jogokat és az alapvető szabadságokat, hogy lehetővé tegye a civil társadalom számára véleményének félelem nélkül való kifejezését.
<P>
Zimbabwénak továbbá pontosan tartania kell magát azokhoz a kötelezettségvállalásokhoz, amelyeket a gyémánttermeléssel kapcsolatban tett a Kimberley-folyamat összefüggésében, hogy elkerülje a fegyveres konfliktusok finanszírozásának ördögi körét.
<SPEAKER ID="396" NAME="Marie-Christine Vergiat">
szerző. - (FR) Elnök asszony, az ülésterem csöndes, talán egy kicsit túl csöndes is, és sajnálom, hogy ezek a kérdések nem érdekelnek több képviselőt közülünk. Az, hogy a zimbabwei helyzet tragikus, sajnos még enyhe kifejezés. Tragikus a gazdaság, a társadalom, és mindenekelőtt a demokrácia, a jogállamiság és az emberi jogok tiszteletben tartásának szempontjából. A legutóbbi választásokra a félelem légkörében került sor. A Chikane úrral, a Kimberley-folyamat egy felügyelőjével folytatott interjúját követően Farai Maguwu, a kutatási és fejlesztési központ igazgatójának letartóztatása tehát sajnálatos módon csak egy újabb fejezet, amely tovább gyarapítja az országban előforduló emberi jogi visszaélések hosszú sorát.
<P>
A marangei gyémántmezőkön különösen borzasztóak a bányászati körülmények: kényszermunka, kínzás, csempészet, még emberölés is előfordul; minden katonai felügyelet mellett történik, és Mugabe úr barátainak érdekét szolgálja. Ezeket a körülményeket időről időre bírálták nem kormányzati szervezetek, beleértve Maguwu úr központját is. Ezért annyira megdöbbentő, hogy Chikane úr kedvező jelentést készített, amely megállapítja, hogy a helyszínen történő bányászat megfelel a Kimberley-folyamatban meghatározott elvárásoknak. A tel-avivi ülésszakok közötti találkozón nem sikerült döntésre jutni a jelentés nyomon követésével kapcsolatban. Biztos úr, meg tudja erősíteni, hogy a tagállamok közötti konszenzus hiányában az Európai Unió valóban ellenzi a gyémánt Zimbabwéből történő legális exportálásának újrakezdését; hogy ezt fogja tenni a szentpétervári konferencián is; hogy küzdeni fog a Kimberley-folyamat kibővítéséért, hogy az kiterjedjen az összes emberi jog tiszteletben tartására; és hogy minden tőle telhetőt megtesz annak biztosítása érdekében, hogy a tagállamok meghozzák a szükséges intézkedéseket a gyémánt Zimbabwéból történő importálásának megakadályozása céljából, amíg nem változik meg az ottani helyzet? Elmagyarázná nekünk, hogy Chikane úr jóváhagyó döntése milyen megfontolásokon alapult, amikor úgy tűnik, hogy dokumentációjának egyes feljegyzései titkosszolgálati forrásokból származnak.
<P>
Az Európai Unió biztosítja a Zimbabwéba érkező humanitárius segélyek legnagyobb részét. Az ügyhöz való hozzáállásának tehát példamutatónak kell lennie. Meg kell őrizni pozícióit. Meg tudná mondani, mi lesz az Európai Unió álláspontja Szentpéterváron?
<SPEAKER ID="397" NAME="Geoffrey Van Orden">
szerző. - Elnök asszony, 1999-ben történt megválasztásom óta minden tőlem telhetőt megteszek, hogy kiváltsam ennek a Parlamentnek az ellenállását azon súlyos igazságtalanságokkal szemben, amelyeket Mugabe és csatlósai követnek el a zimbabwei emberek ellen. Azt kell mondanom, ez egyike azoknak a területeknek, amellyel kapcsolatban ez a Ház egyhangúlag nyilatkozik.
<P>
Ma a zimbabwei gyémántmezőkön dolgozók ellen a zimbabwei állambiztonsági erők által elkövetett rendszeres visszaélésekkel foglalkozunk. Zimbabwe teljes jogú tagja a Kimberley-folyamatnak, annak az informális testületnek, amely a nyers gyémántok globális kereskedelmét irányítja, és amely ez idáig nem tett sokat a visszaélések megszüntetése érdekében. Felszólítom a Kimberley-folyamatot, hogy fontolja meg szigorú intézkedések bevezetését Zimbabwe ellen a feltételek be nem tartása miatt, és csatlakozom azokhoz, akik elítélik Farai Maguwu, egy lelkiismeretes ember közelmúltbeli letartóztatását, aki rá mert mutatni a zimbabwei biztonsági erők által Chiadzwában elkövetett visszaélésekre.
<P>
A zimbabwei kormánynak azonnal szabadon kell bocsátania Maguwu urat, és egyébként az összes többi politikai foglyot is, és emlékeztetnünk kell arra, hogy a múlt évi globális politikai megállapodás összes résztvevőjének a véleménynyilvánítás szabadságának biztosítása volt az egyik fő kötelezettségvállalása. Jelenleg a zimbabwei lakosság nagy részének alapvető egészségügyi és élelmiszerigényét nemzetközi segélyekből fedezik. A zimbabwei kormánynak arra kellene használnia a gyémántbányászatból származó, valószínűleg jelentős bevételt, hogy létrehozzon egy gyémánt vagyonkezelői alapot a gazdaság helyreállítása, valamint az egészségügy, az oktatás és a szociális kiadások finanszírozása céljából, amit jelenleg nemzetközi adományozók biztosítanak.
<P>
Sajnálatos módon Zimbabwénak még sokat kell tennie ahhoz, hogy kijelenthessük, állampolgárai szabadságban és demokráciában, egy tiszteletben tartott jogállamban élnek. Itt az ideje a drámai változásnak, és az EU-nak valamint a dél-afrikai országoknak nagyobb nyomást kellene gyakorolniuk Zimbabwére, hogy az megvalósítsa a felelősségteljes kormányzást.
<SPEAKER ID="398" NAME="Michael Gahler">
a PPE képviselőcsoport nevében. - (DE) Elnök asszony, a tény, hogy Farai Maguwut azért tartóztatták le, mert információkat közölt a marangei gyémántmezőkön tapasztalható körülményekről, elárulja, hogy kinek van valódi hatalma, és hogy hol vannak most a hatalom igazi birtokosai Zimbabwéban, valamint hogy a nemzeti egységkormány, ez a kikényszerített koalíciós kormány valójában csak a régi országrészben gyakorol hatalmat, vagyis azon a területen, ahol a Mugabe úr által támogatott emberek laknak.
<P>
Úgy gondolom ezért, fontos, hogy továbbra is elítéljük ezeket a körülményeket, és nekünk, az Európai Uniónak továbbra is vezetnünk kell azoknak az embereknek a fekete listáját, akik elnyomják a zimbabweieket.
<P>
Mivel azok, akik letartóztatták Farai Maguwu urat, azok profitálnak a gyémántbányászatból, és azok teszik zsebre az eladásából származó bevételt, és nem teszik hozzáférhetővé azt az emberek számára az ország költségvetésén keresztül. Remélem tehát, hogy jelentős többséggel el fogjuk ítélni ezt a helyzetet, és hogy mind az EU, mind Dél-Afrika végül fel fog szólítani arra, hogy vessenek véget ennek a helyzetnek.
<SPEAKER ID="399" NAME="Michael Cashman">
az S&D képviselőcsoport nevében. - Elnök asszony, tapasztalható némi fejlődés Zimbabwéban, de sajnálatos módon nem elegendő. Láttuk a Maguwu úr és az emberi jogok más védelmezői elleni fellépést. Láttuk továbbá a HIV megelőzésével és kezelésével foglalkozó leszbikus, homoszexuális és biszexuális emberek bezárását és letartóztatását.
<P>
Ha angolként szólalok fel, figyelmen kívül hagyják. Bennünket, európaiakat is figyelmen kívül hagynak. De hadd mondjam el az afrikai országoknak, nyilvánvaló, hogy tudják, hogy ami Zimbabwéban történik, az rossz. Ha nem tesznek valamit ellene közösen, akkor elvesztenek mindenféle morális tekintélyt a kontinensen és a világon. Azt mondjuk, hogy Afrika az Önök kezében van, Afrikai jövője az Önök kezében van. Az, hogy széttárják a karjukat és nem tesznek semmit, miközben embereket tartóztatnak le azért, mert nyilvánosságra akarnak hozni emberi jogok megsértésével kapcsolatos eseteket, és meg akarják védeni a hétköznapi nőket és férfiakat, az hogy nem csinálnak semmit, Afrika, az bűnpártolás.
<SPEAKER ID="400" NAME="Paweł Robert Kowal">
az ECR képviselőcsoport nevében. - (PL) Elnök asszony, mindig hatékony módszereket keresünk arra, hogy nyomást gyakoroljunk az Európai Unión kívüli országokra - olyan nyomást, amelyek változást, döntést idéznek elő, amelynek eredményeképp tiszteletben tartják az emberi jogokat. Nem szabad, hogy ezek a módszerek befolyásolják a lakosságot vagy a humanitárius segélyeket, hanem olyan intelligens módokat kell keresnünk arra, hogy nyomást gyakoroljunk Mugabe elnök úr rendszerére, amelyek biztosítják, hogy soha többet nem történnek Farai Maguwu ügyéhez hasonló esetek.
<P>
Az emberi jogok védelme alapvető szavahihetőségünk kérdése. Ezzel kapcsolatban egyértelműen ki kell mondanunk, hogy "Igen, igen; Nem, nem”. Az emberi jogokat vagy tiszteletben tartják, vagy nem. Nem szabad megelégednünk kis előrehaladással. Az volt a benyomásom, hogy néhány felszólaló elégedettségét fejezte ki a kis előrelépésekkel kapcsolatban. Egyértelműen kimondtuk: Mugabe elnök kormánya nem legitim, és cselekedetei elítélendők - és ezt a lehető legnyíltabban kell kimondanunk.
<SPEAKER ID="401" NAME="Cristian Dan Preda" AFFILIATION="PPE">
(RO) Én is szeretnék csatlakozni azokhoz, akik ebben az ülésteremben Farai Maguwu azonnali szabadon bocsátására szólítottak fel. El kell ítélnünk fogva tartásának körülményeit, valamint hogy nem tartják tiszteletben alapvető emberi jogait az eljárás során.
<P>
Amint azt Önök is tudják, a civil társadalmi szervezetek szerepe létfontosságú, nem csak a Kimberley-folyamat sikerének biztosításában, hanem általában a zimbabwei demokrácia védelmében is.
<P>
Ez az ország azonban nem juthat előbbre a demokráciához vezető úton, ha emberi jogi aktivistákat arra kényszerítenek, hogy csöndben maradjanak, amikor a nemzetközi média is szót emel az emberi jogok megsértése miatt.
<P>
Azt is hangsúlyoznám, hogy a zimbabwei hatóságoknak kötelességük pártatlanul vizsgálni az emberi jogok megsértésének a gyémántmezőkön tapasztalható eseteit, valamint az ezekért a tettekért felelőseket bíróság elé állítani. Ebben a vonatkozásban az átláthatóság a kulcsszó. Zimbabwe polgárainak joguk van a tájékoztatáshoz, ami azt jelenti, hogy a hatóságoknak teljesíteniük kell a Kimberley-folyamat részeként önkéntesen vállalt kötelezettségeiket.
<SPEAKER ID="402" NAME="Ana Gomes" AFFILIATION="S&amp;D">
(PT) Farai Maguwu ügye jól mutatja a brutális elnyomást Zimbabwéban, valamint azt, hogy szükség van a Kimberley-folyamat hatáskörének kiterjesztésére. A gyémántoknak nem csak a háborús bűncselekményektől kell mentesnek lenniük, hanem az emberi jogok megsértésétől is, beleértve azokat is, amelyeket a kizsákmányoló országok és vállalatok követnek el.
<P>
A gyémánt kitermelése szerepet játszik a szegénység elleni küzdelemben és a millenniumi fejlesztési célok elérésében. A Global Witness szerint 2008-ban Afrika 393 milliárd USA-dollár értékű kőolajat és ásványkincset exportált, ami kilencszer annyi, mint az összes segély, amelyet a kontinens kapott. A természeti erőforrásoknak a helyiek érdekében történő igazságos felhasználása létfontosságú a jogállamiság megerősítése, a vállalatok körében a társadalmi felelősségvállalás előmozdítása, ennélfogva az emberi jogok biztosítása szempontjából.
<P>
Ebben az értelemben létfontosságú, hogy az Európai Unió mechanizmusokat fogadjon el az ásványkincsek kitermelésével kapcsolatos korrupció elleni küzdelem érdekében, ahogy azt számos tagállam kijelentette, különösen a www.stopcorruption.eu webhelyen elérhető online petíción keresztül, amelyet szeretném, ha mindenki aláírna.
<SPEAKER ID="403" NAME="Franz Obermayr" AFFILIATION="NI">
(DE) Elnök asszony, nagyon örülök, hogy ma foglalkozunk a Maguwu-üggyel, mivel ez csak a jéghegy csúcsa, és ahogy olyan szépen fogalmazunk: a rothadás felülről kezdődik. Robert Mugabe, aki valamikor politikailag tehetséges harcosa volt a fekete lakosság jogainak, ma brutális diktátor, és ő a felelős az ország gazdasági összeomlásáért, az éhínségért és a politikai terrorért.
<P>
Földreformja következtében, amely kaotikusan kezdődött, és végül a fehér földbirtokosok farmjainak elkobzásába torkollott, az ország tarlóvá változott, és a népesség 94%-a munkanélkülivé vált. Végeredményben bárki, aki olyan aktivistákat tartóztat le, mint Maguwu úr, börtönnel és kínzással fenyegeti őket, valamint megfenyegeti családjukat is, nem teljesíti azokat a kritériumokat, amelyeket a Kimberley-folyamatban is teljesíteni kell.
<P>
Egyetértek az előző felszólalóval abban, hogy az emberi jogok védelmét be kell illeszteni a Kimberley-folyamatba. Ahelyett, hogy követeléseket fogalmazunk meg és panaszkodunk, következetesnek kell lennünk, támogatnunk kell a többi államot, valamint szankciókat kell kimérni, hogy nyomást gyakoroljanak Zimbabwére, akár odáig is elmenjenek, hogy kizárják a Kimberley-folyamatból.
<SPEAKER ID="404" NAME="Filip Kaczmarek" AFFILIATION="PPE">
(PL) Elnök asszony, mindannyian tudjuk, hogy a gyémánt áldás, de átok is lehet. Mi jót akarunk Zimbabwénak és polgárainak, és azt szeretnénk, hogy a változások Zimbabwéban valamikor egy teljes és konstruktív átalakuláshoz vezessenek. Ma azonban olyasvalakiről beszélünk, aki számára a gyémántok átokká válhatnak. Farai Maguwut azért tartóztatták le, mert az országra nézve hátrányos információkat tett közzé. Ez valójában sokszor megtörténik - néhány országban a hatóságok nem értik meg, hogy jó hírüket azok cselekedetei veszélyeztetik és rongálják, akik megsértik az emberi jogokat, és nem azok, akik leleplezik és nyilvánosságra hozzák ezeket az eseteket. Farai Maguwu szabadon bocsátása ezért Zimbabwe érdeke, és remélem, hogy a hatóságok hallgatni fognak kérésünkre ebben az ügyben.
<P>
Tudunk konstruktív példákról, amikor a gyémántot a jó irányba történő fejlődésre használják. Botswana ezek közé tartozik. Tehát az a kérésünk, hogy a gyémántból származó bevételeket az egészségügy, az oktatás és a szociális kiadások finanszírozására fordítsák, nem csak indokolt, hanem meg is valósítható.
<SPEAKER ID="405" NAME="Corina Creţu" AFFILIATION="S&amp;D">
(RO) Az ügy, amelyet ma tárgyalunk, Farai Maguwu több mint egy hónappal ezelőtti letartóztatása és őrizetbe vétele, jól tükrözi, hogy Zimbabwéban nem történt előrehaladás az emberi jogok tiszteletben tartásának tekintetében. Felhívja továbbá a figyelmet az ország keleti részén található gyémántmezőkön kialakult súlyos helyzetre, ahol a hadsereget gyakran vádolják bűncselekmények elkövetésével, erőszakkal és súlyos visszaélésekkel.
<P>
Az elmúlt 30 év során a Mugabe-rendszer csődbe juttatta Zimbabwét, és humanitárius katasztrófát idézett elő. A véres gyémántok bizonyítják az uralkodó rétegek tagjainak cinizmusát, akiknek nincsen lelkiismeret-furdalásuk, és nem becsülik saját állampolgáraikat.
<P>
Zimbabwe megsérti a Kimberley-folyamat tanúsítási rendszerében a nyers gyémántok eladásával kapcsolatban kikötött feltételeket. Úgy gondolom, az Európai Unió kötelessége, hogy aktívabb támogatást nyújtson ennek az együttműködési testületnek, hogy megerősítse a gyémántkereskedelem morális vonatkozásait, erőfeszítést téve arra, hogy felszámolja az olyan gyémántkereskedelmet, amely konfliktusokat és fegyveres csoportokat támogat, és barbár kizsákmányolásból ered.
<P>
Farai Maguwu azonnali szabadon bocsátására szólítunk fel, és kérjük az európai diplomáciát, hogy fontolja meg szigorú szankciók bevezetését a Harare-rendszer ellen, hogy az véget vessen az emberi jogi aktivisták bántalmazásának, valamint a rabszolgamunka alkalmazásának a gyémántmezőkön.
<SPEAKER ID="406" NAME="Tunne Kelam" AFFILIATION="PPE">
Elnök asszony, a zimbabwei hatóságok mintegy öt hete őrizetbe vették Farai Maguwut. Azóta ismeretlen körülmények között tartják fogva, megfosztva őt személyiségi jogaitól.
<P>
Örülök, hogy a Parlament egyöntetűen kéri azonnali szabadon bocsátását, aggaszt azonban, hogy letartóztatása hátrányosan befolyásolja a tel-avivi találkozón elért eredményeket és a Kimberley-folyamatot.
<P>
Ahogy kollégánk, Van Orden úr említette, rendszeresen visszaélnek a gyémántmezőkön dolgozók jogaival, és a zimbabwei helyzet nagyon jellemző, amennyiben az ásványianyag-exportból származó hatalmas bevételeket nem a népesség életkörülményeinek javítására fordítják, amely továbbra is szegénységben és betegségben él. Azzal is egyetértek, hogy az afrikai államoknak fontos szerepet kell játszaniuk a zimbabwei helyzet javításában. Támogatom Zimbabwe és az Európai Bizottság közötti párbeszédet azzal a feltétellel, hogy Maguwu urat szabadon bocsátják, és a zimbabwei hatóságok foglalkozni fognak a Kimberley-folyamattal.
<SPEAKER ID="407" NAME="Charles Tannock" AFFILIATION="ECR">
Elnök úr, Mugabe hatalomra jutásától számított 30 évben Zimbabwe Dél-Afrika Krőzusából koldussá lett. Az elmúlt évtizedet Zimbabwéban az ott élő 12 millió ember jó részének szisztematikus és szándékos elszegényítése jellemezte. Mugabe néhány csatlósa azonban, különösen a katonai vezetők, rendkívül meggazdagodtak a kisajátított földek és az ásványkincsek fölötti irányításnak köszönhetően.
<P>
Farai Maguwu bátran próbálta leleplezni a sok zimbabwei gyémántbányát ellenőrző hadsereg által elkövetett törvénytelen kivégzéseket és emberi jogi visszaéléseket. Most szükségszerűen az ezekből a bányákból származó vagyonnal pénzelik Mugabe csatlósait. Vissza kellene utasítani ezért az országnak a Kimberley-folyamatba való visszafogadását. Az EU-nak továbbá szigorítania kellene és ki kellene terjesztenie a célzott szankciókat Zimbabwéban azok ellen, akik az úgynevezett véres gyémántok kereskedelméből gazdagodtak meg. Természetesen Farai Maguwut, aki a szabad véleménynyilvánításhoz való alapvető jogát gyakorolta, azonnal szabadon kell bocsátani.
<SPEAKER ID="408" NAME="Joanna Katarzyna Skrzydlewska" AFFILIATION="PPE">
(PL) Elnök asszony, a 2000-ben hozott döntéseket, amelyeket aztán az érdekelt államok kormányai és a nemzetközi gyémántipar 2003-ban Kimberley-ben fogadott el, az a figyelemre méltó elképzelés motiválta, hogy véget vessenek a véres gyémántok kereskedelmének. Megállapodásra jutottak a lázadó mozgalmakkal kapcsolatban, amelyek arra használták a gyémántok eladásából származó összegeket, hogy illegális fegyvereket támogassanak, amelyekkel törvényesen megválasztott nemzeti hatóságokat buktatnak meg. Az ilyen típusú mozgalmak az okozói a jelenleg sok afrikai országban tapasztalható belső destabilizációnak és konfliktusnak.
<P>
Ezért nyugtalanítónak találjuk, hogy miután a hadsereg és a rendőrség átvette az ellenőrzést a marangei gyémántbánya fölött, az emberi jogok megsértésével és a sok civil halálával kapcsolatos esetekről számoltak be. Felszólítjuk Zimbabwe kormányát, hogy a Kimberley-folyamattal kapcsolatos állásfoglalásokkal összhangban minden szükséges intézkedést tegyen meg a bánya normál működésének helyreállítása érdekében. Elítéljük továbbá az illegális letartóztatásokat, és követeljük Farai Maguwu szabadon bocsátását.
<SPEAKER ID="409" NAME="Angelika Werthmann" AFFILIATION="NI">
(DE) Elnök asszony, hölgyeim és uraim, a Kimberley-folyamat egy olyan kezdeményezés, amelyet a kormányok képviselői, a gyémántipar és a civil társadalom indított el, hogy megállítsa az úgynevezett véres gyémántok nemzetközi kereskedelmét.
<P>
Már 2008-ban észlelték a Kimberley-folyamat szabályainak komoly megsértését a zimbabwei marangei gyémántmezőkön. Farai Maguwu egyike azoknak a bátor emberi jogi aktivistának, aki hazájában kényszermunkával, kínzással és erőszakkal kapcsolatos eseteket dokumentált. Zimbabwe kormánya önkéntes alapon csatlakozott a Kimberley-folyamathoz; ragaszkodnunk kell ahhoz, hogy az ezzel járó kötelezettségeiket teljesítsék.
<SPEAKER ID="410" NAME="Kristalina Georgieva">
a Bizottság tagja. - Elnök asszony, nagyon hálás vagyok a vitáért, ami ma zajlik ebben az ülésteremben.
<P>
A Kimberley-folyamatról idén június 21-24-én Tel-Avivban tartott ülésszakok közötti találkozót jelentősen beárnyékolta Farai Maguwu úr letartóztatása. A Bizottság osztja az Európai Parlament aggodalmát, és ragaszkodik hozzá, hogy teljes mértékben tiszteletben tartsák Maguwu úr védelemhez való jogát. Az EU küldöttsége szorosan nyomon követi helyzetét. Kapcsolatban áll Maguwu úr ügyvédjeivel, képviseli helyi stratégiánkat, miszerint támogatjuk az emberi jogi aktivistákat és megerősítjük védelmüket.
<P>
Arra is felszólítottuk Zimbabwét, hogy erősítse meg a civil társadalomnak a Kimberley-folyamatban játszott szerepével kapcsolatos kötelezettségvállalását. Míg a Kimberley-folyamat a konfliktusokat okozó gyémántok kereskedelmének megakadályozására helyezi a hangsúlyt, egyértelmű, hogy ez a folyamat nem működhet légüres térben, és nem hagyhatja figyelmen kívül az emberi jogi kérdéseket. Ez egy nagyon erőteljes üzenet, amelyet ez a Ház ma közvetített - főleg, ha felismerjük, hogy a Kimberley-folyamat alapja az emberi jogok tiszteletben tartása.
<P>
Visszatérve magára a tel-avivi ülésre, az EU támogatta a Swakopmund-határozatnak és a közös munkatervnek a folyamatos végrehajtását, hogy a bányászati együttműködés Marangwéban megfeleljen a Kimberley-folyamat szabályainak, beleértve az úgynevezett felülvizsgált export mechanizmusának alkalmazását. Úgy gondoljuk, hogy Zimbabwénak a Kimberley-folyamatba való további bevonása nem csak abban a vonatkozásban jelenti a legjobb esélyt, hogy biztosítsuk a Kimberley-folyamatnak való műszaki megfelelőséget a marangwei gyémántmezőn, hanem abban a tekintetben is, hogy fejlesszük az irányítást e rendkívül jelentős gazdasági ágazatban, és végül hogy javítsunk az emberi jogi helyzeten Marangwéban.
<P>
Ezért szólította fel az EU Zimbabwét, hogy továbbra is tartsa fent szilárd elkötelezettségét a Kimberley-folyamat és a közös munkaterv iránt, hogy a marangwei gyémántok valamikor majd hozzájárulhassanak Zimbabwe gazdasági fejlődéséhez. Célunk, hogy a Kimberley-folyamat résztvevői és Zimbabwe fokozzák arra irányuló erőfeszítéseiket, hogy konszenzust érjenek el ebben a bonyolult témában a párbeszéd és az együttműködés szellemében, amely mindig is jellemezte ezt a folyamatot.
<P>
Végezetül fontos tájékoztatni a Parlamentet arról, hogy a nemzeti egységkormányt képviselő zimbabwei miniszterekkel létrejött, július 2-i találkozón Ashton bárónő, főképviselő és alelnök, emlékeztetett arra, hogy az emberi jogokkal, a jogállamisággal és a demokratikus alapelvekkel foglalkozó globális politikai megállapodás végrehajtása kulcsfontosságú az EU-val való kapcsolatok normalizálódása szempontjából.
<P>
Ahogy korábban mondta, nagy jelentőséget tulajdonítunk annak, hogy Zimbabwe tiszteletben tartsa a jogállamiságot és az emberi jogokat. Ez olyan téma, amelyet több alkalommal felvetettünk különböző fórumokon. A Bizottság számos tevékenységet finanszíroz, és fog finanszírozni Zimbabwéban, a civil társadalmi szervezetekkel együttműködésben. Továbbra is keresni fogjuk egy nyitott politikai környezet létrehozásának és fenntartásának módját, ahol az emberi jogokat és az alapvető szabadságokat teljes mértékben tiszteletben tartják.
<P>
A Bizottságnak a Zimbabwéből származó gyémántok kereskedelmével kapcsolatos álláspontját illetően a meglévő gyémántkészlet ellenőrzését kértük, mielőtt bármilyen tárgyalást kezdeményeznénk az export korlátozott újrakezdéséről. Az EU-t meghívták a főbb érdekeltek zárt ülésére, amelyet a Kimberley-folyamat elnöke hívott össze a Gyémánt Világtanács július 14-ei szentpétervári ülése mellett, ahol további tárgyalásokat kezdeményezünk a kérdésben.
<SPEAKER ID="411" NAME="Elnök">
A vitát lezárom.
<P>
A szavazásra rövidesen sor kerül.
<P>
Írásbeli nyilatkozatok (az eljárási szabályzat 149. cikke)
<SPEAKER ID="412" NAME="Monica Luisa Macovei" AFFILIATION="PPE">
írásban. - Csatlakozom azokhoz, akik követelik Farai Maguwu szabadon bocsátását. Azért tartóztatták le, mert információt nyújtott a Kimberley-folyamattal kapcsolatban. Azután adta föl magát a rendőrségen, hogy családtagjait megverték, letartóztatták és őrizetbe vették, valamint szervezetének munkatársai illegalitásba vonultak. Maguwu úr önkényes letartóztatása egy megfélemlítő üzenet, amelyet Zimbabwe kormánya küld az emberi jogi aktivistáknak és az ország szabad állampolgárainak, hogy megakadályozzák, hogy beszámoljanak a marangei valóságról. Farai Maguwut azonnal szabadon kell bocsátani. A kormánynak vissza kell adnia minden lefoglalt számítógépet, iratot és anyagot, amely Maguwut úr szervezetéhez tartozik, meg kell szüntetnie a szervezet munkatársainak zaklatását, és független vizsgálatot kell indítania azokról a körülményekről, amelyek Maguwu úr letartóztatásához és őrizetbe vételéhez vezettek. A Bizottságnak és a Tanácsnak sürgősen meg kell keresnie ezekkel a követelésekkel Zimbabwe kormányát, és értésére kell adnia, hogy ezek nem képezhetik vita tárgyát.
