<CHAPTER ID="018">
A biztosítás és pénzügyi szolgáltatások hozzáadottérték-adója (vita) 
<SPEAKER ID="429" NAME="Elnök">
A következő napirendi pont J. Muscat jelentése a Gazdasági és Pénzügyi Bizottság nevében a közös hozzáadottértékadó- rendszerről szóló 2006/112/EK irányelv biztosítási és pénzügyi szolgáltatások tekintetében történő módosításáról szóló tanácsi irányelvre irányuló javaslatról - C6-0473/2007 -.
<P>
Szeretném megragadni az alkalmat, hogy üdvözöljem barátomat, Muscat urat, és gratuláljak neki politikai karrierjében a közelmúltban bekövetkezett nagyon fontos sikerhez. Ez feltehetőleg azt eredményezi majd, hogy elhagyja ezt a Házat, de egyelőre ez ünneplésre ad okot számára és minden bizonnyal sokunk számára is.
<SPEAKER ID="430" NAME="Joseph Muscat" LANGUAGE="MT">
Olyan időpontban tárgyalunk a pénzügyi szolgáltatások szektorának új és átlátható szabályairól, amikor a szektor egyik legnagyobb válságát éli át. A jelenlegi helyzet mutatja, hogy nem hagyhatjuk, hogy a dolgok a maguk útján menjenek, és szükség van a szabályozásra. A "szabályozás” nem jelent bürokráciát - és semmiképpen sem túlzott bürokráciát - hanem biztosítékot arra nézve, hogy a dolgokat a lehető legjobban végzik, és nem olyan receptek és dokumentumok alapján, amelyek sehová sem vezetnek. Amikor képviselőtársaim és én elkészítettük ezt a jelentést, két prioritásunk volt. Először biztosítani akartuk, hogy az esetleges változásoknak ne legyen negatív hatása a fogyasztóra.
<P>
Más szavakkal, ne helyezzünk további terheket a fogyasztóra, s ezért mondjuk azt, hogy a pénzügyi szolgáltatások esetében a HÉA bevezetésének lehetősége csak a vállalatok egymásközi tranzakcióra legyen alkalmazható, és ezért legyen visszaigényelhető. Szövegünknek semmilyen fázisban nem szabad arra javaslatot tennie, hogy egy nem adóköteles pénzügyi szolgáltatás utáni HÉÁ-t az egyénre, azaz a fogyasztóra hárítsák át. Ezt a javasolt szöveg világosan és egyértelműen kifejti más intézmények esetleges fenntartásai ellenére is. Néhányan azt kritizálták, hogy az iparág majd költségeket takarít meg, és ezzel csökkenhet a tagállamok bevétele - érdekes érvelés, ami azonban azt hiszem, legtöbbször olyanoktól jön, akik a gazdasági és költségvetési politikáról korlátozott véleménnyel rendelkeznek. Először is, egy olyan versenyszektorban mint a pénzügyi szolgáltatásoké, és egy olyan rendszerben, amelyben védőmechanizmusok gátolják a vállalatok közötti megállapodásokat, a vállalatoknál fel nem merülő költségeket vagy hasznonként a fogyasztónak kell adni, vagy fel kell használni más létező ráfordítások kompenzálására. Másodszor, európaiként egyszer és mindenkorra meg kell értenünk, hogy nem egyedül versenyzünk a piacon; biztosítanunk kell, hogy a más tagállamok - és az egész Európai Unió - által használt rendszerek a piacra belépni kívánó és ott igazi európai szereplőként letelepedni kívánó komoly vállalatok számára is vonzóak legyenek. A rendszerek elősegítése egyik módja ebben az ágazatban az ösztönzésnek, a piaci lehetőség létrehozásának és produktív munkahelyek teremtésének.
<P>
Ezzel a jelentéssel, az akadályok eltávolításával segítünk az európai piac létrehozásában. Azt tesszük, amiről sok éve beszélünk; a szektorra vonatkozó intézkedési terv egyik célját érjük el. Bizonyítjuk, hogy tudunk proaktívnak lenni, meg tudjuk oldani a problémákat, és új gondolatok alapján is tudunk cselekedni. Lehet, hogy nem értünk egyet a szakmai részletekben, lehet, hogy egyesek azt mondják, hogy használjunk egy rendszert és ne egy másikat, én azonban úgy vélem, hogy ennek a Parlamentnek jelzést kell adnia arra, hogy ez a végső célunk. Nyilvánvalóan vannak bizonyos pontok, amelyekkel kapcsolatban nem mindannyian értünk egyet, beleértve saját magamat is: ilyen példa a meghatározások kiterjesztése. Szerintem jobb lett volna, ha a bizottság követi az ezzel kapcsolatos ajánlásaimat, azaz vagy megtartja a Bizottság szövegét, vagy még tovább szűkíti a meghatározásokat. Ennek ellenére fel kell figyelni arra, hogy a bizottság a stratégiai előrehaladás mellett döntött, így ezt a jelentést egyetlen ellenszavazattal fogadták el. Várom barátaim, valamint a Bizottság reakcióit.
<SPEAKER ID="432" NAME="Kovács László">
a Bizottság tagja. - Elnök asszony, azzal szeretném kezdeni, hogy megköszönöm Muscat úrnak munkáját és a támogatást, amit a Bizottság javaslatához nyújtott, és sok sikert kívánok neki jövőbeni szerepében Máltán.
<P>
A Bizottság javaslata három fő kérdéssel foglalkozott.
<P>
Először, a meglévő rendelkezéseket egyre többször jogi támadások érik az Európai Bíróság előtt. Ezzel kapcsolatban kellett valamit tenni.
<P>
Másodszor, következetesebben kell alkalmazni a pénzügyi szolgáltatásokra vonatkozó HÉA-szabályokat, és egységes versenyfeltételek kell biztosítanunk a belső piacon.
<P>
Harmadszor, lépéseket kell tennünk az ágazat versenyképességének javítására.
<P>
Vannak olyan aggályok, miszerint az Európai Unió pénzügyi szolgáltatásai és biztosító társaságai kevésbé hatékonyak, mint kellene, és következésképpen az EU ipara magasabb költségekkel szembesül a pénzügyi szolgáltatásokért és a biztosításokért, mint harmadik országbeli versenytársai. Ez nem kizárólag az EU HÉA-szabályainak következménye, de ezeknek is van szerepük ebben a helyzetben. Hozzá kell tennem, hogy a HÉA-mentességet nem egységesen alkalmazzák a különféle tagállamokban, és ez az Európai Unión belül is versenytorzulásokhoz vezet. Például, a szakosodott harmadik fél szolgáltatóknak (kiszervezőknek) fizetett adó visszaigénylésének lehetősége a HÉA-szabályok nemzeti értelmezésétől függően változik.
<P>
A Bizottság számára az európai pénzügyi szolgáltatók és biztosító társaságok versenyképességének javítása ezért volt tényező a javaslat megtételében, de a valóság az, hogy ezt a tagállamok szükségleteivel kell egyensúlyba hozni, amelyeknek biztosítaniuk kell a stabil adóbevételeket.
<P>
A javaslatnak három eleme van.
<P>
Először, növelni kell a jogbiztonságot minden érintett számára, ezért javaslatot teszünk a mentes szolgáltatások meghatározásának korszerűsítésére.
<P>
Másodszor, annak érdekében, hogy üzleti ügyfeleiknél ne merüljön fel le nem vonható "rejtett” HÉA, a javaslat célja, hogy lehetővé tegye valamennyi bank és biztosító társaság számára, hogy válasszák szolgáltatásaik adókötelességét.
<P>
Harmadszor, a javaslat HÉA-mentességet tartalmaz a költségmegosztási megállapodásokra, ide értve azokat is, amelyek a határokon átnyúlva működnek.
<P>
Ezek a javaslatok bizonyos mértékű korlátozott kezdeti HÉA-bevétel csökkenést eredményezhetnek a tagállamok számára, ezek azonban indokolhatók, ha várakozásaink szerint a javasolt változások a versenyképesség javulásához vezetnek.
<P>
Ezért üdvözlöm a jelentésben a vissza nem igényelhető HÉÁ-val kapcsolatos problémák és azoknak az üzleti hatékonysághoz és a Lisszaboni Stratégiához köthető relevanciájának észrevételezését. Üdvözlöm azt is, hogy az előadó elismeri, hogy a változtatás a HÉA-bevételek csökkenését eredményezheti.
<P>
A fogyasztókat illetően egyetértek azzal, hogy az áttételes hatások nem mindig egyértelműek, de úgy vélem, hogy végső soron az iparon belül elért költségmegtakarításból ők jutnak előnyhöz.
<P>
Üdvözlöm a javaslat hatóköréről és a jogbiztonság megteremtéséről szóló pozitív megjegyzéseket is. A Bizottság által javasolt új meghatározások szükségesek ahhoz, hogy a jogszabály összhangban álljon a gazdasági realitásokkal.
<P>
Szimpatizálok az óvatosság szükségességére és az olyan megbízható adatok hiányára vonatkozó megjegyzésekkel, amelyek lehetővé tennék a változtatás hatásának teljes körű felmérést. Ez utóbbi hiányért azonban nem lehet a Bizottságot hibáztatni, mivel sem az érintett iparágak, sem a nemzeti közigazgatások nem tudták a szükséges adatokat rendelkezésre bocsátani.
<P>
Muscat úrhoz hasonlóan én is tudatában vagyok annak, hogy a pénzügyi ágazat határokon átnyúló konszolidációja egyre inkább azt eredményezi, hogy a HÉA-bevétel ahhoz a tagállamhoz folyik be, ahol a szolgáltatást létrehozzák, és nem oda, ahol a szolgáltatás fogyasztója letelepedett. A mentességtől az adózás felé történő elmozdulás, amely nagyobb mértékben teszi lehetővé az adózás választását - és mi emellett állunk ki ebben a javaslatban - ezt a trendet korrigálná. Úgy vélem, ez a legjobb módja annak, hogy megoldjuk a felvetett problémákat.
<P>
Végül szeretném tájékoztatni önöket, hogy e javaslat részletes vitája a Tanácsban már a múltkori szlovén elnökség alatt megkezdődött. A jelenlegi francia elnökség is elkötelezett amellett, hogy haladást érjen el ezzel a dossziéval kapcsolatban, ezért üdvözlöm a Parlament pozitív részvételét, ami további bátorítást adhat a Tanácsnak az előrelépésre.
<SPEAKER ID="433" NAME="David Casa" LANGUAGE="MT">
Az előttünk fekvő jelentés különösen akkor jelentős, ha figyelembe vesszük, hogy az elmúlt néhány évben a gazdaság némiképp más irányba fejlődött, mint az előző években. Kétségtelen, hogy e jelentés célja a jelenlegi helyzet jobb tükrözése. Ezért fontos garantálni a jogalapot, hogy az érintett vállalatok kevesebb bürokráciával működhessenek, amint arra az előadó is nagyon helyesen rámutatott. Ezt azzal tudjuk elérni, ha a pénzügyi szolgáltatások HÉÁ-ját jelenleg szabályozó jogszabályból kivesszük az anomáliákat: ez a jogszabály már 30 éve létezik, és még mindig nem elég világos. Ez a jelentés a lehető legnagyobb mértékben segít a nagyobb stabilitás biztosításában, nekünk pedig garantálnunk kell, hogy minden ország a lehető legnagyobb mértékben harmonizálja az alkalmazandó adókulcsokat, hogy amennyire csak lehetséges, csökkentsük az eltéréseket. Régóta érezzük, hogy meg kell változtatni ezt a helyzetet; úgy gondolom, hogy az előadónak igaza volt, amikor figyelemmel a pénzügyi társaságok munkájának egyszerűsítésére arról is gondoskodott - és azt hiszem ez a legfontosabb -, hogy biztosítsa, hogy a javasolt változtatások a fogyasztók javát szolgálják.
<P>
A mai az utolsó nap, amikor máltai képviselőtársam részt vesz a plenáris ülésen, és azt hiszem én is szeretnék neki minden jót kívánni munkájához az elkövetkezendő években. Négyévnyi tapasztalatot szerzett ebben a Parlamentben, és úgy vélem ez a tapasztalat átalakította jellemét: egy olyan politikusból, aki nem igazán hitt az Európai Unióban, és annak hasznában Málta számára, olyanná vált, aki e jelentésen keresztül megmutatta nekünk, hogy valóban hisz abban, hogy innen nemcsak a saját hazánkban változtathatunk a politikán, hanem az Európai Unióban is. Szeretném, ha ez az átváltozás elkísérné a hazámba, mert úgy vélem, hogy az ebben a Parlamentben megszerzett tapasztalatát hazaviheti, hogy az ottani politizálásunk hasonlítson ahhoz a módhoz, ahogyan mi itt ebben a Parlamentben dolgozunk: azaz a nemzeti érdek változatlanul fontos, de az Európai Unió érdeke is, mert ma már mi is a részei vagyunk. Minden jót kívánok munkájához, sok sikert az ellenzék vezetőjeként betöltendő szerepéhez; nem fogom azt mondani, hogy hosszú karriernek nézhet elébe, mint az ellenzék vezére, mert nem hiszem, hogy így kellene beszélnem képviselőtársamról, de remélem, hogy átadja az ebben a Parlamentben szerzett pozitív tapasztalatait először saját pártjának, majd hazánknak.
<SPEAKER ID="434" NAME="Antolín Sánchez Presedo">
a PSE képviselőcsoport nevében. - (ES) 1977 óta a legtöbb pénzügyi szolgáltatás, ide értve a biztosítást és a biztosítási alapok kezelését, HÉA mentes volt. Ez alatt az időszak alatt alapvetően két probléma merült fel: a mentesség hatókörének meghatározása és a mentes szolgáltatások nyújtása érdekében felmerült HÉA visszaigénylésének lehetetlensége, ami a rejtett HÉA jelenségéhez vezetett. A globalizáció, az európai pénzügyi integráció és a piackonszolidáció, amelyek érintették a szervezetet és az ilyen szolgáltatások nyújtására vonatkozó tevékenységek kiszervezését, még bonyolultabbá tették a helyzetet.
<P>
Ez a jelentés az első kísérlet egy olyan irányelv aktualizálására, amely amellett, hogy zavaros - ez vezetett az Európai Bíróság intervenciójához - elavult is.
<P>
Gratulálok az előadónak, Muscat úrnak kiváló munkájához, ahhoz, hogy egy olyan kérdésről készített jelentést, amely gazdaságilag nagyon érzékeny és technikai szempontból is bonyolult.
<P>
A biztosítási és pénzügyi szolgáltatások meghatározásának korszerűsítésére tett javaslatai, amelyek összhangban állnak a pénzügyi szolgáltatások cselekvési tervével, és szigorúak a mentességek tekintetében, általános elfogadást érdemeltek ki. Ugyancsak általános jóváhagyást érdemel az az elkötelezettsége, hogy megakadályozza a fogyasztói árak emelkedését a miatt, hogy adóköteles személyek az adózást választják.
<P>
A végeredmény, amely egy konkrét HÉA-mentességet tartalmaz a költségmegosztási megállapodásokban résztvevő vállalkozások számára, növelni fogja az ipar biztonságát és a tagállamok költségvetési biztonságát, megelőzi a versenytorzításokat és javítja a bankok és biztosítók versenyképességét a nélkül, hogy növelné a fogyasztóknál felmerülő költségeket.
<P>
Szeretnék elégedettségemnek hangot adni a módosításokban lévő két vonatkozás beépítése miatt: ezek a társbiztosításra való hivatkozás és a közvetítés fogalmának továbbfejlesztett meghatározása, ami az elhatárolható közvetlen vagy közvetett közvetítés szaktevékenységére korlátozódik, és megállapítja, hogy a közvetítők a későbbi tranzakciókban nem vesznek részt.
<P>
Azzal szeretném befejezni, hogy sok sikert kívánok Muscat úrnak. Biztos vagyok benne, hogy hamarosan már a Tanácsból fogja élvezni az európai integrációban való részvételének sikerét.
<SPEAKER ID="435" NAME="Zbigniew Krzysztof Kuźmiuk">
az UEN képviselőcsoport nevében. - (PL) Elnök asszony, amikor az UEN képviselőcsoport nevében felszólalok ebben a vitában, három kérdésre szeretném felhívni a figyelmet.
<P>
Először is, az Európai Bizottságnak a pénzügyi és biztosítási szolgáltatások utáni HÉA módosítására vonatkozó javaslatai a jogbiztonságot nemcsak az ilyen szolgáltatásokat nyújtó gazdasági társaságok számára javítják, hanem az egyes tagállamok fiskális szervezetei számára is.
<P>
Másodszor, jó az a megoldás miszerint a tagállamokat kötelezik arra, hogy lehetővé tegyék az adófizetők számára a választást a pénzügyi és biztosítási szolgáltatások utáni HÉÁ-t illetően, miközben a tagállamok tevékenységének hatókörében hagynak sok részletes, ezen a területen alkalmazandó megoldást. Ez gyakorlatilag az adózási jogkörök decentralizációjával ér fel, és ezért a szubszidiaritás elvének végrehajtását jelenti.
<P>
Harmadszor, a javasolt változtatások pénzügyi vonzatainak folyamatos elemzése alapvető fontosságú. Ennek különösen vonatkoznia kell az egyes tagállamok csökkenő HÉA-bevételére a vállalkozók általi levonások megnövekedett szintjei miatt. Ugyancsak tanulmányozni kell a változásoknak a pénzügyi és biztosítási szolgáltatások fogyasztóknál felmerülő költségeire gyakorolt hatását.
<SPEAKER ID="436" NAME="Louis Grech" AFFILIATION="PSE">
(MT) Az előadó fenntartotta a Bizottság javaslatának keretét, így azzal a problémával szembesülünk, amit több mint 30 éve halasztgatunk. Ez az ágazat rendkívül fontos, egyre növekvő számú ország számára, melyek egyike Málta. A jelentésben olyan rendelkezéseket találunk, amelyek elősegítik a fontos vállalatok munkáját és a valóban szabad, határok nélküli piacot, ami gazdagságot, munkahelyeket és nagyobb választékot teremt. Az egyik prioritás az, hogy a rendelkezések biztosítsák a fogyasztók védelmét, hogy semmiképpen se kelljen további adókat fizetniük. Sőt, a fogyasztók hasznot húzzanak minden költségcsökkentésből, és a rendszer hatékonyságának minden javításától. Ha szükséges, további elemzéseket kell végezni a jövőben más óvintézkedések felvétele érdekében.
<P>
Muscat úr jelentése egyértelműséget és jogbiztonságot teremt a pénzügyi szolgáltatások adóztatása területén, különösen egy olyan időpontban, amikor nagy változások mennek végbe a pénzpiacokon.
<P>
Zárásképpen szeretnék köszönetet mondani Muscat úrnak, aki jelentős hozzájárulást tett az elmúlt négy és fél évben.
<SPEAKER ID="437" NAME="Kovács László">
a Bizottság tagja. - Elnök asszony, szeretnék köszönetet mondani önnek megjegyzéseiért és a vitában kifejtett értékes nézeteiért. Amint nyitó megjegyzéseimben már elmondtam, nagyon fontos számunkra a Parlament pozitív véleményének megszerzése a Bizottságnak a biztosítási és pénzügyi szolgáltatások utáni HÉÁ-ra vonatkozó javaslatához. Tudomásul vettük a jelentésben felvetett problémákat, különösen a visszaigénylési kulcsok terén a semlegesség hiányát, a statisztikával kapcsolatos nehézségeket, és az inputokra kirótt vissza nem igényelhető HÉÁ-ból származó adóbevétel eltérítésének veszélyét.
<P>
Miközben a Bizottság elvben kedvezően vizsgálhatna néhány módosítást, például a származékos ügyletekre vonatkozóakat, hivatalosan nem fogjuk módosítani javaslatunkat. Megkíséreljük azonban a Parlament által javasolt módosítások lehető legnagyobb mértékig történő figyelembe vételét a Tanáccsal folytatott tanácskozásaink során.
<P>
Szeretném hálámat kifejezni, amiért javaslatunkat pozitív módon jóváhagyták. A Parlament pozitív véleménye jó jel, amivel tudatosíthatjuk a tagállamokban, hogy cselekvésre van szükség.
<SPEAKER ID="438" NAME="Joseph Muscat" LANGUAGE="MT">
Először is szeretnék köszönetet mondani a Parlament szolgálatainak és a Bizottságnak a segítségükért ezzel az érzékeny dossziéval kapcsolatban, bár a munka még nem fejeződött be. Ami azonban a Parlamentet illeti, a biztoshoz hasonlóan én is azt remélem, hogy üzenetünk nagyon egyértelmű. Azt hiszem, hogy amiről meg kell állapodnunk - és ebben egyhangú az egyetértés a Parlamentben - az az, hogy igen, hozzuk meg a rendeletet, vezessünk be változtatásokat ott, ahol változtatásokra van szükség, biztosítsuk, hogy a rendszer legyen egyszerűbb, de ugyanakkor gondoskodjunk arról, hogy ne a fogyasztónak kelljen az egész számlát kifizetni. Úgy vélem, hogy ez a tőlünk, vagyis a Parlamenttől jövő fő üzenet a Bizottság, sőt a Tanács számára is. Mindenkinek minden jót kívánok ehhez a munkához, amíg a dossziét le nem zárhatjuk. Köszönöm barátaimnak a jókívánságokat, különösen Casa úrnak, aki finoman elismerte itt előttünk, hogy új politikai szezon következik a Munkáspárt és a hazánk számára.
<SPEAKER ID="439" NAME="Elnök">
Köszönöm szépen Muscat úr. Én is remélem, hogy az ön munkája sikeres lesz, és Európát egyre erősebbé teszi.
<P>
A vitát lezárom.
<P>
A szavazásra 2008. szeptember 25-én, csütörtökön kerül sor.
<P>
Írásbeli állásfoglalások (142. cikk)
<SPEAKER ID="440" NAME="Harangozó Gábor" AFFILIATION="PSE">
írásban. - Először is gratulálni szeretnék az előadónak, Joseph Muscatnak, ezért az átfogó jelentésért, amely lehetővé teszi a biztosítási és pénzügyi szolgáltatások esetében a közös hozzáadottértékadó-rendszer megtárgyalását a vállalkozások, az adóigazgatások és a fogyasztók szempontjából. Úgy vélem, hogy e javaslat alapján meglehetősen nehéz egyértelműen felmérni, hogy hatékonyság és költségcsökkentés tekintetében ez milyen mértékű előnyökkel jár a fogyasztók számára, biztosítanunk kell a biztosítási és pénzügyi szolgáltatások HÉÁ-jához kapcsolódó kérdésekben a jogbiztonságot és a következetességet. Nagyon lényeges annak biztosítása, hogy a HÉÁ-val kapcsolatos, vállalkozások számára bevezetett intézkedéseket ne a fogyasztó költségére hajtsák végre. Érdemes megemlíteni azonban az előadóval együtt, hogy a tagállamok számára olyan mértékű rugalmasság van biztosítva, ami egyenlőtlen végrehajtási eredményekhez vezethet az egyes tagállamokban. Végül, szeretném hangsúlyozni, hogy az intézkedések végrehajtásának hatásával kapcsolatos bizonytalanságra tekintettel ébereknek kell maradnunk, és ezért támogatom azt a kötelezettséget, hogy a Bizottság a kérdésről tegyen jelentést a Tanácsnak és a Parlamentnek egyaránt.
