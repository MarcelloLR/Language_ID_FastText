<CHAPTER ID="018">
Vragenuur (vragen aan de Raad) 
<SPEAKER ID="325" NAME="De Voorzitter">
Aan de orde is het vragenuur (B6-0017/2207).
<P>
Wij behandelen een reeks vragen aan de Raad.
<P>
Betreft: Versterking van het Europees Agentschap Frontex
<P>
Welke maatregelen heeft de Raad getroffen om het Europees Agentschap voor het beheer van de operationele samenwerking aan de buitengrenzen (Frontex) beter te laten functioneren ten einde de komende maanden een massale toestroom van immigranten net als vorig jaar te voorkomen?
<SPEAKER ID="326" NAME="Günter Gloser">
fungerend voorzitter van de Raad. - (DE) Mijnheer Ortega, op uw vraag kan ik het volgende antwoord geven. De Europese Raad heeft in zijn conclusies van december 2006 het volgende vastgesteld: de capaciteit van het Europees Agentschap voor het beheer van de operationele samenwerking aan de buitengrenzen - het Europees buitengrenzenagentschap Frontex - wordt snel opgevoerd. Met het oog daarop zal gezorgd worden voor de nodige economische en personele middelen, die doeltreffend moeten worden gebruikt. Er worden procedures voor noodsituaties vastgelegd, het operationele instrumentarium wordt versterkt, de banden met het netwerk van immigratieverbindingsfunctionarissen worden aangehaald en de geplande aanpassing van het Agentschap en zijn taken krijgt in 2007 haar beslag.
<P>
De begroting van het Agentschap voor 2007 is aanzienlijk verhoogd en bedraagt thans in totaal 22,2 miljoen euro. Ook het aantal medewerkers stijgt voortdurend en zal in 2007 in totaal 87 bedragen. Wat het vastleggen van procedures voor noodsituaties betreft, heeft de Raad onlangs de beraadslagingen met het Europees Parlement afgesloten over een voorstel voor een verordening van het Europees Parlement en de Raad tot instelling van een mechanisme voor de oprichting van snelle grensinterventieteams en tot wijziging van de verordening van de Raad wat betreft dat mechanisme. Het Europees Parlement zal eind april stemmen over deze verordening. Vervolgens zal de Raad Justitie en Binnenlandse Zaken zich in juni buigen over de verordening.
<P>
Naast het delegeren van personeel is Frontex momenteel een centraal register aan het opzetten van de bestaande technische apparatuur in de lidstaten voor de controle en de bewaking van de buitengrenzen, de zogenaamde tool box, die zij op vrijwillige basis en op verzoek ter beschikking willen stellen van een andere lidstaat. De Raad heeft op 15 februari 2007 de vooruitgang bij het opzetten van deze tool box beoordeeld en de lidstaten opgeroepen een actieve bijdrage te leveren. Op zijn vergadering van 19 en 20 april heeft de Raad de situatie nogmaals beoordeeld.
<P>
Met de conclusies van de Raad van 14 en 15 december 2006 heeft Frontex de opdracht gekregen uiterlijk medio 2007 in samenwerking met de lidstaten uit de regio een permanent netwerk op te bouwen van kustpatrouilles voor de zuidelijke maritieme buitengrenzen van de Europese Unie. De invoering van dit netwerk is een belangrijke stap om gemeenschappelijk en met name in samenwerking met de lidstaten maatregelen te nemen tegen de illegale immigratie aan de zuidelijke maritieme buitengrenzen. Dit netwerk is een effectief instrument om de migratiedruk in deze regio op te vangen, die de komende weken en maanden naar verwachting zal toenemen. Volgens de planning wordt het netwerk van kustenpatrouilles op 24 mei 2007 in gebruik genomen.
<P>
Tot slot zal de Commissie in overeenstemming met het Haags Programma, dat de Europese Raad op 4 november 2004 heeft goedgekeurd, voor eind 2007 aan de Raad een evaluatie van het Agentschap voorleggen, en in het kader van die evaluatie zouden wij kunnen overwegen extra taken of bevoegdheden te geven aan Frontex.
<SPEAKER ID="327" NAME="Manuel Medina Ortega" AFFILIATION="PSE">
(ES) Mijnheer de fungerend voorzitter van de Raad, ik spreek mijn erkenning uit voor het werk van de Raad op dit terrein en ik denk dat u het heel duidelijk heeft uitgelegd.
<P>
De enige zorg die we hebben is echter dat naar het schijnt de in gang gezette operaties - ERA 1, ERA 2 en ERA 3 - op een bepaald moment zullen worden onderbroken, als het gaat om de bescherming van de Atlantische maritieme grens. Bij de bevolking ontstaat nu het gevoel dat, omdat het om tijdelijke maatregelen gaat, de bescherming alleen maar tijdelijk is en niet permanent.
<P>
Is het voorzitterschap van mening dat met deze maatregelen een permanente controle van deze grens - die op dit moment een gevoelige grens is - kan worden gewaarborgd voor de gehele Europese Unie?
<SPEAKER ID="328" NAME="Günter Gloser">
fungerend voorzitter van de Raad. - (DE) In de eerste plaats valt de bescherming van de buitengrenzen vanzelfsprekend onder de verantwoordelijkheid van de betrokken lidstaten. In bijzondere situaties kan echter een beroep worden gedaan op Frontex. Dit orgaan is immers hiervoor in het leven geroepen. Dit betekent dat zich gevallen kunnen voordoen waarbij Frontex geen actie hoeft te ondernemen, omdat de betrokken lidstaat het wel alleen afkan. Maar wij willen natuurlijk duidelijk maken dat de Europese Unie zich in bepaalde situaties, bijvoorbeeld bij illegale immigratie, solidair opstelt, en daarom ging het bij dit Europese initiatief. Er kan echter geen sprake zijn van permanente inzetbaarheid. Frontex moet echt alleen in bepaalde gevallen optreden.
<SPEAKER ID="329" NAME="Alexander Stubb" AFFILIATION="PPE-DE">
(EN) Mijnheer de fungerend voorzitter van de Raad, dank u zeer voor uw antwoord over de manier waarop het Europees Agentschap Frontex beter zou kunnen functioneren. U heeft het veel gehad over het inzetten van meer personeel, of met andere woorden, het inzetten van meer geld. Als dat uw standpunt is, hoe zou dan volgens u de personeelsbezetting van Frontex moeten worden uitgebreid? En hoeveel geld zouden we dan in de Frontex-begroting moeten steken?
<SPEAKER ID="330" NAME="Günter Gloser">
fungerend voorzitter van de Raad. - (DE) Ik kan momenteel geen concrete cijfers noemen, geachte afgevaardigde. Nu we dit agentschap hebben opgericht, moeten we bekijken wat ervan geëist wordt, welke taken de lidstaten op zich kunnen nemen en welke taken door Frontex vervuld kunnen worden. Maar dit blijft nog open in de gesprekken over dit onderwerp.
<P>
In ieder geval moeten wij, wanneer ik de geachte afgevaardigde goed heb begrepen, ook een signaal afgeven dat wij niet slechts een pseudo-orgaan in het leven hebben geroepen, en de burgers aantonen dat de Europese Unie de noodzaak van een agentschap dat doelgericht kan optreden, heeft ingezien. Dan moeten wij vanzelfsprekend ook in staat zijn de vereiste middelen ter beschikking te stellen.
<SPEAKER ID="331" NAME="De Voorzitter">
Vraag 2 is ingetrokken.
<P>

<P>
Betreft: Onderzoek naar en vervolging van genocide, misdrijven tegen de menselijkheid en oorlogsmisdaden
<P>
Om de instanties voor rechtshandhaving in staat te stellen personen die verantwoordelijk zijn voor genocide, misdrijven tegen de menselijkheid en oorlogsmisdaden, doeltreffender te kunnen opsporen en vervolgen heeft de Raad Besluit 2002/494/JBZ tot instelling van een Europees netwerk van aanspreekpunten inzake personen die voor genocide verantwoordelĳk zĳn, alsmede Besluit 2003/335/JBZ inzake opsporing en vervolging van ernstige internationale misdrijven goedgekeurd.
<P>
Welke plannen heeft de Raad om de institutionele infrastructuur van het netwerk te verbeteren, de samenwerking tussen nationale autoriteiten te versterken en bij te dragen aan een consistente aanpak van de lidstaten als het gaat om bestrijding van straffeloosheid voor ernstige internationale misdrijven? Wat is de houding van de Raad ten aanzien van een voorstel om Eurojust met het secretariaat van het netwerk te belasten? Overweegt de Raad om het netwerk op de agenda te zetten van vergaderingen van comités overeenkomstig artikel 36 (CATS) om te zorgen voor de follow-up van conclusies inzake het netwerk? Hoe wil de Raad, gelet op artikel 4 van het Besluit van de Raad 2003/335/JBZ, het huidige gebrek aan gespecialiseerde eenheden inzake oorlogsmisdaden in de lidstaten aanpakken?
<SPEAKER ID="332" NAME="Günter Gloser">
fungerend voorzitter van de Raad. - (DE) Momenteel beraadslagen wij niet over een voorstel ter verbetering van de institutionele infrastructuur van het Europees netwerk van aanspreekpunten. Tot nu toe worden de vergaderingen van dit netwerk voorbereid in samenwerking met het voorzitterschap en het secretariaat-generaal van de Raad. Aan de Raad is evenmin een voorstel voorgelegd om Eurojust te belasten met het secretariaat van het netwerk. Mocht een dergelijk initiatief worden ingediend, dan zal de Raad dit bespreken.
<P>
Het voorzitterschap kan u, geachte afgevaardigde, mededelen dat de volgende vergadering van het Europees netwerk van aanspreekpunten inzake personen die verantwoordelijk zijn voor genocide, misdaden tegen de menselijkheid en oorlogsmisdaden, plaatsvindt op 7 en 8 mei. Zoals gebruikelijk worden de conclusies van die vergadering aan het Comité artikel 36 gestuurd ter verdere bespreking.
<P>
Op grond van het besluit van de Raad uit 2003 zijn de lidstaten verantwoordelijk voor het instellen van gespecialiseerde eenheden inzake oorlogsmisdaden. Alle lidstaten hebben reeds aanspreekpunten aangewezen voor het onderzoek naar genocide, oorlogsmisdaden of misdaden tegen de menselijkheid.
<SPEAKER ID="333" NAME="Sarah Ludford" AFFILIATION="ALDE">
(EN) Dat is inderdaad redelijk bemoedigend. Ik hoop dat u tot de conclusie zult komen dat Eurojust inderdaad het secretariaat op zich moet nemen, of ten minste een aanspreekpunt moet zijn. Ik ben verheugd dat er in mei een bijeenkomst is van de groep aanspreekpunten. Tijdens het vorige voorzitterschap is dat helaas niet gebeurd. Kunt u mij beloven dat het Europees Parlement van de uitkomsten van die bijeenkomst op de hoogte zal worden gebracht?
<P>
Welke stappen worden er, nu de Raad begint aan de ontwikkeling van de opvolger van het Haags JBZ-programma, genomen om ervoor te zorgen dat de toezegging van de Europese Unie om straffeloosheid voor internationale misdrijven, genocide, misdrijven tegen de menselijkheid en oorlogsmisdaden, zowel binnen de Europese Unie als daarbuiten, te bestrijden als essentieel onderdeel aan de agenda van justitie, vrijheid en veiligheid wordt toegevoegd om een enkele rechtsruimte te creëren voor slachtoffers van zware misdrijven?
<SPEAKER ID="334" NAME="Günter Gloser">
fungerend voorzitter van de Raad. - (DE) Wat het eerste punt betreft is het, zoals ik reeds zei, belangrijk dat het Parlement op grond van artikel 36 adequaat wordt geïnformeerd over deze vergadering. Uiteindelijk kan ik nog niet zeggen welke conclusies wij hieruit zullen trekken, hoe wij deze zullen verwerken en in welke processen. Dat kunnen wij pas als die eerste vergadering op 7 mei heeft plaatsgevonden.
<P>
Betreft: Type-1-diabetes
<P>
Type-1-diabetes, een aandoening die het vaakst bij kinderen wordt vastgesteld, is een ziekte die vooral voorkomt onder de Europese bevolking, in veel grotere mate dan de veelbesproken type-2-diabetes. Finland telt het grootste aantal geregistreerde gevallen ter wereld, terwijl het Verenigd Koninkrijk de vierde plaats op de ranglijst inneemt. Er is weinig bekend over de oorzaken van type-1-diabetes, en er dient voor te worden gezorgd dat patiënten een zo goed mogelijke kwaliteit van leven hebben. Hiertoe zijn een vroege en juiste diagnose en doeltreffende controle nodig.
<P>
Welke maatregelen is de Raad voornemens te treffen om niet alleen te waarborgen dat diabetespatiënten toegang hebben tot een minimumniveau van zorg in alle lidstaten, maar ook dat de insulinepomp - algemeen beschouwd als het beste middel op dit moment om gemotiveerde diabetespatiënten betere controle en meer levenskwaliteit te bieden - beschikbaar is voor alle patiënten die er een zouden moeten hebben?
<SPEAKER ID="336" NAME="Günter Gloser">
fungerend voorzitter van de Raad. - (DE) Op deze vraag zou ik willen antwoorden dat het initiatiefrecht op het vlak van openbare gezondheid uitsluitend bij de Commissie ligt. Op dit moment ligt bij de Raad ook geen wetgevend voorstel betreffende diabetes op tafel. Ik wijs erop dat een dergelijk voorstel volgens artikel 152, lid 4, samen met artikel 251 van het EG-verdrag onder de medebeslissingsprocedure zou vallen. Overigens zou ik willen verwijzen naar het antwoord van de Raad op de schriftelijke vraag uit 2006.
<SPEAKER ID="337" NAME="Glenis Willmott" AFFILIATION="PSE">
(EN) Gezien het feit dat type-1-diabetes voornamelijk kinderen treft, en dat een slechte behandeling van diabetes bij kinderen op lange termijn tot problemen als nierfalen, blindheid en amputaties kan leiden, vraag ik de Raad welke maatregelen hij kan nemen om ervoor te zorgen dat juiste voorlichting wordt gegeven aan de patiënt en zijn of haar gezin, en ook voorlichtingscampagnes worden gehouden over de ziekte, teneinde de discriminatie die veel diabetespatiënten ondervinden, te voorkomen?
<SPEAKER ID="338" NAME="Günter Gloser">
fungerend voorzitter van de Raad. - (DE) Terecht heeft u de omvang van type-1-diabetes, vooral onder kinderen, aangehaald. Ik wil er echter op wijzen - en begrijpt u mij nu niet verkeerd - dat dat in de eerste plaats een taak van de lidstaten is.
<P>
Het is echter belangrijk om aan onderzoek te doen, kennis te verzamelen en die resultaten op Europees niveau uit te wisselen, hoewel de bevoegdheid op gezondheidsvlak bij de lidstaten ligt. Het gaat om het welzijn en de toekomst van kinderen en dan bestaat de juiste aanpak erin om de resultaten snel en doeltreffend uit te wisselen.
<SPEAKER ID="339" NAME="Sarah Ludford" AFFILIATION="ALDE">
(EN) De fungerend voorzitter van de Raad antwoordde dat de Europese Unie geen wetgevende bevoegdheid heeft en dat is waar, maar zij beschikt wel over een kaderprogramma voor onderzoek.
<P>
Is de Raad van mening dat de Europese Unie voldoende financiële steun verleent aan onderzoek naar type-1-diabetes? Naar ik begrepen heb, zijn wetenschappers van mening dat er een geneesmiddel gevonden kan worden voor type-1-diabetes, hoewel dit door middel van gezamenlijke inspanningen moet worden bereikt. Het is waarschijnlijk wereldwijd de ziekte waarvoor de grootste kans bestaat een geneesmiddel te vinden.
<P>
Ik moet hieraan toevoegen dat ik hier belang bij heb, aangezien mijn man voorzitter is van de Britse tak van de Juvenile Diabetes Research Foundation, die onderzoek naar type-1-diabetes steunt.
<SPEAKER ID="340" NAME="Günter Gloser">
fungerend voorzitter van de Raad. - (DE) Ik ben het volledig met u eens, mevrouw de afgevaardigde, dat uiteraard gezocht moet worden naar de oorzaken en daarbij is onderzoek onontbeerlijk. Zoals u zei, is het in het kader van het zevende kaderprogramma voor onderzoek mogelijk om deze ziekte nauwkeurig op te sporen en behoorlijk te onderzoeken.
<P>
Het initiatief gaat natuurlijk eerst uit van de lidstaten, maar er kunnen via dit instrument, dat zeker noodzakelijk is, in het kader van het zevende kaderprogramma voor onderzoek, passende initiatieven opgestart worden.
<P>
Betreft: Kinderopvang
<P>
Kan de Raad, naar aanleiding van de Europese Raad van Barcelona in 2002 toen de lidstaten besloten hebben dat in 2010 kinderopvang voor minstens 90% van de kinderen tussen de 3 en de 6 jaar en voor minstens 33% van de kinderen onder de 3 jaar beschikbaar zou moeten zijn, en in het licht van de nieuwe mededeling van de Commissie over demografische veranderingen in Europa, rapporteren hoe ver de verschillende lidstaten gevorderd zijn met de verwezenlijking van deze doelstellingen?
<SPEAKER ID="342" NAME="Günter Gloser">
fungerend voorzitter van de Raad. - (DE) De Commissie heeft in haar voorjaarsverslag van 2007 vastgesteld dat de beschikbaarheid van een betaalbare kinderopvang in sommige lidstaten een probleem vormt, waardoor het moeilijk is om beroepsleven en gezin met elkaar te combineren. Het gezamenlijk verslag over de werkgelegenheid 2006-2007 wijst er uitdrukkelijk op dat sommige lidstaten nationale doelstellingen voor kinderopvang uitgewerkt hebben. Deze inspanningen moeten gewaardeerd worden. Tegelijkertijd echter moeten we de verdere ontwikkeling in de lidstaten op de voet volgen en nagaan of de verbintenissen van het proces van Barcelona nageleefd worden.
<SPEAKER ID="343" NAME="Philip Bushill-Matthews" AFFILIATION="PPE-DE">
(EN) Dank u, mijnheer de fungerend voorzitter van de Raad, maar neemt u mij niet kwalijk: dat was wel een zeer algemeen antwoord. Wellicht kunt ons op dit moment niet meer vertellen, maar mag ik u dan vriendelijk verzoeken om mij via e-mail de details waarover u beschikt toe te sturen, of anders aan te geven hoe ik een analyse van de details per lidstaat kan bemachtigen? Zoals u namelijk terecht zegt, is het verbeteren van het evenwicht tussen werk en gezin een prioriteit, en het is in ons aller belang om ervoor te zorgen dat die prioriteit brede ingang vindt. Ik hoop dat u, op uw beurt, het u opvolgend voorzitterschap zult aanmoedigen om dit ook als prioriteit aan te nemen.
<SPEAKER ID="344" NAME="Günter Gloser">
fungerend voorzitter van de Raad. - (DE) Enkele weken geleden hebben we een debat gevoerd tegen de achtergrond van de Alliantie voor het gezin en de doelstellingen die we in Barcelona vastgesteld hebben. Tijdens dat debat heb ik namens het voorzitterschap voorgesteld dat volgend jaar een verslag over de verwezenlijking van die doelstellingen in de verschillende lidstaten moet worden gepresenteerd. Ondertussen hebben we ook een lijst met criteria uitgewerkt op basis waarvan dat verslag in 2008 moet worden opgesteld. Dat is een belangrijk punt.
<P>
Ik ben ook verheugd dat in de afgelopen weken, tijdens verschillende conferenties - ook in het kader van het debat over de Alliantie voor het gezin - juist kinderopvang zo'n belangrijke rol heeft gespeeld. Zoals u weet, kom ik uit Duitsland en ben ik op de hoogte van het debat dat op dit moment bij ons wordt gevoerd. We hebben echter ook vastgesteld dat het niet enkel een Duits probleem is.
<P>
Wat kunnen we nu doen? Wel, wij moeten, volgens de best practices, de ervaringen die zijn opgedaan en de resultaten die zijn geboekt bij het behalen van deze doelstellingen, volgend jaar in het genoemde verslag presenteren.
<P>
De informatie die u nodig hebt, zullen we u toesturen.
<SPEAKER ID="345" NAME="Justas Vincas Paleckis" AFFILIATION="PSE">
(DE) Mijnheer de Minister, u heeft Duitsland vernoemd. Ik zou graag weten hoe het staat met de kinderopvang in de nieuwe en de oude lidstaten. Volgens mij is de slechte situatie van de kinderopvang in de nieuwe lidstaten een probleem voor de Europese Unie. Hoe staat u tegenover dat probleem?
<SPEAKER ID="346" NAME="Günter Gloser">
fungerend voorzitter van de Raad. - (DE) Er zijn natuurlijk uiteenlopende ontwikkelingen in de Europese Unie en er hoeft niet eens een onderscheid gemaakt te worden tussen oude en nieuwe lidstaten. We hebben vastgesteld dat in sommige lidstaten gedurende vele jaren een goed doordachte infrastructuur werd opgebouwd - dat was een politieke doelstelling - maar dat andere landen achter zijn gebleven. De Oost-Duitse deelstaten beschikten reeds voor de hereniging over een andere structuur en er waren al faciliteiten.
<P>
Natuurlijk hebben we in de Oost-Duitse deelstaten te maken met een ander probleem, namelijk met de kwestie van de ontvolking. De mensen trekken weg uit bepaalde gebieden, omdat de economische situatie niet is zoals de mensen het zich hadden voorgesteld. Het is een algemene opgave voor Duitsland om een weg te vinden waarbij kinderopvang en opvang van kleine kinderen jonger dan drie jaar worden verzekerd. Op dit moment beraadslaagt men in het Duitse parlement over hoe we de doelstellingen, die we ons in het kader van Barcelona gesteld hebben, kunnen bereiken.
<SPEAKER ID="347" NAME="Marie Panayotopoulos-Cassiotou" AFFILIATION="PPE-DE">
(EL) Mevrouw de Voorzitter, ik wil opmerken dat het gezin niet vervangen maar slechts ondersteund kan worden door kinderopvang. Daarom heb ik een vraag betreffende de kwaliteit van de aangeboden diensten: hoe kunnen we garanderen en zeker zijn dat het personeel van die instellingen eventuele leerproblemen of andere stoornissen weet te herkennen, zodat zij de kinderen kunnen beschermen bij het opgroeien en hun goede opvoedkundige kansen kunnen bieden in de rest van hun leven?
<SPEAKER ID="348" NAME="Günter Gloser">
fungerend voorzitter van de Raad. - (DE) Het gaat er niet om de ouders voor te schrijven dat ze hun kinderen naar kinderdagverblijven moeten brengen. We hebben echter eenvoudigweg de ervaring opgedaan dat ouders - en in sommige lidstaten vooral de vrouwen - de keuze zouden moeten krijgen om te beslissen of ze een beroep willen uitoefenen, eventueel uit economische nood. Dan moeten ze ook gepaste inrichtingen voor kinderopvang vinden.
<P>
Het is niet aan het voorzitterschap om hun inrichting of kwaliteit te beoordelen. Elke lidstaat zal er zelf voor instaan dat het personeel opgeleid is om de te volbrengen opgaven aan te kunnen.
<P>
Betreft: Actualisering van de richtlijn "Televisie zonder grenzen" en bestrijding van geweld en discriminatie
<P>
Zal de Raad in het kader van de actualisering van de communautaire richtlijn over audiovisuele mediadiensten, gekend onder de titel "Televisie zonder grenzen", een gemeenschappelijk beleid goedkeuren tegen het gebruik van geweld en de aantasting van de menselijke waardigheid, met name wanneer het gaat over mediadiensten die zich richten tot kinderen of jongeren of wanneer de inhoud van de programma's betrekking heeft op vrouwenthema's en achtergestelde sociale groepen?
<P>
Kan het dat de sensibilisering van de leden van de Raad voor hoger genoemde onderwerpen belangrijker is dan de vrijemarktregels, de mededinging en de internationale verplichtingen van de Unie?
<SPEAKER ID="350" NAME="Günter Gloser">
fungerend voorzitter van de Raad. - (DE) Vooreerst zou ik erop willen wijzen dat de wijziging van de richtlijn "Televisie zonder grenzen” volgens de medebeslissingsprocedure plaatsvindt. Het Europese Parlement is dus, net als de Raad, als medewetgever bevoegd om invloed uit te oefenen op de inhoud van het wetgevingsbesluit.
<P>
In het kader van de herziening van de richtlijn heeft de Raad rekening gehouden met uw bijzondere verzoek. De Raad overweegt met name om het toepassingsgebied van de richtlijn te verruimen, opdat gepaste regelgeving voor de bescherming van minderjarigen en voor een verbod op het aanzetten tot haat ook van toepassing is op nieuwe opvraagdiensten en op diensten die via nieuwe verdeelplatformen, zoals mobiele netwerken en het internet, worden aangeboden. De Raad stelt voor om in de herziene richtlijn te erkennen dat co- en zelfreguleringsinstrumenten daartoe een aanzienlijke bijdrage kunnen leveren. U weet ook dat samen met het Parlement een akkoord bereikt moet worden over het uiteindelijke toepassingsgebied van de herziening.
<P>
Gisteren heb ik tijdens de vergadering van de voorzitters nog eens duidelijk gemaakt dat het voorzitterschap groot belang hecht aan een snelle besluitvorming met het Europees Parlement.
<SPEAKER ID="351" NAME="Marie Panayotopoulos-Cassiotou" AFFILIATION="PPE-DE">
(EL) Mevrouw de Voorzitter, ik wil de vertegenwoordiger van de Raad een concrete vraag stellen over de vrije markt en de vrije concurrentie met dergelijke producten en de belemmeringen die deze richtlijn kan opwerpen door het verbieden van sommige voor kinderen gevaarlijke producten.
<P>
Ook wil ik vragen of zal worden voorzien in een regeling voor de handelsbetrekkingen met derde landen, zodat ingevoerde producten aan controle kunnen worden onderworpen.
<SPEAKER ID="352" NAME="Günter Gloser">
fungerend voorzitter van de Raad. - (DE) Dat thema wordt op dit moment nog behandeld. Natuurlijk speelt ook het grensoverschrijdend uitzenden een belangrijke rol. Over de belangrijke vraag hoe we kinderen en jongeren kunnen beschermen tegen bepaalde producten, voeren we met het Europees Parlement nog steeds een intensieve dialoog.
<SPEAKER ID="353" NAME="Andreas Mölzer" AFFILIATION="ITS">
(DE) Mijnheer de Minister, is er een mogelijkheid om in het kader van deze richtlijn minstens één keer de publiekrechtelijke media in de Europese lidstaten ertoe aan te zetten om zo weinig mogelijk geweld op televisie en radio te vertonen?
<SPEAKER ID="354" NAME="Günter Gloser">
fungerend voorzitter van de Raad. - (DE) Eerst en vooral gaat het erom geen onderscheid te maken tussen private en publiekrechtelijke televisiezenders, maar eerder om een algemene televisierichtlijn op Europees niveau. Voorts ga ik ervan uit dat een reeks televisieomroepen zichzelf een zekere verplichting opgelegd heeft, opdat niemand door dergelijke uitzendingen tot haat of iets dergelijks wordt aangezet.
<SPEAKER ID="355" NAME="DanutBudreikait" AFFILIATION="ALDE">
(LT) De programma's van onze lokale tv-omroeporganisaties bevatten veel materiaal uit de Verenigde Staten. Juist uit dat land komen tal van gewelddadige en agressieve programma's en films, die een verderfelijke invloed hebben op jongeren en kinderen. We zien gebeurtenissen uit het dagelijks leven in de Verenigde Staten zelf: bloedbaden op scholen en universiteiten. Kunnen we enige invloed uitoefenen om de hoeveelheid van dit soort materiaal dat in Europa wordt geïmporteerd en uitgezonden, in te perken?
<SPEAKER ID="356" NAME="Günter Gloser">
fungerend voorzitter van de Raad. - (DE) Ik ben niet helemaal zeker of een richtlijn alles kan verhinderen. In de gesprekken tussen het voorzitterschap en het Europees Parlement gaat het erom manieren te vinden waarop we het gevaar tot een minimum kunnen beperken.
<P>
Ik herhaal: we zullen vast en zeker een evenwicht moeten vinden tussen de zogenaamde vrijheid van informatie enerzijds en de bescherming van kinderen en jongeren anderzijds. Natuurlijk moeten kinderen beschermd worden. We zullen zien wat tijdens de volgende dagen bij de gesprekken bereikt kan worden.
<P>
Betreft: Toenadering van Macedonië tot de EU
<P>
Welke mogelijkheden ziet het Raadsvoorzitterschap om de toenadering van de Republiek Macedonië tot de EU te bespoedigen en welke praktische vooruitgang zou de status van kandidaat-lid dit land binnen afzienbare tijd kunnen opleveren?
<SPEAKER ID="358" NAME="Günter Gloser">
fungerend voorzitter van de Raad. - (DE) Mijnheer Posselt, het besluit van de Europese Raad van 15 en 16 december 2005 om de Voormalige Joegoslavische Republiek Macedonië de status van kandidaat-lidstaat te geven, is een erkenning van de resultaten van de hervormingen van het land. De Europese Raad heeft benadrukt dat verdere stappen voor toenadering tot de EU overwogen worden zodra de in de conclusies vastgelegde voorwaarden en eisen zijn uitgevoerd.
<P>
De Commissie zal in haar voortgangsverslagen informatie verstrekken over deze ontwikkelingen. Na een analyse van de ontwikkelingen in de Voormalige Joegoslavische Republiek Macedonië aan de hand van de voortgangsverslagen van de Commissie heeft de Raad tijdens de vergadering van 11 en 12 december van vorig jaar zijn ontgoocheling uitgesproken over het langzamere hervormingstempo in 2006.
<P>
Op 14 en 15 december jongstleden bevestigde de Europese Raad dat de vooruitgang van de afzonderlijke landen op de weg naar de Europese Unie afhangt van hun inspanningen om de criteria van Kopenhagen en de voorwaarden van het stabilisatie- en associatieproces te vervullen. De Raad riep de Voormalige Joegoslavische Republiek Macedonië op om het tempo van de hervormingen in sleutelgebieden op te voeren en de prioriteiten die vastgelegd zijn in het Europese partnerschap om te zetten, om zo vooruit te komen in het toetredingsproces.
<P>
De regering van het land moet het hoofd bieden aan grote uitdagingen, vooral met het oog op de politiële en justitiële hervorming en de strijd tegen corruptie. Zoals ik hier reeds in maart als antwoord op een vraag van Parlementslid Ryszard Czarnecki beklemtoonde, moeten nu de openstaande vraagstukken snel aangepakt worden. Het tempo van het toetredingsproces hangt bijgevolg in de eerste plaats af van de inspanningen en prestaties van de Voormalige Joegoslavische Republiek Macedonië zelf. Het volgende voortgangsverslag van de Commissie zal daarover informeren. De Unie zal het land ook verder actief steunen bij de realisatie van dat streefdoel.
<SPEAKER ID="359" NAME="Bernd Posselt" AFFILIATION="PPE-DE">
(DE) Drie korte opmerkingen bij dat uitstekende antwoord. Ten eerste zou ik u willen vragen hoe het staat met de implementatie van het akkoord van Ohrid, vooral wat de gemeentelijke hervorming betreft. Bent u tevreden met de interne ontwikkelingen?
<P>
Ten tweede: wat denkt u over de aankondiging van het toekomstige Sloveense voorzitterschap van de Raad om aan te sturen op een datum?
<P>
Ten derde: zijn er signalen die op een verzachting in de heikele kwestie betreffende de naam wijzen?
<SPEAKER ID="360" NAME="Günter Gloser">
fungerend Voorzitter van de Raad. - (DE) Ik begin bij het laatste punt, omdat ik weet dat het een zeer omstreden punt is. Het zou het beste zijn indien tussen beide landen een regeling werd gevonden. Maar er is nog geen resultaat waar men het met elkaar over eens zou kunnen worden.
<P>
Wat de datum betreft, kan ik het volgende zeggen. Als ik u goed begrepen heb, ging het om het Sloveense voorzitterschap. Wat ik eerder al gezegd hebt, geeft aan dat de Europese Raad wel een signaal gegeven heeft om dit land de status van kandidaat-lidstaat te geven, maar dat de toetredingsonderhandelingen nog niet geopend zijn, in de hoop om na deze uitspraak meer vooruitgang te kunnen boeken. Ik vind het niet gepast om nu al een datum vast te leggen.
<P>
Wanneer aan de genoemde voorwaarden is voldaan, wanneer het gevraagde tempo van de hervormingen bereikt is, wanneer de resultaten op tafel liggen, dan is de Europese Raad bereid een datum te bepalen en over te gaan tot de volgende stap.
<P>
Mijnheer Posselt, wat het akkoord van Ohrid betreft kan ik u nu nog niet precies zeggen hoe de stand van zaken is, maar ik zal graag later een antwoord geven op uw vraag.
<SPEAKER ID="361" NAME="Andreas Mölzer" AFFILIATION="ITS">
(DE) Mijnheer de Minister, indien Macedonië inderdaad in de toekomst lid zou worden van de EU, zou dat voor een soort Babylonische spraakverwarring kunnen zorgen, aangezien dit land alleen al zes officiële talen heeft. Is de Raad zich eigenlijk bewust van de problematiek van deze dreigende taalexplosie?
<SPEAKER ID="362" NAME="Günter Gloser">
fungerend Voorzitter van de Raad. - (DE) Op de Top van Thessaloniki heeft de Europese Unie eensgezind gezegd dat het, in het licht van de ontwikkelingen die in de landen van de Westelijke Balkan plaatsgevonden hebben, nodig was om deze landen een perspectief op toetreding te bieden. Deze beslissing werd ingegeven door het idee om stabiliteit in deze regio te brengen.
<P>
Alle zaken die u zojuist in het kader van de talendiversiteit noemde, zullen niet meteen aan de orde worden gesteld. Belangrijk is echter dat we in deze regio bijdragen tot stabiliteit, en daarom is de problematiek die u aankaart in eerste instantie van ondergeschikt belang. De Europese Unie heeft overigens al heel andere problemen opgelost.
<SPEAKER ID="363" NAME="Justas Vincas Paleckis" AFFILIATION="PSE">
(DE) Gelooft u ook dat de voorbereiding en goedkeuring van een nieuw basisverdrag of grondwettelijk verdrag, of gewoon van een nieuw verdrag, een vereiste is voor de toetreding van Macedonië, Kroatië en andere landen van de Westelijke Balkan?
<SPEAKER ID="364" NAME="Günter Gloser">
fungerend Voorzitter van de Raad. - (DE) We hebben hier in het Parlement al meerdere keren over de snelheid van de uitbreiding en natuurlijk ook over de grenzen van de uitbreiding gesproken. Maar tegelijkertijd hebben we - met de reeds eerder genomen besluiten in het achterhoofd, zoals het besluit van Thessaloniki - gezegd dat de Europese Unie bij verdere uitbreidingen nog moet kunnen blijven functioneren.
<P>
Het was al duidelijk dat de EU-15 nood had aan andere structuren om te kunnen blijven functioneren. Dat is nog meer het geval bij 25 of 27 lidstaten. Wanneer verdere uitbreidingen in zicht komen, moet de Europese Unie eerst aan al deze voorwaarden voldoen, dus transparant zijn en goed kunnen functioneren.
<P>
Ik zeg dus - net als de fungerend voorzitter van de Raad dat in Straatsburg heeft gedaan - telkens weer dat degenen die aandringen op een snelle uitbreiding van de Europese Unie, vaak precies degenen zijn die problemen hebben met het grondwettelijk verdrag. Als men echter wil dat de toetredingslanden snel of toch op middellange termijn toetreden tot de Europese Unie - en dat zou om politieke redenen absoluut gerechtvaardigd kunnen worden - moet men er ook voor zorgen dat de Europese Unie over een kader beschikt waardoor ze kan blijven werken. Dit kader bestaat tot op dit moment nog niet!
<P>
Betreft: Darfoer
<P>
Niet alleen komt de Soedanese regering nog steeds haar verantwoordelijkheid voor de bescherming van haar burgers in Darfoer niet na, ook blijft zij steun verlenen aan de Janjaweed-milities die samen met Soedanese regeringstroepen de grootste verantwoordelijkheid dragen voor de ernstige schendingen van de mensenrechten en het internationale humanitaire recht in dit gebied. De Soedanese regering heeft onlangs geweigerd visa af te geven voor de missie op hoog niveau naar Darfoer van de VN-Raad voor de mensenrechten, terwijl zij daarvoor consequent bezwaar heeft gemaakt tegen de noodzakelijke stationering van een VN-vredesmacht. Is de Raad in het licht hiervan bereid gerichte sancties tegen Khartoem in overweging te nemen en kan hij bevestigen dat hij al het mogelijke doet om Rusland en China tot handelen te brengen, aangezien zij wegens hun strategische oliebelangen in Soedan in een goede positie verkeren om de Soedanese regering te beïnvloeden?
<SPEAKER ID="366" NAME="Günter Gloser">
fungerend Voorzitter van de Raad. - (DE) De Raad heeft krachtig gereageerd op de weigering van de Soedanese regering om de leden van de evaluatiecommissie van de VN-Mensenrechtenraad een visum te geven voor Soedan en betreurt de gebrekkige bereidheid tot samenwerking van de Soedanese regering.
<P>
Voordien had de Europese Unie herhaaldelijk stappen ondernomen bij de minister van Buitenlandse Zaken van Soedan en hem gevraagd om mee te werken met deze missie. De Raad is ingenomen met het feit dat de VN-Mensenrechtenraad op zijn vierde vergadering nota heeft genomen van het verslag van de missie en met consensus een resolutie over de situatie van de mensenrechten in Darfoer heeft aangenomen, waarmee een orgaan van speciale rapporteurs belast wordt met de herziening van alle tot nu toe gedane aanbevelingen tot verbetering van de mensenrechtensituatie in Darfoer te herzien, en met de bevordering van de uitvoering ervan.
<P>
De Raad heeft op 15 maart 2007 nogmaals bevestigd dat hij steun geeft aan een dringend onderzoek naar verdere maatregelen tegen Soedan door de VN-Veiligheidsraad. De Raad heeft er op gewezen dat volgens resolutie 1591 van de VN-Veiligheidsraad personen die het vredesproces bemoeilijken, ter verantwoording geroepen moeten worden en gepaste maatregelen genomen moeten worden. De Raad heeft ook gezegd vastbesloten te zijn om, vooral binnen het kader van de VN, aanvullende maatregelen te overwegen tegen elke partij in het conflict die een belemmering vormt voor de uitvoering van de steun van de Verenigde Naties aan de missie van de Afrikaanse Unie in de regio Darfoer in Soedan, met inbegrip van het uitvoeren van de overeengekomen gecombineerde AU-VN-operatie.
<P>
Het conflict in Darfoer is ook ter sprake gebracht in besprekingen met China en met Rusland, bijvoorbeeld tijdens de vergaderingen in het kader van de politieke dialoog. Daarbij werd steeds het standpunt vertegenwoordigd dat de Soedanese regering zich moet inspannen tot een politieke oplossing voor het conflict en haar duidelijke toestemming moet geven voor de uitvoering van het hele pakket ondersteunende maatregelen van de VN voor de AMIS-missie.
<SPEAKER ID="367" NAME="Fiona Hall " AFFILIATION="ALDE">
ter vervanging van de auteur. - (EN) De situatie in Darfoer bevindt zich in een vreselijke impasse: er worden veel handen geschud, maar geen vooruitgang geboekt, en recente gebeurtenissen hebben daar nog aan bijgedragen.
<P>
Neemt de Raad, aangezien er geen overeenkomst bestaat over een VN-vredesmacht, naast de verdere maatregelen die hij momenteel onderzoekt de mogelijkheid in overweging van een door de Europese Unie gehandhaafd overvliegverbod boven Darfoer? De voor de handhaving noodzakelijke vliegtuigen staan over de grens in Tsjaad. Dit is sinds 2004 regelmatig besproken. Is de fungerend voorzitter van de Raad van mening dat nu het moment is gekomen om dit ten uitvoer te leggen?
<SPEAKER ID="368" NAME="Günter Gloser">
fungerend voorzitter van de Raad. - (DE) De Raad Buitenlandse Zaken heeft zich afgelopen maandag in Luxemburg nogmaals met de onderwerpen Soedan en Darfoer beziggehouden. Zoals u misschien weet, heeft de speciale gezant van de Verenigde Naties, Jan Eliasson, daaraan deel genomen.
<P>
De situatie, die in de regio al heel moeilijk was, is inderdaad niet verbeterd, want naast de al bestaande conflicten tussen de verschillende partijen in Soedan is er nog een conflict bijgekomen. Ook stammen beginnen nu plots met elkaar te vechten.
<P>
De Raad heeft op uitdrukkelijk verzoek van de speciale gezant voorlopig geen verdere maatregelen getroffen. De speciale gezant pleitte ervoor om nogmaals de politieke en diplomatieke weg te bewandelen, in een poging om, gezien de veranderde houding van China, alsnog toestemming te krijgen voor een door de VN gesteunde missie.
<P>
De ministers van Buitenlandse Zaken hebben verklaard dat de Europese Unie nadenkt over andere doeltreffende maatregelen tegen Soedan, als er binnen afzienbare tijd geen signalen in de goede richting komen. En daarmee mag men niet wachten tot sint-juttemis. Dit is geen probleem dat men weken- en maandenlang voor zich uit kan schuiven.
<SPEAKER ID="369" NAME="DanutBudreikait" AFFILIATION="ALDE">
(LT) Bij het bekendmaken van de Verklaring van Berlijn noemde bondskanselier Merkel Darfoer een gemeenschappelijke wond, en ze zei dat het voor de Europese Unie tijd werd om eenzijdig op te treden.
<P>
Ik vraag nogmaals: hoe lang moeten we nog op deze besluiten wachten? Is het diplomatieke overleg nog steeds gaande, hoewel dat tot nu toe niets heeft opgeleverd en dat waarschijnlijk ook niet zal opleveren?
<SPEAKER ID="370" NAME="Günter Gloser">
fungerend Voorzitter van de Raad. - (DE) Ik heb proberen duidelijk te maken - overeenkomstig de intentie van de voorlaatste Raad van Ministers van Buitenlandse Zaken - dat we alles nog eens willen bekijken, op basis van de informatie van de speciale gezant van de Verenigde Naties maar ook van de speciale gezant van de Afrikaanse Unie. Ik geef grif toe dat het echt een open wonde is, maar ik vraag u om de intenties van deze speciale gezant ernstig op te vatten en te proberen in te schatten of bepaalde bewegingen die de voorbije dagen hebben plaatsgevonden, eventueel toch kunnen leiden tot een oplossing en een gezamenlijke missie mogelijk wordt.
<P>
Maar ik herhaal dat het geen project is waarbij we nog wekenlang, tevergeefs, moeten blijven wachten. Er moeten vanuit de Europese Unie stappen gezet worden wanneer het proces dat de heer Eliasson en wij graag zouden zien plaatsvinden, niet op gang komt.
<SPEAKER ID="371" NAME="Esko Seppänen" AFFILIATION="GUE/NGL">
(FI) Mijnheer de Voorzitter, de Europese Unie heeft strijdkrachten waarin vandaag de dag Duitse, Finse en Nederlandse troepen beschikbaar zijn. Kunt u zich een situatie voorstellen waarin strijdkrachten worden ingezet om de situatie in Darfoer te kalmeren?
<SPEAKER ID="372" NAME="Günter Gloser">
fungerend Voorzitter van de Raad. - (DE) De soldaten uit Europa hebben een heel nauw omschreven taak. Eigenlijk gaat het om een taak van de Afrikaanse Unie. Daarom hebben we vorige maandag opnieuw duidelijk gemaakt dat het geld voor het in stand houden van deze missie, stilaan opraakt en dat de Europese Unie dan natuurlijk de Afrikaanse actie financieel moet blijven ondersteunen. Het voorzitterschap van de Raad heeft er ook duidelijk op aangedrongen dat wordt nagedacht over de manier waarop de lidstaten bilateraal nog eens geld kunnen geven om de actie van de Afrikaanse Unie in Soedan, in Darfoer, te steunen wanneer het geld van het Europese niveau niet volstaat.
<P>
Betreft: Buitengerechtelijke executies op de Filippijnen
<P>
Hoe beoordeelt de Raad de situatie op de Filippijnen, waar sinds de ambtsaanvaarding van Gloria Macapagai-Arroyo in 2001 meer dan 830 linkse politieke activisten, journalisten, advocaten, rechters, mensenrechtenactivisten, geestelijken en vakbondsmensen het slachtoffer zijn geworden van buitengerechtelijke executies, die nog onlangs scherp bekritiseerd zijn door de bijzondere VN-rapporteur Phillip Alston? Hoe denkt de Raad in dit verband over de openlijk passieve houding van de regering-Arroyo en de berichten dat het Filippijnse leger achter deze moorden zou zitten?
<SPEAKER ID="374" NAME="Günter Gloser">
fungerend Voorzitter van de Raad. - (DE) Mijnheer Pflüger, zoals reeds is uitgelegd in het antwoord op vraag 619/2007, is de Raad op de hoogte van de illegale terechtstellingen op de Filippijnen. De Europese Unie brengt regelmatig haar diepe bezorgdheid tot uiting over deze gebeurtenissen en vraagt de autoriteiten nadrukkelijk om het probleem snel aan te pakken en daarbij ook in te stemmen met onafhankelijke bemiddelingen teneinde de daders voor het gerecht te kunnen brengen en preventieve maatregelen te treffen.
<P>
Zoals al in het genoemde antwoord staat, is de EU bereid de Filippijnen te steunen bij het uitbouwen van een justitieel systeem. De EU weet heel goed dat er niet alleen deskundigheid nodig is om de illegale terechtstellingen op de Filippijnen een halt toe te roepen, maar dat er ook een beslissende politieke wil moet zijn onder de hoogste gezagsdragers. De EU zal ook uitdrukkelijk aandringen op die wil. We hopen dat een correct onderzoek en vervolging van deze misdrijven een preventief effect zullen hebben.
<P>
De lidstaten van de EU en de Commissie gaan in april van start met de voorbereidingen voor een verkenningsmissie, die op korte termijn naar Manilla moet gaan om te onderzoeken of er nood is aan deskundige steun. Dit gebeurt op vraag van minister van Buitenlandse Zaken Romulo, die om steun heeft gevraagd om de aanbevelingen van de Melo-commissie, die zich buigt over de onopgeloste moorden, te kunnen omzetten.
<SPEAKER ID="375" NAME="Tobias Pflüger" AFFILIATION="GUE/NGL">
(DE) Heeft de Raad weet van volgende illegale terechtstellingen? Cipriano Ligaspo, vermoord op 14 maart; Carlito Getrosa, vermoord op 11 maart; Che Che Gandinao, vermoord op 10 maart; Felisa Timog Ocampo en Renato "Atong" Torrecampo Pacaide, vermoord op 2 maart.
<P>
Ik vraag me af of er eigenlijk sancties worden opgelegd. U zei net dat de Filippijnse regering zelf vraagt om steun. Het probleem schuilt eigenlijk in het feit dat de regering hierbij betrokken is. Is dit dan de juiste aanpak?
<SPEAKER ID="376" NAME="Günter Gloser">
fungerend Voorzitter van de Raad. - (DE) Ik weet dat er veel betreurenswaardige terechtstellingen hebben plaatsgevonden. Ik ken de individuele namen niet, maar we kunnen de zaak onderzoeken. Ik geloof dat het in het proces tussen de EU en de Filippijnen nodig is het politieke adres te hebben, aangezien die zeker een invloed heeft op bepaalde ontwikkelingen. Het is ook juist en belangrijk dat de Europese Unie maatregelen treft ter ondersteuning van een land dat vaststelt dat er tekortkomingen zijn in het rechtssysteem en dat de Europese Unie kan bijdragen tot het ophelderen van deze zaken.
<P>
Betreft: Aanvallen op anti-oorlogsactivisten in Sri Lanka
<P>
Op 9 januari werden leden van het United People's Movement (UPM) in Sri Lanka bij een openbare demonstratie aangevallen en achtervolgd door een bewapende knokploeg. Volgens berichten in de media werd aan deze aanvallen ook deelgenomen door een vice-minister, de heer Mervyn Silva.
<P>
Wat is het oordeel van de Raad over deze rechtstreekse aanvallen van leden van de Sri Lankaanse regering op vredesactivisten in Sri Lanka? Welke consequenties trekt de Raad uit deze voorvallen in verband met verdere ondersteuning van de regering van Sri Lanka?
<SPEAKER ID="378" NAME="Günter Gloser" LANGUAGE="DE">
De Raad heeft geen enkel bewijs dat de regering van Sri Lanka verbonden is met dit voorval. Er kunnen dus ook geen conclusies worden getrokken met betrekking tot de gevolgen van dit voorval voor de betrekkingen tussen de EU en de regering van Sri Lanka.
<P>
Meer algemeen gesproken is de Raad echter wel diep bezorgd over de ontwikkelingen in Sri Lanka. De Europese Unie roept beide partijen uitdrukkelijk op om onmiddellijk een einde te maken aan het geweld en terstond terug te keren naar de onderhandelingstafel, opdat aan de hand van opbouwende voorstellen een aanvaardbare oplossing voor het conflict kan worden gevonden. Niettegenstaande de duidelijke moeilijkheden blijft de Europese Unie in het kader van haar rol als een van de covoorzitters van de donorconferentie van Tokyo alle mogelijkheden onderzoeken om steun te verlenen aan het vredesproces in Sri Lanka.
<SPEAKER ID="379" NAME="Sahra Wagenknecht" AFFILIATION="GUE/NGL">
(DE) U hebt zojuist gezegd dat de Raad diep bezorgd is, maar dan heb ik een heel concrete vraag: wat zal de Raad doen om invloed uit te oefenen op Sri Lanka en ervoor te zorgen dat het militaire offensief tegen de Bevrijdingstijgers van Tamil Eelam - dat reeds zoveel slachtoffers heeft geëist onder de burgerbevolking - wordt stopgezet en zij gedwongen worden om naar de onderhandelingstafel terug te keren?
<P>
Tweede vraag: is het de Raad bekend dat ook wapens uit EU-lidstaten in dit conflict worden gebruikt?
<SPEAKER ID="380" NAME="Günter Gloser" LANGUAGE="DE">
Over dat laatste punt is mij niets bekend. Wij zullen echter nagaan of informatie hierover beschikbaar is.
<P>
Verder vroeg u welke maatregelen de Raad denkt te nemen. Ik kan u zeggen dat de Raad steun geeft aan het werk van de Monitoring Mission in Sri Lanka en aan de Noorse bemiddelaar. Wij hebben de partijen in het conflict herhaaldelijke opgeroepen om het wapenstilstandsakkoord van 2002 na te leven en de mensenrechten te eerbiedigen.
<P>
Bovendien heeft de Europese Unie in de Mensenrechtenraad in Genève een eigen ontwerpresolutie ingediend over de situatie van de mensenrechten in Sri Lanka. Dit ontwerp brengt de zorgen van de EU over de escalatie van het geweld in Sri Lanka tot uiting en roept op tot een onmiddellijke stopzetting van het geweld en van de daarmee gepaard gaande schendingen van de mensenrechten en de humanitaire grondrechten.
<P>
Ik hoop dat daarmee de volgende stap gezet kan worden. Wij zullen u eerste vraag nog eens onderzoeken en u daarover informatie doen toekomen.
<SPEAKER ID="381" NAME="Tobias Pflüger" AFFILIATION="GUE/NGL">
(DE) Aan het begin van de huidige escalatie van het conflict in Sri Lanka is ook in dit Parlement een debat gevoerd over de vraag in hoeverre de EU er goed aan had gedaan de LTTE op de EU-lijst van terroristische organisaties te zetten. Hoe oordeelt u nu over deze maatregel om de LTTE op de lijst van terroristische organisaties te zetten, nu het conflict enorm is geëscaleerd? Was dat achteraf bekeken wel zinvol, en was dat vooral op dat tijdstip zinvol?
<P>
Tweede vraag: Noorwegen speelt met name op het vlak van de onderhandelingen een zeer positieve rol in dit conflict, en langs diplomatieke weg heeft Noorwegen kritiek geuit op de EU, omdat de rol van de EU toch wat eenzijdig regeringsvriendelijk zou zijn. Wat is uw mening daarover?
<SPEAKER ID="382" NAME="Günter Gloser" LANGUAGE="DE">
Ik kan mij niet achter die laatste vaststelling scharen. Ik heb zojuist gezegd dat, gezien het conflict en de problemen, het ook voor de burgerbevolking noodzakelijk is dat beide partijen bij de oplossing van het conflict betrokken worden. De Europese Unie heeft daarbij niet méér vertrouwen gesteld in een van de partijen, ook niet in de regeringspartij. Op de lijst met maatregelen van de EU en van andere daar actieve instellingen moet sprake zijn van een duurzame oplossing van het conflict.
<P>
Over de eerste vraag kan ik persoonlijk geen oordeel vellen. Ik zal het echter nog eens laten natrekken.
<P>
Betreft: Milieugevolgen van de noordelijke pijpleiding
<P>
In het kader van het nieuwe beleid van de noordelijke dimensie, waartoe ook de Oostzeestrategie behoort, wordt veel aandacht besteed aan milieubescherming en klimaatverandering. De Oostzee is één van de meest vervuilde zeeën ter wereld. Bovendien is de bodem van de Oostzee bezaaid met 282.000 ton gevaarlijke wapens uit de tijd van de Tweede Wereldoorlog. Economische activiteiten in de Oostzee, en met name de geplande aanleg van de noordelijke pijpleiding, zouden een milieuramp met ernstige, niet te voorspellen gevolgen kunnen veroorzaken.
<P>
Is Duitsland, dat op dit moment voorzitter van de Raad is en bovendien bij het project betrokken is, niet van oordeel dat de EU alvorens met de uitvoering van dit project te beginnen onafhankelijk en deskundig advies had moeten inwinnen over de mogelijke milieugevolgen van de aanleg van de gaspijpleiding? De rapporten van de initiatiefnemers van het project, die dus een beoordeling geven van de plannen van de opdrachtgevers, zullen de burgers van de Unie zeker niet kunnen overtuigen van de veiligheid van het project.
<SPEAKER ID="384" NAME="Günter Gloser" LANGUAGE="DE">
De Raad speelt bij de planning of de bouw van de pijpleiding geen rechtstreekse rol, want de toepassing van de rechtsvoorschriften van de Gemeenschap valt onder de bevoegdheid van de lidstaten, en het is de taak van de Commissie om ervoor te zorgen dat die lidstaten deze rechtsvoorschriften naar behoren toepassen.
<SPEAKER ID="385" NAME="DanutBudreikait" AFFILIATION="ALDE">
(LT) Ik ben uiteraard niet tevreden met dit antwoord. Dat betekent niet dat EU-lidstaten kunnen doen wat ze willen op EU-grondgebied. Russische deskundigen hebben al vastgesteld dat er veel op de zeebodem gedumpte wapens liggen, en ze denken momenteel erover na om de route van de gaspijpleiding te verleggen.
<P>
De Russen denken dat Gazprom gewapende militie-eenheden zal mogen opzetten, die samen met de marines van de Oostzeelanden controle zullen gaan uitoefenen op de hele pijpleiding en iedereen die in het betreffende gebied vaart en het milieu belast.
<P>
De Oostzee is van ons allemaal, dus dit is volgens mij geen zaak voor slechts twee landen.
<SPEAKER ID="386" NAME="Günter Gloser" LANGUAGE="DE">
Ik wil nogmaals verduidelijken dat deze pijpleiding niet door een overheid is gepland maar door particuliere ondernemingen. Deze ondernemingen moeten de noodzakelijke aanvragen indienen. Aangezien hier diverse lidstaten bij zijn betrokken, moeten de desbetreffende voorschriften worden nageleefd.
<P>
Ik heb hier enige tijd geleden reeds gezegd dat er meerdere aspecten zijn. U zei dat munitie was aangetroffen en dat is inderdaad ook zo. Het ecosysteem moet samen met andere vraagstukken in ogenschouw worden genomen. Men kan dit echter alleen aan de Europese rechtsvoorschriften toetsen als een aanvraag wordt ingediend en de noodzakelijke procedures op gang worden gebracht. Er zijn geen speciale rechten voor deze of gene onderneming, maar de nationale en ook Europese voorschriften moeten worden nageleefd vooral als het om het milieu gaat.
<SPEAKER ID="387" NAME="Nils Lundgren" AFFILIATION="IND/DEM">
- (SV) Als er een geschil ontstaat en er een milieutest wordt verricht in Zweedse wateren, is het dan het Hof van Justitie van de EG of de Zweedse milieurechtbank die uitspraak moet doen in de zaak?
<P>
Er zijn zeer uiteenlopende inlichtingen verschaft over de vraag of de Raad de aanleg van een Duits-Russische gasleiding door de Oostzee heeft goedgekeurd. Heeft de Raad een dergelijk besluit genomen?
<SPEAKER ID="388" NAME="Günter Gloser" LANGUAGE="DE">
Als ik het wel heb zou geen enkele Raad hier een oordeel vellen. Ten eerste gaat het om een bedrijfsbesluit van particuliere ondernemingen. Het is niet de Bondsrepubliek Duitsland die gaat bouwen. Degenen die bouwen - of willen bouwen - zijn consortia uit Duitsland met Nederlandse aandelen. Als procedures op gang worden gebracht en de lidstaten met betrekking tot hun terrein moeten nagaan of de bouwmaatregelen stroken met deze voorschriften, of indien de aanvragende instantie niet akkoord gaat met dit besluit, dan moet men in eerste instantie natuurlijk naar de nationale rechter gaan.
<P>
Betreft: Territoriale agenda van de EU
<P>
Een van de prioriteiten van het programma van het Duitse EU-Voorzitterschap is de goedkeuring van een "Territoriale agenda van de EU".
<P>
Welke maatregelen denkt de Raad in de praktijk te nemen voor een geïntegreerd beleid voor de steden en de plattelandsontwikkeling. Zal het nagestreefde "Handvest van Leipzig" effectief een link leggen tussen dit beleid en een regionaal beleid dat op ontwikkeling gericht is en zo ja, op welke manier?
<SPEAKER ID="390" NAME="Günter Gloser" LANGUAGE="DE">
De Raad is als dusdanig niet betrokken bij de initiatieven die verband houden met het Handvest van Leipzig inzake een duurzame Europese stad en met de territoriale agenda van de EU. Deze initiatieven worden door de lidstaten in een informeel kader getroffen.
<P>
De Europese ministers voor ruimtelijke ordening en stadsontwikkeling hebben het Handvest van Leipzig en de territoriale agenda van de EU aangeboden om beter rekening te kunnen houden met de stedelijke en territoriale omstandigheden, als het EU-beleid moet worden toegepast en zich bijvoorbeeld de vraag stelt hoe een geïntegreerd beleid voor ruimtelijke ordening en stadsontwikkeling kan bijdragen aan de doelstellingen van Lissabon en Götenborg voor meer duurzame economische groei en versterking van het Europees sociaal model. Daarom moeten de resultaten van de informele ministerbijeenkomst worden voorgelegd aan alle Europese instellingen. Deze kunnen dan uitgaande van hun eigen verantwoordelijkheid onderzoeken of het met het oog op het bewerkstelligen van hun politieke doelstellingen nuttig is rekening te houden met de belangen van steden en grondgebieden.
<SPEAKER ID="391" NAME="Georgios Papastamkos" AFFILIATION="PPE-DE">
. - (EL) Mevrouw de Voorzitter, ik wil de minister danken voor zijn antwoord. Het territoriale Handvest is beslist een prioriteit van het Duitse voorzitterschap en het heeft een belangrijke plaats op het programma. Dus wil ik de minister vragen ons meer te vertellen over de doelstellingen van een dergelijke territoriale agenda. Hoe ziet het Duitse voorzitterschap dat en welke plaats neemt het in bij de verdere uitvoering van uw programma tot einde juni 2007?
<SPEAKER ID="392" NAME="Günter Gloser" LANGUAGE="DE">
Eerst moet een evaluatie worden gemaakt van bepaalde resultaten en dan kan men die doorgeven aan de betrokken instellingen, tenminste in de gevallen waarin bepaalde thema's zijn afgesproken.
<P>
Het uitgangspunt is dat er juist op grensoverschrijdend vlak mogelijkheden tot geïntegreerde stadsontwikkeling en ruimtelijke ordening bestaan. Ons voorzitterschap heeft nog iets meer dan twee maanden voor de boeg. Ik ga ervan uit dat de fungerend voorzitter aan het einde van zijn voorzitterschap resultaten kan voorleggen en aan de betrokken instellingen ter beschikking zal stellen.
<SPEAKER ID="393" NAME="De Voorzitter">
De vragen die wegens tijdgebrek niet zijn beantwoord, zullen schriftelijk worden beantwoord (zie bijlage).
<P>
Ik wil de fungerend voorzitter van de Raad en mijn collega's bedanken.
<P>
Het vragenuur is gesloten.
<P>
(De vergadering wordt om 19.00 onderbroken en om 21.00 hervat)
