<CHAPTER ID="007-08">
8. "IASCF: herziening van de statuten - openbare verantwoording en samenstelling van de IASB (stemming) 
<SPEAKER ID="115" NAME="Piia-Noora Kauppi">
namens de PPE-DE-Fractie. - (EN) Mijnheer de Voorzitter, zoals u reeds hebt opgemerkt, zou de PPE-DE-Fractie om uitstel van de stemming over deze resolutie willen verzoeken. De kwestie van de governance van de International Accounting Standards Board zal toch niet binnen de komende twee weken opgelost worden, dus hebben we de tijd om over deze resolutie te stemmen tijdens de volgende miniplenaire zitting hier in Brussel.
<P>
De reden voor ons verzoek is dat we enkele nieuwe voorstellen van de Europese Commissie hebben ontvangen en dat het misschien mogelijk is om enkele formuleringen van de resolutie bij te schaven.
<P>
De deadline was vrij krap en daarom zouden we meer tijd willen hebben. Vandaar de vraag dat de stemming naar de volgende vergaderperiode in Brussel wordt uitgesteld.
<SPEAKER ID="116" NAME="Pervenche Berès">
voorzitter van de Commissie economische en monetaire zaken. - (FR) Mijnheer de Voorzitter, ik neem het woord als voorzitter van de Commissie economische en monetaire zaken. In de huidige financiële crisis begrijpt iedereen dat de inzet van boekhoudkundige standaarden en hun mogelijk procyclische aard een cruciale kwestie zijn. Het beheren van structuren die dergelijke boekhoudkundige standaarden ontwikkelen, is een belangrijke aangelegenheid.
<P>
De Europese Commissie werd over die vragen al aangesproken in het verslag-Radwan. Ze koos ervoor om zonder enige raadpleging van de Raad of van het Europees Parlement een voorstel uit te werken waarbij de verantwoordelijken voor de stabiliteit van de financiële markten niet betrokken zijn, dat overhaast met de Amerikaanse autoriteiten op het einde van hun mandaat werd uitgewerkt en door alle kandidaten van de Amerikaanse presidentsverkiezingen werd afgekeurd.
<P>
In een geest van compromis en openheid stemmen wij ermee in de discussie weer te openen indien de Commissie van haar kant haar voorstel opnieuw in overweging wil nemen en naar de voorstellen van het Europees Parlement wil luisteren. Om die reden zou ik het op prijs stellen dat de Commissie een verklaring aflegt en haar voorstel opnieuw bekijkt. In dat geval kunnen we het voorstel van mevrouw Kauppi steunen.
<SPEAKER ID="117" NAME="Androula Vassiliou">
Commissie. - (EN) Mijnheer de Voorzitter, de Commissie heeft ten aanzien van deze kwestie geen standpunt.
<SPEAKER ID="118" NAME="De Voorzitter">
De Commissie heeft geen standpunt opgegeven.
<P>
Mevrouw Berès, heb ik het goed begrepen dat u de indienster van dit voorstel, mevrouw Kauppi, in dat geval steunt?
<P>
Dan gaan we nu over op de stemming over dit voorstel.
<P>
(Het Parlement willigt het verzoek om uitstel van de stemming in)
