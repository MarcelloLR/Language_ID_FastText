<CHAPTER ID=0>

<SPEAKER ID=1 NAME="Plooij-Van Gorsel">
Voorzitter, ik heb een punt van orde. Ik heb hier in de vergadering op 12 mei aan u een vraag gesteld over de procedure van een openbare aanbesteding. U heeft mij toen gezegd: dat is geen vraag voor in de plenaire vergadering, dat moet u schriftelijk doen. Dat heb ik dezelfde dag gedaan. Dat is nu ruim zes weken geleden, zeven weken al, dus de termijn is maximaal overschreden. Ik heb het in Straatsburg weer aan u gevraagd en u heeft nog steeds geen antwoord gegeven, dus ik zou nu graag vandaag antwoord ontvangen.

<SPEAKER ID=2 NAME="De Voorzitter">
Dank u, mevrouw Plooij-van Gorsel. Het antwoord op uw vraag wordt thans door de bevoegde diensten opgesteld en zoals u weet dienen de antwoorden eerst door het Bureau te worden goedgekeurd.
<P>
Het antwoord op uw vraag zal zo spoedig mogelijk aan het Bureau worden voorgelegd. Ik hoop dat dit op 10 juli het geval zal zijn en dat u het antwoord vóór de volgende vergaderperiode in Straatsburg in uw bezit zult hebben.

<CHAPTER ID=1>
Verwelkoming
<SPEAKER ID=3 NAME="De Voorzitter">
Een delegatie van de CVP-Fractie in de Belgische Kamer van Volksvertegenwoordigers heeft op de officiële tribune plaatsgenomen. Namens het Parlement wil ik hen graag welkom heten en mijn voldoening uitspreken over hun aanwezigheid, welke een teken is van de samenwerking tussen parlementen.
<P>

<CHAPTER ID=2>
Europese Raad van 16/17 juni - Nederlands voorzitterschap
<SPEAKER ID=4 NAME="De Voorzitter">
Aan de orde is het gecombineerd debat over:
<P>
het verslag van de Raad en de verklaring van de Commissie over de bijeenkomst van de Europese Raad van 16 en 17 juni in Amsterdam en-de verklaring van de fungerend voorzitter van de Raad over de werkzaamheden tijdens het Nederlandse voorzitterschap.
<SPEAKER ID=5 NAME="Kok">
Mijnheer de Voorzitter, geachte afgevaardigden, het is mij een groot genoegen om vandaag in uw midden te zijn om verslag te doen van de uitkomsten van de Europese Raad van Amsterdam en van de wijze waarop tijdens onze voorzittersperiode inhoud is gegeven aan andere hoofdpunten van de agenda die zes maanden geleden aan u is voorgelegd en met u is besproken. Het gaat immers om meer dan de Top van Amsterdam hoe belangrijk en gezichtsbepalend ook.
<P>
Mijnheer de Voorzitter, de uitdagingen van ons Europa op de drempel van de nieuwe eeuw vormden de basis voor onze taak als Raadsvoorzitter. Ik doel op de tijdige en solide totstandkoming van de Economische en Monetaire Unie en op de uitbreiding van de Europese Unie. De aanpassing van het Verdrag van Maastricht was ook om een andere reden nodig. De Europese Unie is immers van en voor de burgers. Hun verwachtingen, hun zorgen waren dus evenzeer de inzet van de besprekingen die in Amsterdam werden afgerond.
<P>
Laat ik het resultaat van de Europese Raad van Amsterdam als volgt samenvatten: wij hebben daar een positieve stap gezet in de richting van een Europa waarin rekening wordt gehouden met mensen, markt, munt en milieu. Een onomkeerbare stap ook naar het ongedeelde Europa, waartoe in 1989 nieuwe ongekende mogelijkheden zijn geopend. Naast de voorbereiding van "Amsterdam" werd onze aandacht gevraagd door de vele andere interne en externe opgaven die door het voorzitterschap gaarne ter hand zijn genomen.
<P>
Wij hadden geen effectief Raadsvoorzitter kunnen zijn zonder een uitstekend samenspel met alle partners in het Europese integratieproces. In de eerste plaats noem ik de samenwerking met dit Huis, mijnheer de Voorzitter. Uw substantiële en levendige bijdrage tot de totstandkoming van het Verdrag van Amsterdam kan als een van de fundamenten daarvan worden beschouwd.
<P>
De samenwerking met de Europese Commissie was uitstekend. De constructieve en intensieve ondersteuning die het Raadssecretariaat aan het voorzitterschap heeft geboden, verdient ook nadrukkelijk vermelding. En natuurlijk is een Raadsvoorzitter in belangrijke mate afhankelijk van wat zijn voorgangers hebben achtergelaten. Wel, de Ieren hebben in het verlengde van de Italiaanse werkzaamheden ons stevige startblokken gegeven, om te beginnen in de vorm van de ontwerpverdragsschets Dublin II. Op dat Ierse fundament hebben wij mogen voortbouwen.
<P>
Staat u mij toe wat meer in detail terug te kijken op de resultaten van de Intergouvernementele Conferentie. De tekst die wij in oktober zullen tekenen, komt niet op alle punten overeen met de inzet van het Nederlandse voorzitterschap. Toch meen ik dat wij alles bijeen genomen niet ontevreden behoeven te zijn over al datgene wat wij wel bereikt hebben. Ik ben verheugd dat dit Verdrag in velerlei opzicht een stap zet op weg naar een beter Europa: democratischer, slagvaardiger en vooral ook menselijker. Ik wil daarbij op een aantal punten extra de nadruk leggen.
<P>
In brede zin, zo wil ik benadrukken, is de kwaliteit van het Europese bestuur verbeterd, materieel in de vorm van nieuwe Verdragsartikelen ter versterking van beleid en ook institutioneel. Sleutelwoorden zijn hier democratie en transparantie.
<P>
Ik wil wijzen op de substantiële versterking van de wetgevende rol van het Europees Parlement. Ik noem drie elementen. Ten eerste, de uit democratisch oogpunt onbevredigende samenwerkingsprocedure is praktisch geheel geschrapt, en - behalve in de EMU - vervangen door codecisie. Voortaan zijn in de EG-regelgeving het Europees Parlement en de Raad echte mede-wetgevers op volledige voet van gelijkheid. Ten tweede, de codecisieprocedure is aanmerkelijk versimpeld, vooral via schrapping van de door het Europees Parlement verafschuwde derde lezing. Ten derde, die codecisieprocedure geldt ook voor de meeste nieuwe bepalingen uit het EG-Verdrag, dat wil zeggen die bepalingen die door "Amsterdam" zijn geïntroduceerd.
<P>
Ook op het terrein dat tot nu toe bestreken wordt door de derde pijler is de rol van het Parlement vergroot. Voor het personenverkeer wordt koers gezet in de richting van een communautaire aanpak. Op dit vlak had het Europees Parlement tot dusver geen rol van betekenis. In het nieuwe Verdrag zit de aanzet voor verandering besloten, via verlening aan het Europees Parlement van een formeel consultatierecht, en een recht op adequate info. Het bestaande budgetrecht kon worden behouden.
<P>
Het thema "doorzichtig bestuur" krijgt eindelijk ook op Europees niveau gestalte. Allereerst door de reeds aangestipte stroomlijning van de besluitvormingsprocedure. In de tweede plaats door het besluit om de EGVerdragen voor de leek wat inzichtelijker te maken. Een aantal verouderde bepalingen zal worden geschrapt en zo snel mogelijk na de IGC zal een leesbare, geconsolideerde Verdragstekst worden uitgegeven. Transparantie gaat vooral over het informeren van het publiek en om het toegang verschaffen tot documenten van de instellingen. Dit beginsel wordt in het Verdrag vastgelegd, ter nadere uitwerking, in codecisie, door de instellingen.
<P>
Het gaat hier om zaken die de burger rechtstreeks raken, als werknemer, als consument, als betrokkene bij een beter milieu. Er is sprake van een versterking van de EG op een aantal belangrijke beleidsterreinen. Voorop staat de incorporatie van de Sociale Overeenkomst. Hiermee wordt een anomalie uit het verleden hersteld en een stevig draagvlak geschapen voor Europese sociaal-economische ontwikkeling. Maar het blijft niet bij die incorporatie alleen. Op ettelijke punten is het Verdrag aanmerkelijk versterkt. Ik wijs op de nieuwe basis voor Unie-optreden op het gebied van non-discriminatie en op dat van gelijke behandeling van mannen en vrouwen. Ik wijs ook op de bepaling tot bestrijding van sociale uitsluiting en op de verwijzing naar de sociaal-economische grondrechten.
<P>
Aansluitend hierop vraag ik uw bijzondere aandacht voor de prominente plaats die het werkgelegenheidsbeleid heeft gekregen. De torenhoge werkloosheidsheid is het meest schrijnende sociale en economische probleem waarmee Europa te kampen heeft. Het Verdrag bevat een nieuwe Titel, die een kader moet bieden voor actie van de Unie om het beleid van de lidstaten te versterken en aan te vullen. Tezamen zullen de lidstaten en de Unie een meer slagvaardig en bovenal gecoördineerd beleid moeten gaan voeren. Er komen aanbevelingen om individuele lidstaten ook op dit beleidsterrein tot betere prestaties te brengen en voorts is voorzien in de mogelijkheid van stimuleringsmaatregelen met inachtneming van de budgettaire randvoorwaarden. Daarover straks nog een enkel woord meer.
<P>
Ik heb reeds gewezen op de communautaire aanpak voor het vrij personenverkeer. De ambities van het voorzitterschap waren gericht op een snellere en meer onvoorwaardelijke aanpak. Toch geldt ook hier het devies count your blessings . De oversteek naar de EG-pijler - nog onbereikbaar in Maastricht - kon ditmaal wél worden gemaakt. Dat levert directe voordelen op ik noem: het gebruik van EG-instrumentarium, de publicatie van voorstellen, de versterkte rol van Hof, Europees Parlement en Commissie en het herstel van de samenhang tussen de vier vrijheden - maar het levert ook indirecte voordelen in de vorm van evolutiekans op termijn. Voorts is het Schengen acquis geïncorporeerd en daarmee is het fundament gelegd voor het voortzetten van deze vruchtbare samenwerking in het kader van de Unie.
<P>
Wat betreft het buitenlands en veiligheidsbeleid biedt het Verdrag een aantal instrumenten voor vooruitgang. Géén radicale communautarisering, wél elementen voor verbetering en wel in drieërlei opzicht: ten eerste een betere beleidsvoorbereiding; ten tweede, besluitvorming en ten derde, een eenduidiger tenuitvoerlegging.
<P>
De beleidsvoorbereiding zal aan diepte en kwaliteit winnen via de opzet van een plannings- en analyse eenheid. De besluitvorming in het GBVB-kader wordt gestroomlijnd via de mogelijkheid van constructieve onthouding en voorts door het onder voorwaarden mogelijk maken van besluitvorming bij meerderheid. De Hoge Vertegenwoordiger voor het GBVB tenslotte moet de tenuitvoerlegging gaan versterken.
<P>
Wat betreft het GBVB-budget, wil ik tenslotte mijn voldoening uitspreken over het met u bereikte interinstitutioneel akkoord. Ik ben u, mijnheer de Voorzitter, en de meest betrokken leden van het Europees Parlement, daarvoor zeer erkentelijk. Het interinstitutioneel akkoord vormt een goede basis voor een vruchtbare samenwerking tussen Raad en Parlement.
<P>
Op het belangrijke terrein van de institutionele hervormingen wijs ik op de besluiten tot hervorming van de Commissie. De positie van de voorzitter van de Commissie wordt versterkt in samenhang met een door het Parlement bekrachtigde kandidatuur. De voorzitter kan in overeenstemming met met de lidstaten zijn college samenstellen en tijdens het mandaat richtsnoeren voor het college opstellen. Ik betreur dat de IGC nog geen duidelijk besluit heeft kunnen nemen over de toekomstige stemmenweging in de Raad in samenhang met de Commissiesamenstelling waarover al wel enkele principebesluiten zijn genomen. Voor wat betreft de stemmenweging in de Raad zullen voor de volgende uitbreiding nog enkele belangrijke besluiten moeten worden genomen. Voor wat betreft institutionele kwesties wijs ik u voorts op de uitbreiding van de bevoegdheden van de Europese Rekenkamer. In het belang van de bestrijding van fraude en een beter beheer door de instellingen en de lidstaten van de Gemeenschapsgelden. Het Europese Hof krijgt meer bevoegdheden. Ik vraag in het bijzonder uw aandacht voor de mogelijkheid om het optreden van de instellingen te toetsen aan de grondrechten.
<P>
Ten slotte wat dit betreft een enkel woord over het onderwerp betreffende de versterkte samenwerking flexibiliteit. De vormgeving hiervan is, zo meen ik, evenwichtig. Enerzijds is slagvaardige besluitvorming verzekerd, namelijk in beginsel bij gekwalificeerde meerderheid. Anderzijds zijn voldoende waarborgen in de procedure ingebouwd tegen een te lichtvaardig gebruik. Daarbij is voor flexibiliteit in de EG-pijler aan de Commissie een centrale beoordelende rol toegekend. En zo hoort het ook: de Commissie is de hoedster van het Verdrag. Dat is de hoeksteen van de communautaire rechtsorde.
<P>
Alles overziend heb ik de indruk dat "Amsterdam" een herziening van het Unieverdrag heeft opgeleverd dat, ondanks concessies aan de aanvankelijke doelstellingen, de moeite alleszins waard is.
<P>
De allerbelangrijkste voorbereidingen voor de Economische en Monetaire Unie zijn thans afgerond. Ik doel op de totstandkoming van het Stabiliteits- en Groeipact, de overeenstemming over het wisselkoersstelsel, EMS II, dat vanaf de derde fase zal gaan gelden en over het juridisch kader van de euro. Hiermee zijn werkelijk essentiële stappen gezet op weg naar de totstandkoming van de EMU op 1 januari 1999. Veel praktisch werk zal nog moeten worden gedaan en van belang is dat er heldere voorlichting moet worden gegeven. Maar op basis van deze besluiten en in het licht van de grote inspanningen die voor het bereiken van duurzame convergentie worden verricht, heb ik er het volste vertrouwen in dat wij op weg zijn naar een tijdige invoering van een stabiele euro. Die ene munt is van groot belang, maar natuurlijk geen doel op zichzelf. De EMU gaat over de samenhang van mensen, munt en markt. Op dit punt hebben wij in Amsterdam belangrijke besluiten kunnen nemen door in samenhang met het besluit over het Stabiliteits- en Groeipact ook een resolutie over groei en werkgelegenheid aan te nemen.
<P>
Een goed werkende interne markt en een gezonde macro-economische situatie zijn essentiële voorwaarden voor werkgelegenheid. In die zin zijn de ene munt en de ene markt in samenhang cruciaal. Maar dat moet men wel zien in de context van een goed evenwicht tussen het monetaire, het economische en het sociale Europa. In het vinden van dat evenwicht ligt de kern van onze besluitvorming in Amsterdam.
<P>
Lidstaten zijn en blijven primair verantwoordelijk voor werkgelegenheidsbeleid, maar ze kunnen veel meer van elkaar leren en veel beter samenwerken. Zo kunnen ook op Europees niveau - in samenhang met gezond monetair en macro-economisch beleid - effectieve duwen gegeven worden in de richting van meer werk. Niet met meer geld, maar wel met een betere inzet van enkele bestaande instrumenten en, zoals gezegd, door naar elkaar te luisteren, van elkaar te leren en met elkaar samen te werken. Het nieuwe werkgelegenheidshoofdstuk in het Verdrag van Amsterdam, voornoemde resolutie terzake van werkgelegenheid en groei en de totstandkoming van een echt sociaal beleid op Europees niveau vormen in hun samenhang een goed complement voor de EMU.
<P>
Naast de Intergouvernementele Conferentie en de EMU, vormde de voorbereiding van de uitbreiding van de Unie met Midden- en Oost-Europese en mediterrane landen een belangrijk onderdeel van onze agenda. Die uitbreiding vraagt een goede voorbereiding, een goede voorbereiding door de betrokken landen, maar ook door ons. Er moeten bruggen worden geslagen tussen landen en tussen mensen die ons ongedeelde Europa gestalte gaan geven. Wij hebben dat trachten te doen door de gestructureerde dialogen met de kandidaatlanden zo veel mogelijk inhoud te geven. Daarbij zijn steeds in nauw overleg met de Commissie - en na voorbespreking met de kandidaatlanden - per bijeenkomst slechts een of twee onderwerpen gekozen, zulks om de aandacht echt te concentreren. Over een breed front van raden en thema's - van de voorbereiding op de interne markt tot een thema als de rechtsstaat - is zo een werkelijke uitwisseling van gedachten tot stand gekomen. Er is ook een meer vrije discussie met diepgang gekomen. Wij achten een inhoudsvolle dialoog met kandidaatlanden niet alleen van belang voor de technische kwaliteit van de toetreding, maar ook voor de versteviging van het draagvlak in de betrokken landen, hier en daar. Wij hebben de indruk dat deze aanpak door onze geassocieerde partners is gewaardeerd. Wij zullen morgen in de ontmoeting met de kandidaatlanden enerzijds informatie geven over de uitkomsten van Amsterdam tegelijkertijd ook het vertrouwen versterken in een toekomst waarin wij gezamenlijk dat ongedeelde Europa gaan vorm geven.
<P>
De goede werking van de interne markt is en blijft cruciaal voor concurrentiekracht, economische groei en werkgelegenheid. Daarmee ook cruciaal voor de Europese integratie in bredere zin. Daarom stond dit onderwerp hoog op onze agenda. Op basis van besprekingen in de Interne Markt Raad en de ECOFIN-Raad heeft de Commissie een actieplan opgesteld met vier strategische doelstellingen: effectievere regels, aanpak van marktverstoringen, opheffing van sectoriële belemmeringen en ten slotte de interne markt meer voordelen laten bieden aan burgers. De Europese Raad heeft het actieplan van harte ondersteund. Wij hopen op een vlotte aanneming van de wetgevende voorstellen die in het kader van het plan moeten worden aangenomen.
<P>
De zorg om een betere balans tussen markt en milieu blijft ons aller inzet vragen. Daarom verheugt het ons dat naast de betere verankering en integratie van milieubeleid in het Europees kader, zoals die in het Verdrag van Amsterdam tot stand kwam, enkele belangrijke stappen zijn gezet in het lopende beleid. Het voorzitterschap heeft de hoogste prioriteit toegekend aan de problematiek van de klimaatverandering. De Europese Unie heeft een gezamenlijke onderhandelingsinzet afgesproken voor de concretisering van het mondiale klimaatverdrag dat in december in Kyoto moet worden afgesloten. De inzet is om 15 % reductie van de belangrijkste broeikasgassen in het jaar 2010 te bereiken. De Unie is gestart met de voorbereiding van maatregelen om die reductie te realiseren.
<P>
Andere belangrijke stappen op milieugebied in het afgelopen halfjaar behelzen de bevordering van een geïntegreerd duurzaam waterbeheer en de vermindering van luchtverontreinigende emissies door het wegverkeer.
<P>
Ook op het terrein van de interne veiligheid van de Unie zijn belangrijke vorderingen gemaakt. De Europese Raad van Dublin had gevraagd om een alomvattend actieplan tegen de georganiseerde misdaad, met specifieke aanbevelingen voorzien van een tijdpad. Met grote voortvarendheid heeft een groep op hoog niveau deze opdracht ter hand genomen. Dat leidde ertoe dat de Europese Raad van Amsterdam het rapport van deze groep kon goedkeuren om vervolgens opdracht te geven de implementatie ter hand te nemen. Een breed scala aan maatregelen tegen de georganiseerde misdaad en criminaliteit komt aan bod: preventie, het juridisch instrumentarium, verbetering van de praktische samenwerking, een zekere uitbreiding van het mandaat van Europol, fiscale en financiële aspecten en de internationale samenwerking. Ook op het terrein van de bestrijding van de drugshandel is voortgang geboekt. Zo is een voorstel voor een early warning systeem inzake synthetische drugs goedgekeurd. Daarnaast zijn er diverse vormen van praktische samenwerking van de grond gekomen binnen de Europese Unie en ook extern.
<P>
In dit jaar van van het racisme is het gelukt om de oprichting van het Europese Waarnemingscentrum inzake racisme en xenofobie - in Wenen te vestigen - rond te krijgen. Ik wens van harte dat dit centrum een effectieve rol zal gaan spelen in de strijd tegen racistisch handelen en denken. Ook tegen de discriminatie en uitsluiting, tegen het menselijk leed, dat daaruit voortkomt.
<P>
Het externe beleid van de Unie heeft veel van onze grote aandacht gevraagd. Internationaal onderhoudt de Unie immers een steeds gevarieerder en intensiever patroon van betrekkingen. Daar komt bij dat de verhouding tussen politiek en economie in de internationale verhoudingen gecompliceerder is geworden. Wij hebben als voorzitterschap getracht zo veel mogelijk inhoud te geven aan de talloze dialogen die de Unie met de partners voert.
<P>
Ik ga slechts kort in op enkele belangrijke externe dossiers.
<P>
Het voorzitterschap heeft krachtige impulsen willen geven aan de transatlantische samenwerking, enerzijds door het bereiken van concrete resultaten op de korte termijn om het nut van de door de Nieuwe Transatlantische Agenda geïntensiveerde samenwerking aan te tonen, anderzijds door middel van structurele verbeteringen die de basis leggen voor resultaten op langere termijn.
<P>
De topontmoeting tussen de Unie en Rusland heeft de relaties met dat land verstevigd en geïntensiveerd. De politieke dialoog is verbreed, de onderlinge handel neemt de laatste tijd verder toe maar vanwege het onzekere juridische en economische klimaat liggen de Europese investeringen in Rusland nog steeds op een te laag niveau.
<P>
De Europese Raad heeft de nieuwe stichtingsakte inzake samenwerking tussen de NAVO en Rusland verwelkomd als fundamentele bijdrage aan een nieuwe Europese veiligheidsstructuur.
<P>
Gisteren heeft een buitengewoon nuttige, constructieve ontmoeting tussen de Europese Unie en Japan plaatsgevonden waarbij belangrijke afspraken zijn gemaakt voor de voortzetting van de dialoog onder meer op het terrein van de deregulering en de distributie.
<P>
Het voorzitterschap heeft zich sterk ingezet voor het Barcelonaproces, in de overtuiging dat euro-mediterrane stabiliteit ons allen in de Unie aangaat. Op 15 en 16 april 1997 heeft op Malta op politiek niveau de euromediterrane conferentie plaatsgevonden en daarin is het belang weerspiegeld wat door allen aan het euromediterrane proces wordt toegekend. De politieke en veiligheidsdialoog zal verder geleidelijk inhoud krijgen.
<P>
De mogelijkheden voor de totstandkoming van de rond 2010 voorziene euromediterrane vrijhandelszone zullen nader worden bestudeerd, terwijl zal worden gewerkt aan het vergemakkelijken van de onderlinge handel en het bevorderen van investeringen.
<P>
De sociale, culturele en menselijke dimensies van de samenwerking zullen meer aandacht krijgen. Ik Denk daarbij ook aan mensenrechten en de rol van de " civil society" .
<P>
De Unie komt een belangrijke rol toe ter ondersteuning van het vredesproces in het Midden-Oosten. In goed samenspel met de VS en in relatie tot haar substantiële economische steun aan de regio, heeft de Unie een actieve politieke rol gespeeld en die politieke rol gaat voort. Graag spreek ik waardering uit voor de belangrijke rol van de heer Moratinos, onze speciale afgevaardigde ter plaatse.
<P>
De betrekkingen tussen de Unie en Turkije hebben een nieuwe impuls gekregen als gevolg van een aantal ontwikkelingen tijdens ons voorzitterschap. Tijdens de informele Raad Algemene Zaken in Apeldoorn in maart werd bijzondere aandacht besteed aan de ontwikkeling van onze lange-termijn betrekkingen met Turkije. De Associatieraad kwam op 29 april voor de eerste keer sinds oktober 1995 bijeen.
<P>
De instelling van een commissie van wijzen die zich gaat buigen over uitstaande territoriale geschillen tussen Ankara en Athene zal hopelijk een constructieve bijdrage kunnen leveren aan de verhouding tussen Griekenland en Turkije en daardoor ook aan de verhouding tussen Turkije en de Unie, alsmede aan de oplossing van de kwestie Cyprus.
<P>
Aan de betrekkingen tussen de Unie en Cyprus werd verder vorm gegeven door de bijeenkomsten in het kader van de gestructureerde dialoog. Wat de kwestie-Cyprus betreft dienden onze inspanningen als voorzitterschap ter ondersteuning van de VN, die de eerstverantwoordelijke instantie is voor het vinden van een oplossing in deze. In aanvulling op het in de conclusies verwoorde politieke oordeel van de Europese Raad over de ontwikkelingen in de verschillende landen van voormalig Joegoslavië, wil ik aandacht vragen voor de tot stand gekomen samenhangende strategie met betrekking tot de regio. Tijdens ons voorzitterschap is gewerkt aan het opstellen van een strategie voor de relatie met landen van voormalig Joegoslavië, met uitzondering van Slovenië dat een Europa-akkoord heeft. Dit heeft geresulteerd in een document waarin de voorwaarden nauwkeurig staan opgesomd waaronder de Unie bereid is de banden met Kroatië, Bosnië-Herzegovina, de Federale Republiek Joegoslavië, de voormalige Joegoslavië Republiek Macedonië, alsmede Albanië aan te halen.
<P>
De Commissie zal regelmatig rapporteren in welke mate de landen aan de gestelde voorwaarden voldoen.
<P>
Wij hebben de zorgwekkende ontwikkelingen in Albanië van het begin af aan nauwlettend gevolgd. Toen het land in een grootschalige crisis belandde, is door het voorzitterschap de weg geëffend voor de OVSE om onder leiding van voormalig kanselier Vranitzky, een " Coordinating Framework" op te zetten. Van groot belang is natuurlijk dat de aanstaande verkiezingen - die de Unie ook financieel en door middel van waarneming ondersteunt - de weg zullen vrijmaken naar een stabielere situatie met een minimumgehalte aan democratie, pluraliteit en hervormingsgezindheid.
<P>
Mijnheer de Voorzitter, ik rond af. De Europese agenda, die zo vaak wordt verweten technocratisch en kil te zijn, staat in werkelijkheid in direct verband met zijn directe politieke omgeving. Die omgeving wordt sterk bepaald door het politieke klimaat in de vijftien lidstaten, door de verwachtingen en de zorgen van burgers. De interactie tussen de 15 nationale politieke agenda's en de Brusselse agenda wordt steeds indringender. In die vervlochtenheid - in het feit dat "Europa" er kennelijk steeds meer toe doet, dat "Europa" ook een steeds grotere rol speelt in bijvoorbeeld nationale verkiezingen - daar ligt een grote politieke uitdaging. Ook voor een Raadsvoorzitter. En die uitdaging zijn wij op weg naar "Amsterdam" graag aangegaan.
<P>
Nemen we de wat bredere politieke context van deze zes maanden in beschouwing, dan is er aan het einde van deze periode geen reden voor ontevredenheid zo dunkt ons. Noch over de concrete resultaten, noch over de politieke wil om met "Europa" stap voor stap verder te komen. Inderdaad stap voor stap maar wel verder en in de goede richting.
<P>
Wij hopen met onze resultaten een bruikbare basis te hebben gelegd voor het komende Luxemburgse voorzitterschap. Wij wensen Luxemburg van harte alle succes toe! Men kan ook straks op onze steun rekenen.
<P>

<SPEAKER ID=6 NAME="De Voorzitter">
Hartelijk dank, fungerend voorzitter van de Raad. Staat u mij toe dat ik hier openlijk blijk geef van de geest van samenwerking en van de mogelijkheden die het Nederlandse Voorzitterschap dit Parlement heeft gegeven om in het kader van de Intergouvernementele Conferentie op een constructieve manier te werken. Ik ben u daar bijzonder dankbaar voor.

<SPEAKER ID=7 NAME="Santer">
Mijnheer de Voorzitter van het Europees Parlement, mijnheer de fungerend voorzitter van de Raad, dames en heren, de Europese Raad van Amsterdam heeft de werkzaamheden van het Nederlandse voorzitterschap met succes afgerond. Ik wil het Nederlandse voorzitterschap hulde brengen voor het dynamisme, de inzet en de vastberadenheid die het gedurende de laatste zes maanden aan de dag heeft gelegd.
<P>
Sedert Maastricht heb ik in de eerste plaats de Europese Unie dichter bij de burgers willen brengen. De Raad heeft gedaan wat hij moest doen. De conclusies over werkgelegenheid, vrijheid, veiligheid, justitie en milieu en het Verdrag van Amsterdam bewijzen dat de bekommernissen van de burgers op de agenda van onze vergaderingen staan.
<P>
De conclusies tonen ook aan dat wij een nieuwe fase in de geschiedenis van de Gemeenschap hebben aangevat. Dat is ook de reden waarom elke nieuwe stap moeilijk is: het gaat om de gevoeligste dossiers. Wij vorderen langzaam, maar gaan vooruit. Dat is het belangrijkst.
<P>
Ik wil het eerst hebben over de werkgelegenheid, de grootste bekommernis van onze burgers. De werkgelegenheid was wel degelijk een centraal gespreksonderwerp, zowel op de Intergouvernementele Conferentie, waarover ik het straks nog zal hebben, als in de debatten van de staatshoofden en regeringsleiders over de meeste andere thema's die zij hebben behandeld.
<P>
Bij de vaststelling van de laatste technische voorbereidingen heeft de Europese Raad definitief het licht op groen gezet voor de start van de enige munt op 1 januari 1999 en daarbij ook de coördinatie van het economisch beleid versterkt om de werkgelegenheid te bevorderen. De Vijftien hebben dus uitdrukkelijk bevestigd dat ze de euro volgens het afgesproken tijdschema willen invoeren. Wij kennen nu de gemeenschappelijke zijde van de biljetten en munten: de euro heeft voortaan een gezicht. Zoals u weet, is het Pact voor stabiliteit en groei in al zijn onderdelen goedgekeurd. Bij het pact zijn twee resoluties gevoegd. Die over de groei en werkgelegenheid plaatst de werkgelegenheid op concrete en operationele wijze centraal in de prioriteiten van de Unie.
<P>
Daarbij komt het nieuwe hoofdstuk over de werkgelegenheid, dat vervroegd zal worden toegepast, alsmede de versterking van de sociale bepalingen in het Verdrag.
<P>
Tot de speciale Europese Raad onder het Luxemburgse voorzitterschap moeten wij alles in het werk stellen opdat concrete initiatieven worden genomen om het creëren van werkgelegenheid te stimuleren. Het is goed dat men daarover op het niveau van de staatshoofden en regeringsleiders spreekt, maar hun woorden moeten ook in daden worden omgezet. Met de steun van het Europees Parlement ijvert de Commissie daar al meer dan twee jaar voor.
<P>
Ik verheug mij over het positieve signaal dat de Europese Raad heeft uitgestuurd met betrekking tot de voltooiing van de interne markt, waarvan het effect op het concurrentievermogen, de economische groei en de werkgelegenheid van essentieel belang is. De Commissie zal ervoor zorgen dat de vier doelstellingen van het actieplan onverwijld en doeltreffend worden gerealiseerd. Al onze instellingen moeten zelf een inspanning doen. Ten slotte ben ik ingenomen met de start van zowat negentig territoriale pacten voor de werkgelegenheid, die proeflaboratoria voor de werkgelegenheid in de gehele Unie zijn.
<P>
Mijnheer de Voorzitter, ik kom nu tot de Intergouvernementele Conferentie. Dit is de derde keer dat ik aan een herziening van het Verdrag van Rome deelneem. Alle vergaderingen hebben tot in de vroege ochtend geduurd. Dat wij gedurende achttien uur hebben gewerkt is op zichzelf dus niet uitzonderlijk. De onderhandelingen zijn nooit gemakkelijk verlopen. Ik kan u zeggen dat ze deze keer uiterst moeizaam en soms zelfs tergend langzaam zijn verlopen. Ik heb verschillende keren vastgesteld dat de politieke wil ontbrak en dat men de onrustwekkende neiging vertoonde om puur nationale standpunten in te nemen. Voorts zijn er ook geïsoleerde pogingen geweest om de sleutelelementen van ons communautair bestel op de helling te zetten. Gelukkig hebben wij die kunnen afwenden.
<P>
Onderhandelingen zijn een ding, het resultaat ervan is nog iets anders. Hebben wij de doelstellingen bereikt die wij ons bij de opening van de Intergouvernementele Conferentie hadden gesteld? Zijn wij erin geslaagd de Unie te versterken om de uitbreiding in goede omstandigheden te kunnen uitvoeren?
<P>
Twee weken geleden heb ik hier gesproken op basis van een tekst van het voorzitterschap die een evenwichtspunt vormde. Voor mij koppelde die tekst ambitie aan realisme. Ik hoopte dat de staatshoofden en regeringsleiders een extra inspanning zouden doen om die tekst te versterken en te verbeteren. Mijnheer de Voorzitter, de vrees die ik hier op 11 juni jongstleden heb uitgedrukt is ten dele terecht gebleken. Op bepaalde punten is men erop achteruitgegaan. Wat moeten wij trouwens denken van de niet minder dan 14 protocollen en 46 verklaringen? Dat grote aantal is een record en bevordert de leesbaarheid van het Verdrag niet.
<P>
Laten wij de feiten echter onder ogen zien. Tegenover het Verdrag van Maastricht is grote vooruitgang geboekt. Het eindresultaat ligt in de lijn van het advies dat de Commissie in februari 1996 heeft geformuleerd. Een korte blik op de bereikte resultaten bewijst dat. Wij wilden de Unie dichter bij de burgers brengen opdat die een antwoord krijgen op hun bekommernissen en het nieuwe Verdrag bij de ratificatie kunnen ondersteunen. Op dat punt is de balans positief.
<P>
Zoals de Commissie en het Europees Parlement hadden gevraagd, hevelt het nieuwe Verdrag een groot deel van de derde pijler naar de Gemeenschap over en integreert het ook Schengen. Ik had gewild dat de staatshoofden en regeringsleiders nu al de stap naar de gekwalificeerde meerderheid en de medebeslissingsprocedure hadden gedaan in plaats van voor een bezinningsperiode te kiezen. Ik erken wel dat het hier om uiterst netelige aangelegenheden gaat. Tot hen die aarzelen om op de gekwalificeerde meerderheid over te stappen zeg ik evenwel meteen ook dat de Europese Unie juist op dat netelige terrein de nodige maatregelen moet kunnen nemen.
<P>
Ik stel met voldoening vast dat de normale regels van het Verdrag met betrekking tot het exclusieve initiatiefrecht van de Commissie na de overgangsperiode zullen worden toegepast. Dat is een uitstekende zaak. Wat de integratie van het acquis van Schengen betreft, hoop ik dat de maatregelen tot uitvoering van het protocol overeenkomstig de wens van de Raad zo spoedig mogelijk zullen worden vastgesteld. Voor het Verenigd Koninkrijk, Ierland en Denemarken is een oplossing gevonden.
<P>
Wat de werkgelegenheid betreft, hebben wij nu een nieuw hoofdstuk en een rechtsgrondslag voor de maatregelen om de werkgelegenheid te bevorderen. Het sociaal protocol is in het Verdrag opgenomen. Dat is een grote stap voorwaarts. De nieuwe tekst bevat ook andere positieve punten: de toepassing van het beginsel van de gelijke behandeling van mannen en vrouwen en een rechtsgrondslag om de slachtoffers van sociale uitsluiting te kunnen helpen. Het Europees Parlement zal bij die besluiten, die in het bijzonder de burgers interesseren, door de toepassing van de medebeslissingsprocedure worden betrokken.
<P>
De versterking van de bepalingen over de gezondheid en de consumentenbescherming is in Amsterdam niet op losse schroeven gesteld. Ik verheug er mij ten zeerste over dat het Europees Parlement ook nauw bij de veterinaire en fytosanitaire maatregelen wordt betrokken.
<P>
De nieuwe formulering van artikel 100 A, lid 4, stelt de lidstaten in staat beter tegemoet te komen aan de bezorgdheid van hun burgers over de milieubescherming. Wij hebben er echter voor gezorgd elk risico op afbraak van de interne markt te vermijden door de Commissie in de procedure een beslissende rol te geven.
<P>
De consolidatie van de fundamentele rechten, de erkenning van het belang van de diensten van algemeen belang, een essentieel aspect van ons Europees maatschappijmodel, en de versterking van de strijd tegen de fraude zijn eveneens positieve punten.
<P>
Ik kom nu tot de subsidiariteit. De Commissie heeft geen probleem met de inhoud zelf van het aangenomen protocol omdat ze al vanaf het begin van haar mandaat in die geest werkt. Het subsidiariteitsbeginsel mag echter geen voorwendsel worden om de communautaire actie te belemmeren waar die onontbeerlijk is. De lidstaten zouden overigens voor eigen deur moeten vegen. Wij worden immers overstelpt door verzoeken om op de meest uiteenlopende terreinen voorstellen te formuleren of studies te verrichten. Ik heb het dan nog niet over de nationale bureaucratische hinderpalen die het leven van de kleine en middelgrote ondernemingen in de Unie zo sterk bemoeilijken.
<P>
In de tweede plaats wilden wij de Unie de instrumenten verschaffen voor een buitenlands en veiligheidsbeleid dat die naam verdient. In dat opzicht beantwoordt de tekst tot op grote hoogte aan de verwachtingen van de Commissie. De instrumenten zijn verduidelijkt en de gekwalificeerde meerderheid grotendeels ingevoerd. Er is wel voorzien in veiligheidsgordels en remmen: de constructieve onthouding en het inroepen van belangrijke nationale belangen. Alles zal afhangen van de wijze waarop men die gebruikt. Ook de structuren zijn verbeterd: de secretaris-generaal van de Raad zal als hoge vertegenwoordiger van het GBVB optreden, er is de nieuwe trojka en de analysecel. Wij hebben dus vooruitgang geboekt, maar die zal in de praktijk moeten worden gebracht. Alles zal afhangen van de vraag of de politieke wil daartoe aanwezig is. Op het gebied van de defensie is jammer genoeg geen echte doorbraak bereikt.
<P>
Wat het handelsbeleid betreft, zijn de onderhandelingen uiterst moeizaam verlopen. Sommige lidstaten waren niet bereid een grote stap te doen en voerden daarvoor verschillende redenen aan die, naar ik vrees, op een zekere kortzichtigheid wijzen. Liever dan de tekst van het voorzitterschap te laten afzwakken, heb ik de toekomst veilig willen stellen. Ik heb aan het huidige artikel 113 een bepaling doen toevoegen waardoor de Raad op voorstel van de Commissie en na raadpleging van het Europees Parlement de bepalingen van dat artikel tot de intellectuele eigendom en de diensten kan uitbreiden. Ik ben ervan overtuigd dat de rede het vroeg of laat zal halen, dat men het eens zal worden en dat men die clausule zal gebruiken.
<P>
De institutionele vraagstukken hebben heel wat commentaar uitgelokt. Op twee terreinen die het Europees Parlement rechtstreeks aangaan, zijn betekenisvolle vorderingen gemaakt. Wat de medebeslissingsprocedure betreft, is vooruitgang geboekt op het gebied van de democratisering doordat de codecisie sterk wordt uitgebreid en de procedure wordt vereenvoudigd, zodat de medewetgevers op gelijke voet worden geplaatst. Volgens mij is dat een teken van oprecht vertrouwen in de instelling die de burgers vertegenwoordigt. Het Europees Parlement komt dus zonder enige twijfel als een overwinnaar uit deze conferentie. In de tweede plaats wordt de rol van de Commissievoorzitter in drie opzichten versterkt. Bovendien zal de aanwijzing van de voorzitter voortaan door het Europees Parlement formeel worden goedgekeurd.
<P>
Wat de uitbreiding van de meerderheidsstemming betreft, is het resultaat daarentegen maar weinig bevredigend. Het pakket van het voorzitterschap was ambitieus. Ik betreur dat de Europese Raad die ambitie niet heeft gevolgd. Er zijn beslist lichtpunten, bijvoorbeeld op het gebied van het onderzoek, het GBVB, de werkgelegenheid, de sociale uitsluiting, de gelijke behandeling van mannen en vrouwen en de bescherming van de gezondheid. Op vele andere terreinen is echter geen succes geboekt. Dat belooft niet veel goeds voor de uitbreiding, maar ik hoop nog steeds dat wij ons tijdig zullen kunnen aanpassen.
<P>
Ik wil nu kort iets over de versterkte samenwerking zeggen. Die moet de lidstaten die dat wensen in staat stellen verder te gaan en moet in een uitgebreid Europa een uiterst nuttig instrument worden. In de eerste pijler zal, op voorstel van de Commissie, met gekwalificeerde meerderheid over de inwerkingstelling ervan worden beslist. Daarover verheug ik mij.
<P>
Ten slotte wil ik het nog over de samenstelling van de Commissie en de herweging van de stemmen hebben. De versterking van de rol van haar voorzitter is voor de toekomstige werking van de Commissie uiterst positief. De Commissievoorzitter zal voortaan aan de benoeming van de andere Commissieleden deelnemen en zijn beslissende rol in de vaststelling van de politieke richtsnoeren wordt in het Verdrag verankerd.
<P>
Ook de verklaring over de interne organisatie van onze instelling is een goede zaak. Ik heb al herhaaldelijk gezegd dat wij de Commissie intern willen hervormen en wij zullen dat dan ook doen. Tijdens de onderhandelingen is aan de kwestie van het aantal Commissieleden wellicht buitensporig veel belang gehecht. Iedereen is het er echter over eens geworden dat men een bepaald aantal niet mag overschrijden. Ik heb kunnen vaststellen dat de grote lidstaten op bepaalde voorwaarden bereid zijn van hun tweede Commissielid af te zien. Dat ging niet vanzelf. Een overeenkomst daarover is uiteraard afhankelijk van de herweging van de stemmen. Ik twijfel er niet aan dat daarvoor een oplossing zal worden gevonden. Wij moeten echter eerlijk toegeven dat die kwestie veeleer de lidstaten dan de Commissie of het Europees Parlement aangaat. Ik ben tevreden over de huidige wegingsregeling.
<P>
De oplossing voor het aantal Commissieleden die de staatshoofden en regeringsleiders hebben aangehouden, verschilt uiteindelijk niet erg van het advies van de Commissie. Wij hebben altijd gemeend dat het aantal Commissieleden tot één per lidstaat moest worden beperkt en dat de conferentie moest zorgen voor een passende procedure om de regeling te wijzigen als er meer dan twintig lidstaten zijn. De beperking van het aantal Commissieleden zal te gelegener tijd gebeuren in het kader van een algemeen compromis dat ook de herweging van de stemming behelst en dat op de datum van de eerste uitbreiding in werking zal moeten treden. Een nieuwe Intergouvernementele Conferentie zal overigens, een jaar voor de Commissie meer dan twintig leden gaat tellen, de samenstelling en de werking van de instellingen - dus niet alleen van de Commissie - grondig opnieuw moeten bekijken.
<P>
Wat de institutionele vraagstukken betreft, zal men, als het zover is, meer politieke wil aan de dag moeten leggen. Ik wil niet dat wij aan de vooravond van de uitbreiding tot de toekomstige lidstaten moeten zeggen dat ze klaar zijn om tot de Unie toe te treden, maar dat de Unie er niet in geslaagd is zich op hun komst voor te bereiden.
<P>
(Applaus) Mijnheer de Voorzitter, de Unie staat nu voor een aantal voor haar toekomst cruciale politieke beslissingen. De Commissie zal over enkele weken haar advies voorleggen over de landen die wensen toe te treden. Ze zal ook haar voorstellen voor de Agenda 2000 voorleggen: de toekomst van onze beleidsvormen, met inbegrip van het gemeenschappelijk landbouwbeleid en de structuurfondsen, de uitbreiding en het toekomstige financiële kader. Men zal vastberadenheid en politieke wil aan de dag moeten leggen. Laten wij beginnen met het Verdrag van Amsterdam in de praktijk te brengen en gebruik te maken van alle mogelijkheden die het biedt.
<P>
(Applaus)
<SPEAKER ID=8 NAME="De Voorzitter">
Hartelijk dank, mijnheer Santer.
<P>
Het woord is nu aan mevrouw Green.

<SPEAKER ID=9 LANGUAGE="EN" NAME="Green">
Mijnheer de Voorzitter, in de eerste plaats wil ik het Nederlandse voorzitterschap feliciteren met de inspanningen die het de jongste zes maanden heeft geleverd. Ongeacht ons oordeel over het resultaat van de Intergouvernementele Conferentie erkennen wij dat premier Kok in dit proces grote inspanningen heeft gedaan. Mijn fractie dankt premier Kok, zijn minister van buitenlandse zaken Van Mierlo, zijn minister van Europese zaken Patijn en de andere leden van zijn regering die het Europees Parlement zo krachtig hebben ondersteund.
<P>
Wij moeten hier vandaag een eerste politieke reactie op het Verdrag van Amsterdam geven. Voor mijn fractie zal dit verslag op twee belangrijke punten worden beoordeeld. Een eerste vraag is of het Verdrag aan de verwachtingen en wensen van de volkeren van de Europese Unie beantwoordt. Een tweede vraag is of het Verdrag de Unie klaarmaakt voor haar uitbreiding met Cyprus, de Baltische Staten en Centraal- en Oost-Europa. Mijn fractie is ingenomen met de vooruitgang die men met het Verdrag van Amsterdam op het gebied van het Europa van de burgers heeft geboekt.
<P>
In de eerste plaats juichen wij het toe dat de Raad heeft beslist de werkgelegenheid bovenaan op zijn agenda te plaatsen. Mijn fractie is ook ingenomen met de opneming van een nieuw hoofdstuk over de werkgelegenheid, het sociaal protocol en de verwijzing naar de sociale grondrechten in het Verdrag. Wij erkennen dat woorden in een verdrag nog nooit werkgelegenheid hebben gecreëerd. Wij weten echter dat deze nieuwe bevoegdheid ons voor het eerst in staat stelt een kader te creëren waarbinnen wij eindelijk werk kunnen maken van de coördinatie van het economisch en werkgelegenheidsbeleid van de lidstaten. Dat kunnen wij op Europees niveau zeker doen om ervoor te zorgen dat de lidstaten hun inspanningen in de strijd tegen de werkloosheid kunnen voortzetten. Het economisch en werkgelegenheidsbeleid in vijftien van de rijkste landen ter wereld kan sterk tot de groei en het creëren van echte werkgelegenheid bijdragen als die landen nauw en in harmonie met elkaar samenwerken.
<P>
Ik weet dat de fungerend voorzitter van de Raad de strijd tegen de werkloosheid wil voortzetten en richt deze boodschap van de Fractie van de Partij van de Europese Sociaal-democraten dan ook tot hem. Als de Raad werkelijk wil zorgen dat werkgelegenheid wordt gecreëerd, heeft hij nu de gelegenheid dat te bewijzen. De algemene economische richtsnoeren van de Unie moeten door de Raad onverkort worden aangenomen. In de resolutie over groei en werkgelegenheid is de verbintenis opgenomen dat men bij de vaststelling van de algemene economische richtsnoeren meer met de werkgelegenheid rekening zal houden. U weet beslist ook dat de ministers van financiën in de Raad van ministers van economische zaken en financiën de reputatie hebben dat zij met de afspraken van de Europese Raad volstrekt geen rekening houden. De premiers van de lidstaten moeten hun gezag laten gelden en eisen dat de algemene economische richtsnoeren worden herzien. Dat zou het sterkste teken van goede wil zijn. Niets zou de cynici sneller de mond snoeren dan dat. Mijnheer Santer, niets zou ook de politieke inzet van de Commissie beter illustreren dan op die herziening aan te dringen.
<P>
Dat zou ook een duidelijk signaal zijn dat de Top over de werkgelegenheid in oktober, onder het voorzitterschap van Luxemburg, politieke knopen wil doorhakken en concrete voorstellen wil formuleren in plaats van zich tot de gebruikelijke woordenkramerij te beperken. De beloften betreffende de werkgelegenheid moeten concrete vorm krijgen. De goedkeuring van de algemene economische richtsnoeren is daartoe een eerste gelegenheid, de Top over de werkgelegenheid een tweede.
<P>
Namens mijn fractie wil ook ik de andere positieve aspecten van het Verdrag van Amsterdam belichten: de erkenning van de eerbiediging van de mensenrechten, de nieuwe non-discriminatiebepaling - jammer genoeg heeft de Raad die bevoegdheid in dit Europees Jaar tegen racisme en vreemdelingenhaat niet met een gekwalificeerde meerderheid kunnen vaststellen -, de duidelijke vooruitgang inzake gelijke kansen, milieu, volksgezondheid en consumentenbescherming, de vorderingen op het gebied van de transparantie en de openheid, de beperking van het aantal beslissingsprocedures en de stroomlijning en uitbreiding van de medebeslissingsbevoegdheid van het Europees Parlement.
<P>
Ik weet dat sommige regeringen nog altijd de uitgebreide lijst van aangelegenheden betwisten waarvoor de medebeslissingsprocedure moet gelden. Zij argumenteren dat voor door de Raad eenparig te nemen besluiten de medebeslissingsprocedure met het Europees Parlement niet kan gelden. De premier kan de aandacht van de lidstaten misschien vestigen op de huidige bevoegdheden op het gebied van de cultuur, artikel 128 van het huidige Verdrag van Maastricht, en de huidige bevoegdheden op het gebied van het onderzoek, artikel 130 van het Verdrag van Maastricht, waar telkens de medebeslissingsprocedure met het Europees Parlement van toepassing is terwijl in de Raad eenparigheid is vereist. De premier mag op de volle steun van het Europees Parlement rekenen als hij erop aandringt dat de lijst van aangelegenheden waarvoor de medebeslissingsprocedure geldt, wordt gehandhaafd zoals hij in het ontwerpverdrag van Amsterdam is bekendgemaakt en nu ruim is verspreid.
<P>
Mijn fractie is ook diep teleurgesteld over de geringe vooruitgang die met betrekking tot de tweede en de derde pijler van het Verdrag is geboekt. Wij hebben dat altijd gezegd en hebben uw inspanningen ondersteund om bepaalde aspecten van justitie en binnenlandse zaken naar de Gemeenschap over te hevelen. Wij erkennen dat sommige aangelegenheden zijn overgeheveld, maar ik herhaal nogmaals dat wij ons grote zorgen maken over het huidige gebrek aan parlementaire controle op de uiterst belangrijke terreinen van het immigratiebeleid, de visumcontrole en het asiel. Door op die terreinen de eenparigheidsvereiste in de Raad te handhaven en het Parlement alleen maar te raadplegen, dwarsboomt men de democratie.
<P>
Wat het gemeenschappelijk buitenlands en veiligheidsbeleid betreft, hebben wij altijd geweten dat moeilijk echte vooruitgang zou worden geboekt, in het bijzonder op het gebied van de defensie. Mijn fractie stelt met voldoening vast dat wij de opdrachten van Petersberg in het Verdrag hebben kunnen doen opnemen. Wij blijven evenwel bezorgd over het uitblijven van een samenhangend buitenlands beleid voor Europa. Wij horen wat het Verdrag over de heer of mevrouw GBVB zegt, maar hoe zal de heer of mevrouw GBVB weten wat hij of zij moet zeggen als in de Raad met eenparigheid moet worden beslist?
<P>
Vooral teleurgesteld zijn wij over de uitbreiding. Wij stellen met ongenoegen vast dat de Raad kennelijk niet in staat is het over enige zinvolle uitbreiding van de stemming met gekwalificeerde meerderheid eens te worden. Meer dan wat ook brengt dat de uitbreiding in gevaar. Hoe kunnen wij, als in de komende jaren nog meer landen tot de Unie toetreden, verwachten dat in de Europese wetgeving strenge normen worden vastgesteld om de levens- en arbeidsomstandigheden van de Europese volkeren te beschermen? Mijn fractie acht het daarom uiterst belangrijk dat de Europese Raad voor de uitbreiding bijeenkomt om de kwestie van de meerderheidsstemming in de Raad, de samenstelling van de Commissie en de weging van de stemmen opnieuw te bekijken.
<P>
Ten slotte is mijn fractie ervan overtuigd dat een verdrag dat, ondanks onze kritiek, op de voor onze volkeren belangrijke punten vooruitgang boekt, niet mag worden afgewezen.
<P>

<SPEAKER ID=10 NAME="Martens">
Mijnheer de Voorzitter, mijnheer de voorzitter van de Raad, mijnheer de voorzitter van de Commissie, eerst en vooral zou ik minister-president Kok van harte willen feliciteren en ook zijn medewerkers voor het uitzonderlijke werk dat hij gepresteerd heeft. De Europese Top van Amsterdam was, mijnheer de ministerpresident, zeker een groot succes voor de euro. Wij hopen dat nu de laatste hindernis is weggenomen en ik denk dat de euro krachten kan losmaken die Europa ook een nieuw elan kunnen geven. Bovendien heeft Amsterdam kunnen realiseren wat wij in Maastricht hebben gemist. In de eerste plaats het sociaal protocol. Ik hoop dat het VK de wetgeving zal toepassen die ondertussen is goedgekeurd op Europees vlak. Maar bovendien wordt de werkgelegenheid een hoofddoelstelling van de Europese Unie.
<P>
Reeds tien jaar geleden probeerden wij toen wij het voorzitterschap hadden een sociale dimensie te realiseren met overleg tussen de Europese sociale partners, Europese collectieve arbeidsovereenkomsten, een gemeenschappelijke sociale sokkel. Wij hebben veel tijd verloren. Europa moet inderdaad een sociaal en een menselijk gezicht krijgen. Wij moeten een antwoord kunnen geven op de problemen die in de Europese samenleving bestaan en dat is in de eerste plaats de werkloosheid. Wij hopen dat de top in Luxemburg inderdaad valabele resultaten zal hebben.
<P>
De Europese Unie, waarde collega's, heeft blijkbaar haar les geleerd uit de dolle-koeienziekte. Het communautaire beleid wordt fel versterkt voor het leefmilieu, de volksgezondheid, de bescherming van de verbruiker. Een echte doorbraak werd bereikt in de verdediging van de mensenrechten. De afschaffing van de discriminaties met de gelijkheid van mannen en vrouwen, de uitsluiting van de sociale uitsluiting en geen discriminatie bijvoorbeeld op basis van seksuele geaardheid. De afschaffing van de doodstraf en het volontariaat als uiting van sociale solidariteit zijn uitermate belangrijke protocollen of verklaringen.
<P>
Daarom is de creatie van een zone van vrijheid, veiligheid en gerechtigheid zulke hoge prioriteit voor de volkeren van Europa. De regeringsleiders waren er duidelijk van overtuigd dat de intergouvernementele samenwerking niet tot efficiënte oplossingen kan leiden, want zij hebben het vrij verkeer van personen, het asiel en de immigratie gecommunautariseerd. Maar dit besluit zal niet automatisch worden uitgevoerd. Over vijf jaar is de eenparigheid vereist om de Raad te laten beslissen bij meerderheid en om het Europees Parlement codecisie te verlenen.
<P>
Wij zijn wel gelukkig dat Europol op termijn operationeel zal worden en dat het acquis van Schengen in het Verdrag wordt opgenomen. Maar deze regelingen zijn uitermate complex. In het bijzonder de protocollen met het VK, Ierland en Denemarken, die protocollen die moeten deze lidstaten toelaten in de marge te blijven van het vrij verkeer van personen.
<P>
De vooruitgang met betrekking tot het gemeenschappelijk buitenlands en veiligheidsbeleid was veel beperkter. Wij hopen dat de constructieve onthouding de besluitvorming kan bevorderen. De Petersburg-taken, de planningsen waarschuwingseenheid die zelfs kan worden opgericht voor het Verdrag is geratificeerd, de hoge vertegenwoordigers zijn positief.
<P>
Maar opnieuw was het onmogelijk de WEU in de Europese Unie te integreren en de handelspolitiek verder uit te breiden.
<P>
Men heeft gezegd voor Amsterdam dat het Europees Parlement de grote verliezer zal zijn. Het tegendeel is waar gebleken. Onze waarnemer, Elmar Brok, heeft uitgerekend dat de medebeslissing van het Europees Parlement werd uitgebreid van 15 tot 38 domeinen plus 23 en de procedure van eensluidend advies van 8 tot 11. Kan de voorzitter van de Europese Raad bevestigen dat meer bepaald voor de domeinen waar de Raad bij eenparigheid zal blijven beslissen en waar het Europees Parlement de codecisie zal behouden zoals in het officieel document is gebleken dat ons is overhandigd.
<P>
Bovendien werd de procedure van de medebeslissing op drastische wijze vereenvoudigd. Dit zijn zeer positieve hervormingen. Ik wens hier hulde te brengen aan de voorzitter van het Europees Parlement en onze twee waarnemers die daarin een beslissende invloed hebben gehad.
<P>
Maar het Europees Parlement zal ook zijn verantwoordelijkheid moeten opnemen. Tegen vele verwachtingen in heeft het Parlement nu de mogelijkheid om zelf het statuut van zijn leden vast te stellen. Dit is een cruciale uitdaging voor ons Huis. Ik hoop dat wij deze confrontatie aan kunnen en dat wij ze tot een goed einde brengen voor het einde van deze legislatuur. Ondertussen zullen wij alle misbruiken moeten uitroeien. De Raad zal dit statuut eenparig moeten goedkeuren. Wij zullen dan zien of de Raad ons Parlement in staat wil stellen zijn taak op een geloofwaardige manier uit te oefenen. De hervormingen van de Commissie met het politieke beleid dat aan de voorzitter van de Commissie wordt toegekend, is een zeer positieve hervorming.
<P>
De conclusie van de EVP-fractie is dat Amsterdam in de lijn ligt van de grote hervormingen die de voorbije vijftien jaar werden tot stand gebracht sedert de Verklaring van Stuttgart in 1983: de binnenmarkt, de Economische en Monetaire Unie, de eenheidsmunt, de politieke unie. Er is in Amsterdam opnieuw wezenlijke vooruitgang geboekt. Wij staan dus positief ten aanzien van het Verdrag van Amsterdam. De EVP-fractie staat positief. Maar wij zijn er ons goed van bewust dat een cruciaal probleem geen oplossing heeft gevonden en werd uitgesteld. De Europese Unie moet in de komende jaren een historische verantwoordelijkheid opnemen en de democratische landen op het Europese continent in de Unie verenigen. Dit kan niet zonder de hervorming van de instellingen en meer bepaald niet zonder beslissingen bij gekwalificeerde meerderheid in de Raad. Daarom hebben wij dit in de gemeenschappelijke resolutie voorzien dat zaken die geregeld zouden moeten zijn alvorens er nieuwe leden tot de Unie worden toegelaten, volstrekt niet aan de orde zijn gesteld. Zonder deze hervormingen zal de Unie verwateren. Indien de Unie wordt beroofd van sterke en coherente structuren vrees ik dat ze eens zal bezwijken onder de historische opdracht van de uitbreiding.
<P>
Waarde collega's, met alle lof voor het voorzitterschap dat deze positieve resultaten die ik heb aangestreept heeft tot stand gebracht mogen wij niet blind zijn dat een cruciaal vraagstuk nog moet geregeld worden. Ik stel mij de vraag heel dikwijls wanneer ik de verklaringen lees die worden afgelegd na de Europese Raad en waar verschillende eerste ministers altijd zeggen: ik heb ons nationaal belang kunnen verdedigen. Ik heb mijn slag thuis gehaald. Mevrouw Thatcher was een voorbeeld daarvan. Toen zijn naar de Commons ging, zei ze altijd: ik heb ons nationaal belang verdedigd. De grote vraag is: wie verdedigt het algemeen belang? Wie verdedigt het Europees belang? Helmut Kohl heeft het gedaan. Jarenlang.
<P>
(Applaus) De Belgische eerste minister heeft het gedaan. U hebt het gedaan, mijnheer de minister-president. Dat is de nieuwe geest die tot stand moet worden gebracht. Anders vrees ik dat de historische opdracht die wij hebben om alle democratische landen van Europa te verenigen in de Unie inderdaad te zwaar zal zijn indien wij geen goede coherente structuren en geen politieke wil hebben om een échte Unie tot stand te brengen, geen pure vrijhandelszone, een échte Unie die ook haar rol kan spelen in de wereld.
<P>
(Applaus)
<SPEAKER ID=11 LANGUAGE="FR" NAME="Pasty">
Mijnheer de Voorzitter, dames en heren, ondanks de inspanningen van het Nederlandse voorzitterschap, dat wij hier feliciteren, blijven de resultaten van de Top van Amsterdam uit louter institutioneel oogpunt ver achter bij de ambitieuze doelstellingen die de Vijftien bij de start van de Intergouvernementele Conferentie wilden bereiken.
<P>
De hervorming van de instellingen om die doeltreffender en doorzichtiger te maken is zonder meer uitgesteld. Het gaat hier om de uitbreiding van de gekwalificeerde meerderheidsstemming, die meteen ook een nieuwe weging van de stemmen op basis van het bevolkingsaantal en het economisch gewicht van de lidstaten vergt, en om de samenstelling van de Commissie, die deze in staat moet stellen de haar door de Verdragen opgedragen rol te spelen en de rechten van de kleine landen, die eveneens volwaardig lid van de Unie zijn, te garanderen.
<P>
Dat in de huidige bepalingen betreffende het GBVB een aantal nuttige wijzigingen zijn aangebracht betekent niet dat de Vijftien ook echt de politieke wil hebben om de Unie de instellingen en de procedures te verschaffen waarmee ze op de internationale scène een actieve rol kan spelen die aan haar economisch gewicht beantwoordt. De verwachtingen van Europa en van vele derde landen die de alleenheerschappij van een enkele supermacht in de wereld steeds moeilijker kunnen dragen zijn zo groot dat wij dat alleen maar kunnen betreuren.
<P>
Die indruk dat de werkzaamheden rond de conclusies van de IGC niet zijn beëindigd doet ons vergeten dat op andere punten aanzienlijke vooruitgang is geboekt. Ik denk daarbij aan de opname van het sociaal protocol in het Verdrag, de invoeging van een hoofdstuk over de werkgelegenheid en vooral de integratie van het acquis van Schengen in de communautaire bepalingen. Dat zijn belangrijke doorbraken. Die vorderingen illustreren, als dat nog nodig was, het belang van de formule van de versterkte samenwerking die nu in het Verdrag is erkend en waardoor men in het recente verleden de unanimiteitsregel heeft kunnen omzeilen en aldus vooruitgang heeft kunnen boeken.
<P>
Wij verheugen ons ook over de vereenvoudiging van de wetgevingsprocedure bij het Europees Parlement, de invoeging in het Verdrag van een rechtsgrondslag waardoor wij vooruitgang kunnen boeken met betrekking tot de rechtspositie van de Europese afgevaardigde en van een eenvormige verkiezingsprocedure. Mijnheer de Voorzitter, ik feliciteer u van harte met de beslissende rol die u daarin heeft gespeeld.
<P>
Amsterdam is geen afgewerkt product zoals men dat misschien in Turijn hoopte, maar een belangrijke stap op de lange en moeizame weg naar de politieke eenmaking van Europa. Men gokt erop dat de invoering van de euro een krachtige factor van politieke integratie zal zijn. Zoals uit de moeizame besprekingen over de tenuitvoerlegging van een gemeenschappelijk beleid van groei en werkgelegenheid is gebleken, zou dat wel eens een gevaarlijke gok kunnen zijn. Sedert het begin staat Europa voor de keuze tussen een eenvoudige vrijhandelszone, eventueel met een enige munt, en de totstandbrenging van een echte unie van onafhankelijke staten die vastbesloten zijn in de wereld hun stem te laten horen en zich niet, zoals in Denver, tot een nauwelijks hoorbaar gefluister te beperken.
<P>
Laten wij hopen dat de uitdaging van de mondialisering en het ontstaan van grote regionale gehelen in de wereld, die beide voor groei en werkgelegenheid kunnen zorgen, ons bij de volgende stappen voor Europa de juiste richting zullen doen kiezen.
<P>

<SPEAKER ID=12 NAME="De Vries">
Voorzitter, de val van de Berlijnse Muur en de ineenstorting van het communisme markeren een keerpunt in de Europese geschiedenis. Ook voor de Europese Unie luidden deze historische gebeurtenissen een nieuwe ontwikkelingsfase in. Niet langer is de integratie van West-Europa het doel van de Unie. Sinds 1989 is onze voornaamste bestaansreden de integratie van zowel Oost- als West-Europa. Het is het in één gemeenschappelijk rechtskader samenbrengen van alle volken die zo hun bestemming willen delen. Deze historische taak kan de Unie alleen volbrengen als zij niet onder haar last bezwijkt. Hoe groter het aantal lidstaten, hoe groter de belangenverscheidenheid binnen de Unie. Voordat men de Unie succesvol kan uitbreiden, moet men haar dus eerst versterken. Versterkt heeft de top van Amsterdam de Unie zeker. De belangrijkste stap in de Europese integratie sinds 1957, de invoering van de euro, is een stap dichterbij gebracht door de vaststelling van het stabiliteitspact. Ook Frankrijk heeft zich nu uitdrukkelijk gebonden aan een gezond, dus strak begrotingsbeleid. Toch maak ik mij zorgen over de monetaire unie. Landen als Duitsland, Frankrijk en Italië hebben nog ten minste vijf jaar nodig om hun financiën duurzaam te saneren en hun concurrentievermogen te vergroten. Ze doen echter onvoldoende om voor dit beleid de steun van hun bevolking te winnen. Als de drie grote lidstaten straks de criteria niet duurzaam vervullen, kan de Europese Centrale Bank niet anders dan de rente verhogen, met alle politieke schade voor de Europese Unie vandien. Ierland en Nederland hebben laten zien dat verkleining van overheidstekorten en vergroting van werkgelegenheid heel goed samen kunnen gaan. Laten Duitsland, Frankrijk en Italië hun voorbeeld volgen. Anders, zo vrees ik, zou de euro wel eens niet tot politiek bindmiddel, maar tot splijtzwam kunnen worden. De top van Amsterdam had ook de taak de Unie institutioneel te versterken. Ik juich toe dat het Verdrag van Amsterdam het rechtskarakter van de Unie heeft vergroot. De nieuwe bepalingen over de rechten van de mens, de gelijke behandeling van man en vrouw, het verbod op discriminatie alsmede de brede competentie van het Hof van Justitie zijn belangrijke verbeteringen. De wetgevende macht van het Europees Parlement is opnieuw versterkt. Ik dank Elmar Brok en Elisabeth Guigou en in het bijzonder Raadsvoorzitter Kok voor hun persoonlijke inzet op dit punt.
<P>
Los van deze punten biedt het Verdrag van Amsterdam helaas weinig reden een ode aan de vreugde aan te heffen. De Top heeft half werk geleverd. De belangrijkste besluiten die men had behoren te nemen, zijn immers uitgesteld. In het asielbeleid, de misdaadbestrijding en de buitenlandse politiek is de slagvaardigheid niet of nauwelijks vergroot. Kennelijk verkiezen de lidstaten de schijn van nationale soevereiniteit boven de werkelijkheid van onderlinge afhankelijkheid. De weeffout van Maastricht de Unie taken te geven zonder de bijbehorende middelen, is niet hersteld. Zo'n Unie overtuigt, noch inspireert. Men kan geen sterk Europa bouwen met zwakke instellingen. Nu het Verdrag zo mager is uitgevallen, gaan in diverse hoofdsteden stemmen op de toetreding van nieuwe lidstaten een paar jaar uit te stellen tot 2005 of later. Was dat in Amsterdam misschien ook de bedoeling van sommige landen? Het zou een gevaarlijke vergissing zijn. Zeker, de besluiten over euro en EU-Verdrag rechtvaardigen niet meer dan een beperkte uitbreiding van de Unie. Van de twaalf landen die streven naar lidmaatschap zal er in 2002 maar een aantal kunnen toetreden. Belangrijk is dat in deze eerste golf een van de Baltische staten wordt opgenomen, ik denk aan Estland. Zo kan de Unie bijdragen tot de noodzakelijke politieke stabiliteit in Europa in een regio waar de NAVO dat vooralsnog niet kan. Hier in de bijdrage van politieke stabiliteit in Europa ligt de hoofdtaak van de Unie in de komende decennia. De toetredingsonderhandelingen moeten dus volgens schema van start gaan, maar zij kunnen alleen met succes worden bekroond als de euro in 1999 een stabiele munt wordt en als de besluitvaardigheid van de Unie alsnog tijdig wordt vergroot. Laat hierop ons streven gericht zijn.
<P>

<SPEAKER ID=13 LANGUAGE="ES" NAME="Puerta">
Mijnheer de Voorzitter, wij danken het Nederlandse Voorzitterschap voor het goede werk dat het heeft verricht en zouden graag de resultaten analyseren van de Europese Raad.
<P>
Daarbij moeten wij opmerken dat wij net als het gehele Parlement allereerst een grote bezorgdheid koesterden. Deze bezorgdheid is door de Commissie tot uiting gebracht en de heer Santer heeft er vandaag aan herinnerd toen hij zei dat wezenlijke elementen van het communautaire systeem in gevaar zijn geweest. Toen de laatste dagen de alarmerende berichten uit Amsterdam kwamen, waren we teleurgesteld, en tenslotte, toen de resultaten bekend werden, was er sprake van ontsteltenis. We willen de zaken niet dramatiseren, maar dat is onze gemoedstoestand. De reden van die ontsteltenis is dat de resultaten van de Europese Top op een mislukking wijzen van het plan tot hervorming van de Europese instellingen met het oog op de uitbreiding, en omdat men ons inziens de vergissing heeft begaan het stabiliteitspact op een onbuigzame manier te ratificeren.
<P>
Ik zal nu heel in het kort twee onderwerpen behandelen en daarbij meer nadruk leggen op de negatieve dan op de positieve aspecten. Niet omdat ik zo'n onheilsprofeet ben, maar omdat ik minder tijd heb dan de meerderheidsfracties en ik eerst uiting moet geven aan de kritiek en dan pas aan de loftuitingen. Ons inziens is het een vergissing, en we zijn ons bewust dat wij in het Parlement in de minderheid zijn, om in de nationale begrotingen geen ruimte te laten om sociale beleidsmaatregelen op te stellen, en om de landen met te grote tekorten te bestraffen met een reeks vreemde sancties die ingaan tegen het concept van de klassieke herverdeling van het inkomen. Met deze maatregelen maken we de tekorten van de landen die toch al deficitair zijn, nog groter en maken we de meest solvabele landen, nog solvabeler. Desalniettemin erkennen we ook een zeer positieve ontwikkeling en dat is dat er op initiatief van de Franse regering eindelijk een belangrijk institutioneel debat zal komen over de werkgelegenheid, dat in Luxemburg zijn hoogtepunt zal bereiken en niet alleen in de vorm van retoriek, maar in de vorm van beslissingen, zo hopen wij.
<P>
Voor wat betreft de drie doelstellingen die in Turijn voor de Intergouvernementele Conferentie werden vastgelegd en ten aanzien waarvan in het Parlement grote eenparigheid heerst, vinden wij het probleem bijzonder ernstig.
<P>
Inzake de eerste doelstelling - Europa dichter bij de burgers brengen, het democratische tekort wegwerken - zijn er uitermate schuchtere stapjes gezet die zeer ver achter blijven bij de verwachtingen. Er is een sociaal protocol opgenomen, doch een zeer beperkt protocol. Er is unanimiteit nodig voor sociale beschermingsmaatregelen. De "communautarisering" van de pijler justitie en binnenlandse zaken zal zeer beperkt zijn en er komt geen daadwerkelijk nieuw evenwicht in de Europese instellingen.
<P>
Ten aanzien van de tweede doelstelling - de Unie de nodige middelen verschaffen voor een efficiënter buitenlands beleid - vinden wij dat het het GBVB aan politieke wil heeft ontbroken. Als we naar het handelsbeleid kijken dan is er sprake van een echte ramp, omdat artikel 113 over het handelsbeleid onveranderd is gebleven.
<P>
Inzake de derde doelstelling - de werking van de instellingen verbeteren met het oog op de uitbreiding - is de mislukking dermate groot dat het beter geweest zou zijn als men het slot van de conferentie uitgesteld had. En ten slotte kunnen we het wegvallen van de derde lezing in de medebeslissingsprocedure toch ook niet kenmerken als een geweldig resultaat. Dit geeft aan hoe weinig doelstellingen er in de conferentie zijn bereikt.
<P>
Amsterdam is verworden tot een Maastricht II en vertegenwoordigt geen enkele wezenlijke verandering op de weg naar de politieke Unie - die er democratisch gezien absoluut moet komen als resultaat van de Economische en Monetaire Unie - en is geen voorbereiding op de uitbreiding. Wij vragen om een serieuzere herziening van het Verdrag met het oog op de uitbreiding en - zonder corporatief te willen zijn - kunnen wij vanuit het Parlement niet accepteren dat wij geen instemming hoeven te geven op de beslissende momenten van deze Europese politieke Unie die alle burgers verlangen.
<P>

<SPEAKER ID=14 NAME="Aelvoet">
Mijnheer de Voorzitter, waarde collega's, de vraag waarover wij ons vandaag moeten uitspreken is in welke staat het schip van de Unie de haven van Amsterdam verlaten heeft. Is het toegerust om uitzonderlijk stormweer te doorstaan en om de zware klippen, waarvan wij weten dat zij voor ons liggen, om die te kunnen nemen. Het lijkt mij dan ook volkomen futiel om met een vergrootglas op zoek te gaan naar de positieve punten, naar de beruchte kleine stappen vooruit. Wij moeten de globale constructie bekijken en zien of die deugdelijk is. Als het huis is scheef getrokken, als de fundamenten zelf niet deugdelijk blijken dan gaan we toch niet relaxed de leuke aanwinsten in keuken en zitkamer bewonderen. Neen, collega's, dan wordt de schade opgemeten zonder verbloemen en nagedacht over hoe de zaak hersteld kan worden.
<P>
In dit Parlement leefde ooit de overtuiging dat de Unie na Amsterdam klaar moest zijn voor drie grote uitdagingen. Naast de monetaire unie moest de politieke unie uit de steigers komen die in staat is het nodige politieke tegengewicht te geven tegen de eenzijdige monetaire aanpak die ertoe heeft geleid dat de euro al voor zijn invoering door miljoenen Europeanen is geïdentificeerd met sociale afbraak en verlies van jobs. Welnu, die politieke unie met Europese sturingsinstrumenten is er nu niet. Amsterdam heeft het Verdrag inzake werkgelegenheid bijgeschaafd maar de achillespees was toch altijd Europees geld op tafel om een en ander te kunnen realiseren. Daarvoor moesten wij destijds met collega Willockx acties voeren voor de ministers van Financiën die alsmaar op hun beurs blijven zitten en wat dat betreft zijn noch de Verdragsteksten noch de resolutie over groei en werkgelegenheid enige stap vooruit op het vlak van concrete garanties.
<P>
Ten tweede, moest de besluitvorming in Europa vlotter, doorzichtiger, democratischer worden zodanig dat de uitbreiding zonder aandringen met vertrouwen konden worden aangepakt. Dit veronderstelde institutionele hervormingen met als hoofdingrediënten gekwalificeerde meerderheid voor de Raad, medebeslissingsrecht voor het Parlement en een meer uitgebreide rol voor het Europees Hof van Justitie. Nu wat dat laatste betreft zijn er nu al problemen en betwistingen die al door vorige collega's zijn aangehaald en ik vraag ook van de Raad uitsluitsel daarover.
<P>
De Belgische premier heeft het institutionele luik ronduit een mislukking genoemd. Maar wij hier, althans in monde van de meerderheid, zijn zo beschaafd. Wij zijn zo lief, mijnheer, wij lijden aan zoveel staatsmanschap dat wij niet meer zeggen waarop het staat en binnen enkele maanden beklagen wij ons weer dat wij niet ernstig genomen worden. Als wij eens zouden beginnen onszelf ernstig te nemen, te beginnen met de woorden die wij gisteren spraken en vandaag alweer inslikken.
<P>
Ten derde moest de Unie beslissende stappen zetten op de weg van een duidelijke keuze voor duurzame ontwikkeling. Er zijn verbeteringen in de Verdragstekst, maar het centrale instrument de eco-fiscaliteit blijft geblokkeerd door eenparigheid in de Raad. Na de mislukking van Maastricht II hoor ik bij verschillende fracties steeds meer stemmen opgaan om lessen te trekken over het model Intergouvernementele Conferentie. En wat dat betreft is de politieke vraag natuurlijk: hoe moet het verder. Wie zal reëel het Europees algemeen belang ontnemen. Ik denk dat daarvoor de constituante de aangewezen weg is en dat het Europees Parlement hierin een voortrekkersrol zal moeten spelen. Maar dan niet door zich eerst belachelijk te maken in een gemeenschappelijke resolutie die tegen de publieke opinie in, tegen analyses van de media in, tegen eigen beter weten in, uiteindelijk een balans opmaakt die de kiezer niet kan erkennen als een eerlijke politieke balans.
<P>

<SPEAKER ID=15 LANGUAGE="FR" NAME="Lalumière">
Mijnheer de Voorzitter, van de Europese Raad van Amsterdam werd veel verwacht. Dat die verwachtingen niet zijn uitgekomen is nog zwak uitgedrukt. Het heeft geen zin de waarheid te verdoezelen in een resolutie zoals die welke ons is voorgelegd en die van een buitensporig optimisme getuigt.
<P>
De waarheid is veel triester. Zoals sommigen al hebben gezegd, is Amsterdam jammer genoeg geen succes geweest. Op sommige punten - ik breng hier hulde aan het Nederlandse voorzitterschap - is de balans niet volledig negatief. Ik denk hierbij aan de enige munt. De euro heeft de hindernis in elk geval genomen. Wij verheugen ons daarover. Voorts stellen wij ook met voldoening vast dat men in economische en sociale aangelegenheden eindelijk ook met de bekommernissen inzake groei en werkgelegenheid rekening houdt. Zelfs op die terreinen is de bereikte doorbraak echter onvolledig daar voor die acties geen supplementaire middelen worden uitgetrokken. Het is ook niet duidelijk welke instellingen dat beleid gaan voeren.
<P>
Vooral wat de instellingen betreft, is de balans van Amsterdam negatief. Dat moest echter het centrale punt van de Top worden. Sedert maanden is die voorbereid door een Intergouvernementele Conferentie waarbij tot op zekere hoogte ook het Parlement was betrokken. De optimisten zullen zeggen dat de uitbreiding van de medebeslissing het Europees Parlement heeft versterkt. Het nieuwe Verdrag schijnt onze wetgevende bevoegdheid inderdaad te versterken. Op dat punt is de tekst van Amsterdam evenwel dubbelzinnig genoeg om hem restrictief te kunnen interpreteren. Ik hoop dat men dat niet zal doen, maar toch blijven wij waakzaam.
<P>
Als wij met de voorgestelde institutionele hervorming in haar geheel instemmen, zouden wij het aanzien van onze instelling echter beslist niet versterken. Wij zeggen al maanden dat wij sterkere instellingen willen, al was het maar om de toekomstige uitbreiding mogelijk te maken. Welnu, de onvolkomenheden zijn duidelijk. Wij staan nog ver van de afschaffing van de unanimiteitsregel. Vele aangelegenheden ontsnappen nog steeds aan de gekwalificeerde meerderheid, onder meer de sociale aangelegenheden, de fiscaliteit, binnenlandse zaken en justitie, die voortaan onder de bevoegdheid van de Gemeenschap vallen. Zelfs voor de vaststelling van de rechtspositie van de Europese afgevaardigde zal in de Raad eenparigheid vereist zijn.
<P>
De Europese Raad heeft ook het probleem van de weging van de stemmen en dat van het aantal leden van de Commissie niet opgelost. Hij heeft ook de rechtspersoonlijkheid van de Unie niet erkend. De Europese Raad heeft een zeer onduidelijke procedure voor de herziening van de Verdragen voor de volgende uitbreidingen aangekondigd. Op al die en andere punten gingen de teksten die wij de jongste twee jaar hebben aangenomen veel verder dan de tekst die nu het Verdrag van Amsterdam zal worden.
<P>
Daarom willen wij dat met het oog op een doeltreffende en eerlijke voorbereiding van de toekomstige uitbreiding zo vlug mogelijk een nieuwe Intergouvernementele Conferentie bijeenkomt of in elk geval dat de Verdragen opnieuw worden herzien. Als de staatshoofden en regeringsleiders slechts met kleine stapjes kunnen vorderen, laten wij hen dan de gelegenheid geven die kleine stapjes te doen. Uiteindelijk zullen zij dan misschien tot een bevredigend resultaat komen.
<P>

<SPEAKER ID=16 NAME="Van der Waal">
Mijnheer de Voorzitter, onder bijzonder moeilijke omstandigheden is het Nederlands voorzitterschap erin geslaagd op de Top van Amsterdam de IGC-onderhandelingen af te sluiten. Daarvoor alle lof.
<P>
Over de inhoud van het Verdrag ben ik minder enthousiast. Ik zie ervan af om op de afzonderlijke bepalingen commentaar te leveren. Zou ik dat doen, dan zou het aantal minnen het aantal plussen royaal overtreffen. Maar daarbij wil ik wel opmerken dat ik veel waardering heb voor de uitwerking van het subsidiariteitsbeginsel en de rol van de nationale parlementen in twee afzonderlijke protocollen bij het Verdrag. Ik zie daarin een erkenning van het belang van de nationale staten voor een goed functioneren van de Unie en van een besluitvorming zo dicht mogelijk bij de burgers.
<P>
Of de opstellers van het Verdrag die gedachte ook zijn toegedaan, waag ik te betwijfelen. Want, en daar ligt de kern van mijn bezwaren, het Verdrag van Amsterdam bouwt nog steeds voort op de oude gedachte van een verenigd Europa. Het vormt, hoe klein de stappen ook zijn, een nieuwe stap naar verdere centralisatie. Daarmee wordt echter voorbijgegaan aan het feit dat de kaart van Europa sinds de val van de Berlijnse muur fundamenteel is gewijzigd.
<P>
Het lijkt logisch de Europese instellingen te versterken om te voorkomen dat de Unie als gevolg van de uitbreiding zijn slagvaardigheid zal verliezen. Maar voor een Unie met in de toekomst wellicht 24 staten is het niet mogelijk voort te bouwen op een model dat oorspronkelijk voor zes lidstaten is ontworpen. Een uitbreiding naar twee of drie lidstaten is op basis van Amsterdam nog mogelijk, maar voor een effectieve samenwerking tussen 24 landen is een andere architectuur van de Europese Unie vereist. Daarvoor dienen de huidige vorm en inhoud van de Unie alsmede de rol van het Europees Parlement fundamenteel ter discussie te worden gesteld.
<P>
De IGC vormde een uitgelezen kans voor het Nederlands voorzitterschap om deze discussie aan te zwengelen. Die mogelijkheid is niet benut. Integendeel, de gedachte achter het Verdrag is om vergroting van democratie en bestuurskracht te bereiken door grotere concentratie van bevoegdheden op Europees niveau.
<P>
Een werkgelegenheidsparagraaf is toegevoegd, het sociale protocol is opgenomen, het asiel-, visum- en immigratiebeleid zal op termijn worden gecommunautariseerd, de besluitvorming bij meerderheid is uitgebreid, evenals de bevoegdheden van het Europees Parlement.
<P>
Mijns inziens leidt deze centralisatie op de langere termijn tot een resultaat dat tegengesteld is aan wat wordt beoogd, namelijk belemmering van de uitbreiding, minder bestuurskracht en minder democratie. In de huidige Unie met 15 lidstaten vertoont de samenwerking en naleving van Europese regelgeving al ernstige gebreken. Hoe zal dit zijn in een uitgebreide Unie met een nog grotere diversiteit aan culturen, rechtsstelsels, politieke tradities en welvaartniveaus? En zullen de landen die pas hun soevereiniteit verworven hebben, bereid zijn deze voor een belangrijk deel weer uit te leveren aan Brussel? In Amsterdam bleek de integratie reeds op grenzen te stuiten.
<P>
Een andere belangrijke vraag is, of de burgers zich kunnen herkennen in een Europese Unie, waarin de besluitvorming op grote afstand plaatsvindt. Kunnen zij zich nog democratisch vertegenwoordigd voelen door een Parlement dat tot maximaal 700 leden mag uitgroeien, met 24 nationaliteiten en vele talen, waarin bovendien de nationale politieke verscheidenheid nauwelijks meer kan doordringen. Er wordt al te gemakkelijk van uitgegaan dat we het kwaad in de wereld kunnen overwinnen en een betere samenleving kunnen bouwen met een ver uitgebouwde institutionele structuur.
<P>
Samenvattend, uitbreiding van de Unie verdient hoge prioriteit als een politieke noodzaak en een morele plicht. Ter voorbereiding daarop had naar mijn mening in het Verdrag van Amsterdam een begin gemaakt moeten worden met de omvorming van de Unie tot een meer decentraal opgezet samenwerkingsverband met een beperkter aantal taken en een lager ambitieniveau.
<P>
President De Gaulle heeft eens gezegd dat men moeilijk van 6 gekookte eieren een omelet kan bakken, laat staan van 15 of straks 24. Voorwaarde voor de stabiliteit van een uitgebreide Unie is dan ook niet een sterk centraal bestuur, maar het bestaan van goed functionerende parlementaire democratieën binnen zelfstandig blijvende lidstaten. Ik hoop dat, voordat de Unie wordt uitgebreid alsnog een fundamentele discussie over de toekomstige structuur van Europa zal plaatsvinden.

<SPEAKER ID=17 NAME="De Voorzitter">
Overeenkomstig artikel 37 van het Reglement heb ik acht ontwerpresoluties ontvangen om het huidige debat af te sluiten.
<P>
De stemming vindt te 12.00 uur plaats.
<P>
Het woord is aan de heer Hänsch.

<SPEAKER ID=18 LANGUAGE="DE" NAME="Hänsch">
Mijnheer de Voorzitter, het Verdrag van Amsterdam is geen topprestatie en er is dus geen reden tot juichen. Het Verdrag verdient echter evenmin de afwijzing, de hatelijkheden en de verachting waarmee het in vele commentaren wordt overladen. Het zal beter blijken te zijn dan de reputatie die het vandaag heeft. Het klopt weliswaar dat vergeleken bij de reusachtige problemen waar Europa voor staat, de staatshoofden en regeringsleiders zich allemaal van een heel kleine kant hebben laten zien. Mijnheer de voorzitter van de Raad, dat geldt om overduidelijke redenen echt niet voor u!
<P>
Het nieuwe Verdrag is een ratjetoe gebleven zoals het oude. Van vereenvoudiging en duidelijkheid geen spoor! Maar wat meer is, het Verdrag maakt de Europese Unie nog niet klaar voor uitbreiding. Vóór de eerste toetreding is er een verdere hervorming van de instellingen nodig.
<P>
Daarbij is het belangrijker dat het terrein voor meerderheidsbeslissingen in de Raad wordt uitgebreid dan dat het aantal commissarissen wordt ingekrompen. Vergeleken bij wat er nodig is in de Unie, is het Verdrag ontoereikend. Maar vergeleken bij het huidige Verdrag van Maastricht is het nieuwe Verdrag een aanzienlijke vooruitgang. Het Parlement gaat er heel wat op vooruit. Wij zijn medewetgever, en wel op voet van gelijkheid. Natuurlijk zijn er leemten, maar die kunnen worden aangevuld. Als iemand twee jaar geleden had voorspeld dat het zou lukken de hele samenwerkingsprocedure te vervangen door de medebeslissingsprocedure, dan had men hem voor gek versleten!
<P>
Onze strategie om ons op de medebeslissing te concentreren, is een succes geweest! Onze beide vertegenwoordigers Elmar Brok en Elisabeth Guigou, die toch een jaar in moeilijke omstandigheden aan de uitwerking van het Verdrag hebben meegewerkt, zijn succesvol geweest. Ik zou hun uitdrukkelijk mijn dank willen betuigen voor het uitstekende werk dat zij hebben verricht!
<P>
(Applaus) Ik hoor nu dat er pogingen worden ondernomen om achteraf nog aan het Verdrag te knoeien, omdat in enkele gevallen het recht op medebeslissing niet stelselmatig werd gebruikt, dat er pogingen worden ondernomen om het recht op medebeslissing in de gevallen waarin de Raad met eenparigheid van stemmen moet besluiten, terug te nemen. Ik kan daar alleen maar tegen waarschuwen! Het Europees Parlement heeft zich niet akkoord verklaard met latere wijzigingen in het aangenomen Verdrag van Amsterdam!
<P>
(Applaus) Er zijn vorderingen gemaakt. Ja, ook ik had een beter Verdrag gewenst, maar een beter Verdrag dient tot niets zolang de wil ontbreekt om het ook uit te voeren en te implementeren. Er is een duidelijke achteruitgang op het gebied van de totstandbrenging van het vrije verkeer, omdat het Verdrag voor de komende vijf jaar unanieme besluiten eist. Hoewel de mogelijkheid om bij meerderheid te besluiten tien jaar lang heeft bestaan, hebben de regeringen er in het verleden geen gebruik van gemaakt! Onze kritiek op de bepalingen betreffende het gemeenschappelijk buitenlands en veiligheidsbeleid luidt dat ze volslagen ontoereikend zijn. Toch kan men er iets mee aanvangen, als de politieke wil er maar is. Als u bijvoorbeeld wilt dat SFOR in Joegoslavië een nieuwe opdracht en een verlenging van zijn mandaat krijgt, dan kunt u daartoe besluiten, ongeacht hoe de bepalingen betreffende het nieuwe buitenlands en veiligheidsbeleid eruitzien.
<P>
Een hoofdstuk over werkgelegenheid is nog bijlange geen werkgelegenheidsbeleid. Zolang de regeringen niet doen wat ze zelf hebben besloten, namelijk het Witboek-Delors en het werkgelegenheidspact van Santer in politieke acties omzetten, kunt u zoveel werkgelegenheidshoofdstukken in het Verdrag opnemen als u wilt. Overigens, het Verdrag implementeren, dat geldt ook voor het Europees Parlement. Wij moeten onze werkwijze veranderen als wij de nieuwe rechten die wij willen hebben, ook werkelijk doeltreffend willen gebruiken.
<P>
(Applaus) Wij hebben dit Verdrag van Amsterdam dus nodig, wij zullen er niet bij blijven stilstaan, maar, mijnheer de voorzitter van de Raad, de methode die wij tot dusver hebben gebruikt om Verdragen te wijzigen doet het gewoon niet meer. Als u op die manier voortgaat, zult u alsmaar minder tot stand brengen, tot u voor het niets zult staan. De Unie zal sneller dan u denkt tot verdere hervormingen worden verplicht. Wij, in het Europees Parlement, zullen ervoor zorgen dat daarbij het toekomstbeeld van een handelingsbekwaam, rechtvaardig, democratisch, verenigd Europa dat werk creëert en voor vrede zorgt niet verloren gaat!
<P>
(Applaus)
<SPEAKER ID=19 NAME="Maij-Weggen">
Voorzitter, beste collega's, allereerst, ook van onze kant, een hartelijk welkom aan premier Kok hier in dit Huis van het Europees Parlement in Brussel. Misschien hebt u gezien dat er hier een enorm complex wordt gebouwd om onze huisvesting in Brussel ook in de toekomst na de uitbreiding veilig te stellen. Tegen die achtergrond is het besluit van de Raad om ons twaalf keer per jaar in Straatsburg te laten vergaderen hier wel met gemengde gevoelens ontvangen. Waarom vindt de Raad het nodig om daar voor ons een besluit te nemen? Is dat niet iets wat je beter aan het Parlement zelf kunt overlaten?
<P>
In dit debat over de resultaten van de top van Amsterdam heerst het beeld van gemengde gevoelens. Gemengd, omdat we positief zijn over datgene wat toch is bereikt, maar omdat we toch ook kritiek moeten hebben op datgene wat half of helemaal niet werd bereikt. Positief zijn we over de wijze waarop de positie van de burgers in de Verdragen is versterkt. Het non-discriminatie-artikel is bijna letterlijk overgenomen uit de resolutie van maart 1996 van dit Europees Parlement en het is een goede drempel tegen racistische en negatieve krachten in de samenleving. Ook positief zijn we over de verbeterde artikelen inzake de gelijke behandeling van mannen en vrouwen. Maar in dit kader betreuren we het wel dat de directe werking ontbreekt. We zullen de Commissie aansporen snel met richtlijnen te komen zodat de nieuwe artikelen echt handen en voeten krijgen om echt iets voor de burgers in de samenleving te gaan betekenen.
<P>
Positief zijn we ook over de stappen die zijn genomen op het gebied van openheid en het democratisch karakter van de Unie. Wat de nieuwe artikelen over openbaarheid betreft, ook hier hebben we uitvoeringsrichtlijnen nodig om de artikelen inhoud te geven. Maar een Europese wet openbaarheid van bestuur zou heilzaam kunnen werken in de Brusselse bureaucratie en een deel van het leger van lobbyisten hier in Brussel kan misschien nuttiger werk zoeken wanneer ze niet meer voor veel geld die informatie voor de burgers moeten verschaffen die de burgers eigenlijk gewoon zelf moeten kunnen halen. Positief zijn we ook om de gedeeltelijke versterking van het democratisch gehalte van de Unie. Als ik het goed heb nagerekend uit de lijst van Elmar Brok, dan heeft het Europees Parlement straks mee het laatste woord over ongeveer 80 % van de Europese wetgeving en ik steun de opmerking van onze fractievoorzitter die zegt dat het Europees Parlement absoluut winnaar is hier in dit Verdrag.
<P>
Maar minder positief zijn we over het ontbreken van een resultaat bij de begrotingsbevoegdheid. Het is niet goed dat meer dan 50 miljard uitgegeven wordt en met name in de landbouwsfeer zonder enige parlementaire controle.
<P>
Jammergenoeg zijn er ook een aantal negatieve punten en die liggen vooral op het gebied van het beleid. Het Europees werkgelegenheidsbeleid krijgt nieuwe impulsen. Dat is een goede zaak. We steunen Jean-Claude Juncker in zijn werkgelegenheidsconferentie om daar ook echt iets van te maken. Zelfs op het gebied van milieubeleid zijn wat stappen vooruit gemaakt. Maar de pijn zit vooral in het dossier interne veiligheid, buitenlandse politiek en migranten- en vluchtelingenbeleid. Op alle drie terreinen is weinig vooruitgang geboekt, terwijl het daar toch gaat om beleid dat buitengewoon belangrijk is voor onze burgers. Dat de aanpak van de internationale criminaliteit en de grensoverschrijdende samenwerking op het gebied van justitie en politie voorlopig nog niet echt goed van de grond komt, is een ernstige zaak en het is eigenlijk onvoorstelbaar als we ons realiseren dat de mafia in de landen van Centraal- en Oost-Europa steeds meer toeslaat. Dat is een groot gevaar voor de uitbreiding en de rol van de Europese Unie. Ook in de sfeer van de buitenlandse politiek zullen we blijven steken in de besluiteloosheid. Dat is toch eigenlijk niet aanvaardbaar. Ik verwijt dit niet het Nederlands voorzitterschap. Met een heldere motie van de Nederlandse Tweede Kamer in de rug is men met constructieve voorstellen gekomen, maar ik moet het verwijt wel neerleggen bij een deel van de eerste ministers die hier niet vooruit wilden gaan. Ook wat het asiel- en vluchtelingenbeleid betreft hebben we de burgers eigenlijk een beetje in de steek gelaten omdat die vragen om beter beleid en om meer coördinatie en om meer afstelling. Dat is eigenlijk niet echt goed gelukt.
<P>
Ik kom tot een afsluiting. De uitbreiding is tè belangrijk om die te laten stagneren omwille van de onwil rond de IGC. En toch zou ook ik willen aanbevelen om over drie à vier jaar het dossier over de interne veiligheid, het dossier over de buitenlandse politiek, over het vluchtelingen- en asielbeleid en de stemmenweging en de besluitvorming nog eens aan te pakken om het huiswerk vóór de toetreding af te maken. Misschien lukt het wel in het zicht van de uitbreiding. Tenslotte heeft de Unie onder grote druk vaak haar beste prestaties geleverd.
<P>
Ten slotte nog iets over het voorzitterschap als geheel. Het ongelukkige optreden in het begin van sommige Nederlandse bewindslieden, mevrouw Sorgdrager, de heer Zalm, is goed gemaakt door goed werk van andere ministers: de heer Van Mierlo, op het gebied van mensenrechten onze waardering, mevrouw De Boer, goede prestaties bij het CO2-beleid, de heer Melkert, een forse inzet op werkgelegenheidsgebied en de heer Pronk die in de richting van Afrika geprobeerd heeft zijn schouders eronder te zetten. De waardering hier van onze Nederlandse premier is onomstreden. Er zitten onder de huidige eerste ministers niet zo veel echte Europeanen. Onze fractievoorzitter heeft gelijk dat het algemeen Europees belang het vaak af moet leggen tegen kleinzielige nationalistische belangen. U hoort bij de echte Europeanen en u bent schaars in die rij. Ik gun u nog een goede lange tijd, mijnheer de eerste minister, en ik hoop dat u nog vaak uw schouders kunt zetten onder de vooruitgang van de Europese samenwerking.

<SPEAKER ID=20 LANGUAGE="IT" NAME="Azzolini">
Mevrouw de Voorzitter, dames en heren, het ontwerpverdrag van Amsterdam is het resultaat van bijna vijftien maanden werk van de Intergouvernementele Conferentie. In die vijftien maanden zijn de voorstellen van alle instellingen en andere bij de herziening van het Verdrag betrokken partijen besproken. De niet altijd gemakkelijke onderhandelingen hebben geleid tot het door de lidstaten thans aanvaarde compromis van dit ontwerpverdrag.
<P>
Van deze hervorming werd heel wat verwacht. Op tal van punten is vooruitgang geboekt, maar op vele andere is het resultaat teleurstellend. Men heeft hier gezegd dat de Europese Akte de interne markt vorm heeft gegeven, dat het Verdrag van Maastricht het kader voor de Economische en Monetaire Unie heeft gecreëerd en dat het toekomstige Verdrag van Amsterdam het sociale hoofdstuk tot prioriteit van Europa zal maken en een evenwicht tot stand zal brengen tussen de macro-economische factoren en het werkgelegenheidsbeleid van de lidstaten.
<P>
Wij juichen die positieve impuls toe. Wij verheugen ons ook over de geboekte vooruitgang op de weg naar een hechtere integratie, onder meer over het compromis over het Pact inzake begrotingsstabiliteit, de invoeging van het sociaal protocol in het Verdrag, het nieuwe hoofdstuk over de werkgelegenheid, de versterking van het communautair beleid op het gebied van milieu, gezondheid en consumentenbescherming, de integratie van het acquis van Schengen in het Verdrag, de vooruitgang met betrekking tot Europol, de oprichting van een cel voor programmering en vroege waarschuwing in het kader van het GBVB en de uitbreiding en vereenvoudiging van de medebeslissingsprocedure.
<P>
Deze lijst is nog niet volledig, maar ik moet het nu jammer genoeg over de pijnpunten hebben. Wij menen immers dat op institutioneel gebied nog onvoldoende vooruitgang is geboekt. Een aantal prioritaire kwesties had men volgens ons voor de aangekondigde uitbreiding moeten regelen om de toetredingsprocedures te vereenvoudigen en te voorkomen dat de belangrijke toetredingsonderhandelingen worden bezwaard door het feit dat de institutionele vraagstukken nog niet zijn opgelost. Ik denk daarbij aan het uitblijven van een beslissing over de nieuwe weging van de stemming in de Raad en het daarmee verband houdende politieke probleem van de samenstelling en werking van de Commissie. Bovendien ondermijnt de geringe vooruitgang die men inzake de uitbreiding van de meerderheidsstemming in de Raad heeft geboekt het integratieproces van de Unie en vormt ze een ernstige bedreiging voor de besluitvaardigheid van de Europese Unie zelf.
<P>
Wij zouden ook het huidig systeem voor de herziening van de Verdrag onverwijld moeten herzien. Dat systeem zou van het strakke intergouvernementele keurslijf moeten worden verlost om het democratisch tekort te kunnen verminderen en de burgers via hun gekozen afgevaardigden rechtstreekser aan de Europese eenwording te kunnen laten deelnemen.
<P>
Zoals wij zien, is de weg nog lang. Wij zijn echter optimistisch en zullen in de komende maanden een eerste balans opmaken wanneer na de inovereenstemmingbrenging en juridische afwerking van de teksten het Verdrag zal worden ondertekend en het Parlement zich definitief over de inhoud ervan zal uitspreken.
<P>
Voor het welzijn van de Europese Unie en haar huidige en toekomstige lidstaten en volkeren hopen wij dat wij in die periode van vervolmaking en bezinning en in afwachting van een volgende, succesrijkere Intergouvernementele Conferentie, tot een ruimere insemming met het Verdrag van de 21e eeuw zullen kunnen komen.

<SPEAKER ID=21 LANGUAGE="FR" NAME="Spaak">
Mevrouw de Voorzitter, de lidstaten noch het Europees Parlement hebben het evidente verband tussen een stoutmoedige hervorming van de instellingen en de start van de toetredingsonderhandelingen ooit betwist. Die voor de vijftien lidstaten onontbeerlijke hervorming moest er in het belang van de kandidaatlidstaten komen om de onderhandelingen op een steviger institutionele basis te kunnen voeren.
<P>
Wij stellen met grote teleurstelling vast dat men op institutioneel gebied heeft gefaald. Mijnheer de eerste minister, het zou dan ook realistischer zijn geweest te erkennen dat het verwachte resultaat niet is bereikt, te verklaren dat men daaraan iets zal doen door een nieuw tijdschema vast te stellen en dat, rekening houdend met die beperkingen, de toetredingsonderhandelingen mogen beginnen. De Europese afgevaardigden hebben de opdracht de inhoud van het Verdrag te beoordelen, daarover hun advies te geven en hun houding ten aanzien van hun kiezers te verantwoorden. Wij hebben de plicht eisen te stellen. Hoe kunnen wij instemmen met een ontwerp waarin wij weinig of niets terugvinden van wat in een aantal door enkelen ondertekende en door een ruime meerderheid van het Europees Parlement aangenomen resoluties als essentieel werd beschouwd?
<P>
Van haar kant moet de Commissie het hogere belang van de Unie verdedigen. De heer Oreja heeft voor de Commissie institutionele zaken in die zin een moedige en vastberaden uiteenzetting gehouden. Mijnheer Santer, zijn het de leden van het Parlement die voor het gezag van de Commissie moeten opkomen, meer bepaald met betrekking tot de zichtbaarheid van het gemeenschappelijk buitenlands en veiligheidsbeleid? Die verantwoordelijkheid van de Commissie impliceert een strakke houding, een onafhankelijk oordeel en een strikte evaluatieplicht. Wij hopen dat de Commissie in haar verslag van medio juni zal laten zien wat ze kan.
<P>
Het belangrijkste is misschien nog dat met deze conferentie ook de intergouvernementele methode heeft gefaald. Wij moeten de machine nu opnieuw op gang brengen. Het heeft de Europeanen nooit aan verbeeldingskracht of moed ontbroken. Mijnheer de eerste minister, die wil moet ons drijven. Ik ben ervan overtuigd dat u morgen tot de besten zult behoren.

<SPEAKER ID=22 LANGUAGE="FR" NAME="Elmalan">
Mevrouw de Voorzitter, de agenda van de Europese Raad van Amsterdam is overhoop gehaald door het feit dat de Franse regering, onder druk van de sociale organisaties, plots ook het vraagstuk van de werkgelegenheid wilde behandelen. De aanneming van het pact lijkt mij een ernstige aangelegenheid, maar in elk geval is het debat over de werkgelegenheid nu geopend. Dat is een belangrijk resultaat en de vrucht van de vele inspanningen om de mensen de jongste tijd in Europa, onder meer in Vilvoorde, te mobiliseren en van het politieke debat dat in Frankrijk en elders is geopend.
<P>
De Franse leden van mijn fractie bevestigen nogmaals dat zij zich tegen het stabiliteitspact verzetten omdat dat het budgettair beleid in een keurslijf dwingt door soberheidscriteria en sancties op te leggen om aan de eisen van financiële markten te voldoen. Het stabiliteitspact is een kaakslag voor de soevereiniteit van de Europese volkeren en staat een duurzame oplossing van het werkloosheidsprobleem in de weg.
<P>
De in Amsterdam aangenomen resolutie over werkgelegenheid en groei opent enkele nader te verkennen mogelijkheden om werkgelegenheid te creëren, maar draagt het duidelijke stempel van de Europese Raad van Essen doordat het de klemtoon op het concurrentievermogen, de flexibiliteit en de verlaging van de arbeidskosten legt.
<P>
De buitengewone Europese Raad over de werkgelegenheid in de herfst zal de Europese volkeren de gelegenheid bieden hun door de sociale beweging in Europa geformuleerde eisen naar voren te brengen. Wij zullen ons inspannen om mee te werken aan de voortzetting en intensivering van de sociale mobilisatie van de burgers met het oog op een heroriëntering van de Europese integratie om van de sociale vooruitgang en de werkgelegenheid de motor van een nieuwe economische ontwikkeling in Europa te maken.

<SPEAKER ID=23 NAME="Van Dijk">
Voorzitter, we staan op de drempel van de 21ste eeuw maar de democratie in Europa lijkt wel 19eeeuws. Als we de non-papers hebben gezien en de Verdragsteksten van het afgelopen half jaar, dan hebben wij gezien dat de IGC langs gapende democratische afgronden heeft gedwaald en dat we daar niet in gestort zijn, heeft ironisch genoeg niet te maken met het besef van regeringsleiders dat de Europese integratie democratischer moet maar met de fictie van de nationale soevereiniteit. Natuurlijk zijn er stappen voorwaarts gezet in het Verdrag van Amsterdam, maar tekenend is, ik ga die allemaal niet opnoemen want dat is door iederaan al gedaan - hete hangijzer op milieugebied, de milieugarantie. De lidstaten die het milieu zijn toegedaan hebben moeten vechten om in eigen land te mogen doen wat Europa nalaat. Bij de werkgelegenheid moet het in werkelijkheid gaan om de vraag of Europa instrumenten krijgt om de belastingen te verschuiven van arbeid naar milieuverbruik en kapitaal en om de arbeid beter te verdelen. Zo'n werkgelegenheidsoffensief is geen stap dichterbij gebracht. Dit Verdrag schept geen banen, maar valse verwachtingen.
<P>
Het strikt vasthouden aan het tijdschema van de EMU tegen beter weten in, steekt schril af tegen de achteloosheid waarmee in Amsterdam de uitbreiding van de Unie op de lange baan is geschoven. De komende onderhandelingen worden slecht-nieuwsgesprekken. West-Europa is nog te druk met zichzelf bezig, dat zal de boodschap zijn. Een grotere Unie vergt een grotere meetlat en langs die meetlat is dit Verdrag ondermaats.
<P>
Verontrustend is dat de communautarisering van migratie en asielbeleid niet gepaard gaat met de invoering van normale democratische checks en balances . Nationale parlementen worden geacht er zich niet meer mee te bemoeien en het Europees Parlement krijgt adviesrecht.
<P>
Nog illustratiever is natuurlijk dat de Europese regeringsleiders besloten hebben dat wij in Brussel, Luxemburg en Straatsburg gevestigd zijn en dat we twaalf keer per jaar in Straatsburg moeten vergaderen. Als dit Parlement dat accepteert, dan is dit Parlement natuurlijk geen knip voor zijn neus waard.

<SPEAKER ID=24 LANGUAGE="DE" NAME="Hager">
Mevrouw de Voorzitter, mijn voorlopige persoonlijke conclusie na Amsterdam is dat de barrières die tegen integratie bestaan hun werk hebben gedaan. De gemeenschappelijke Europese noemer is nog kleiner gebleken dan al in Maastricht werd vermoed. Volgens mij had men rekening moeten houden met het feit dat integratie alleen maar een geleidelijk proces kan zijn, dat communautarisering niet bij decreet kan worden opgelegd, maar slechts stapsgewijs op basis van een gemeenschappelijk politieke wil kan worden bereikt.
<P>
Men zal er ook kennis van moeten nemen dat bepaalde domeinen zich daar absoluut niet of nog niet voor lenen. Alleen als men dat alles inziet en de lidstaten een nationale speelruimte laat, zal een verdere ontwikkeling mogelijk zijn. Ook de hoop om het Verdrag via interpretatie nog te verbeteren, waaraan in de Commissie institutionele zaken uiting is gegeven, lijkt mij uiterst ijdel. Volgens mij kan ontbrekende politieke overeenstemming niet worden vervangen door spitsvondige interpretaties, omdat hierdoor bij de burgers opnieuw het onbehagen zou worden gewekt dat door deze herziening van het Verdrag juist moest worden weggewerkt.

<SPEAKER ID=25 NAME="d'Ancona">
Mevrouw de Voorzitter, als we ons de problemen herinneren die zich voor en tijdens de top van Amsterdam voordeden, dan kun je zonder meer vaststellen dat het Nederlands voorzitterschap een knappe prestatie heeft geleverd, met name waar het is gelukt om vijftien handtekeningen onder het Verdrag van Amsterdam te krijgen. Daarvoor lof en waardering voor het behendig voorzitterschap.
<P>
Maar in de paar minuten die mij hier ter beschikking staan, kan ik die lofzang niet zo lang laten voortduren. Het hoort immers bij de rol van een parlementariër om nuchter te beoordelen of de uitkomsten van de IGC in de richting komen van onze eigen ideeën en doelstellingen van destijds. Voor een aantal onderwerpen is dat inderdaad het geval, daar gaan we stapje voor stapje in de goede richting. Maar dat geldt helaas niet voor juist die onderwerpen die de uitbreiding mogelijk moeten maken. Daar heb je een vergrootglas nodig om vooruitgang te kunnen waarnemen. Dat heb je ook nodig voor de zo noodzakelijke wijziging op het terrein van de samenwerking van justitie en binnenlandse zaken. Daar zijn belangrijke beslissingen vooruit geschoven. Wat bijvoorbeeld te denken van de nieuwe titel waaronder vrij verkeer, asiel en migratie zullen worden ondergebracht. Wat te denken van vrij verkeer dat aan zoveel voorwaarden is verbonden dat het die naam niet meer verdient? We zullen ook moeten afwachten of de uiteindelijke meerderheidsbesluitvorming tot stand komt, afwachten of dat gepaard gaat met codecisie van het Parlement. Zeker weten we al dat het uitgangspunt van het Parlement normale competenties voor het Hof van Justitie niet is gehaald.
<P>
Verbreding kan niet zonder verdieping. Vandaar de betreffende paragraaf in onze resolutie. Opnieuw aan de onderhandelingstafel. Degenen die er na zo hard werken net van zijn opgestaan, moeten ervan gruwelen. Maar het zal onvermijdelijk zijn het hervormingsproces over korte tijd voort te zetten.

<SPEAKER ID=26 LANGUAGE="DE" NAME="Brok">
Mevrouw de Voorzitter, mijnheer de voorzitter van de Raad, dames en heren, om te beginnen zou ik u, mijnheer de voorzitter van de Raad, mijnheer de minister van Buitenlandse Zaken Van Mierlo, mijnheer Patijn en uw hele team willen danken voor de waarlijk coöperatieve houding die Elisabeth Guigou en mij in de afgelopen maanden te beurt is gevallen. Ik ben er tevens van overtuigd dat wij in de komende dagen en weken nog bij vele praktische dingen dezelfde ervaring zullen opdoen.
<P>
Ik geloof dat wij bij de beoordeling van deze tekst vaak het gezegde indachtig moeten zijn dat het betere de vijand van het goede is. Wij moeten immers vaststellen dat dit, vergeleken bij de verwachtingen die wij van de toekomstige Europese grondwet hebben, natuurlijk geen grandioze vooruitgang is. Anderzijds - ik ben in 1980 lid van het Europees Parlement geworden - moeten wij ook vaststellen dat de drie Intergouvernementele Conferenties van 1985, 1991 en 1997 een dramatische, positieve verandering van de Europese Unie hebben bewerkstelligd en dat er van 1985 tot 1997 voor de ontwikkeling van de Europese Unie meer is gedaan dan van 1958 tot 1985. Ik vind dat men ook dat eens moet beseffen als men zich de uitgangspositie voor ogen houdt. Ik vind dat we ook een beetje fair moeten zijn.
<P>
Dit Verdrag zorgt voor sociaal evenwicht. De Europese Akte was het verdrag van de interne markt. Het Verdrag van Maastricht was het verdrag van de monetaire unie. Dit Verdrag heeft nu een sociaal hoofdstuk gekregen, men heeft er het sociale handvest van 1961 en 1989 en een werkgelegenheidshoofdstuk in opgenomen, men heeft het Hof van Justitie versterkt, men heeft er een reeks bijkomende burgerrechten in opgenomen. Hierdoor wordt het Verdrag evenwichtiger, misschien nog niet evenwichtig genoeg, maar dit is in alle geval iets waar wij kennis van moeten nemen.
<P>
Ik ben van mening dat het beter is de onderdelen justitie en binnenlands beleid in de eerste pijler te communautariseren en nog een tijdje met eenparigheid te werken, dan ze in een derde pijler te laten om nu al bij meerderheid te kunnen besluiten. Waarom? Omdat de overbrenging naar de communautaire structuur betekent dat de staatshoofden en regeringsleiders hebben ingezien dat niet de intergouvernementele aanpak, maar wel de klassieke integratieve aanpak à la Monnet de juiste is. De meerderheidsbesluiten zullen we dan later wel erdoor kunnen krijgen. Dat is de strategische beslissing die wij ons voor ogen moesten stellen en die wij in het verleden hebben besproken.
<P>
Op het gebied van het buitenlands en veiligheidsbeleid is het ook precies dankzij het werk van het Parlement gelukt dat op het gebied van planning en analyse, alsook bij andere zaken, de Commissie er voortaan bij is en de regeringen en de Raad niet meer alleen beslissen. Dit zag er enkele maanden geleden toch nog heel anders uit! Dat is toch een belangrijk begin om ook dit onderdeel stapsgewijs naar het communautaire terrein over te brengen. Dat de Petersberg-taken erbij zijn betrokken, dat de Europese Unie nu een bakenfunctie ten aanzien van de WEU heeft, dat de Unie nu ook wat de tweede en de derde pijler betreft bevoegd is om verdragen met derde landen te sluiten, dit zijn toch stuk voor stuk opmerkenswaardige dingen, waarvan volgens mij kennis moet worden genomen!
<P>
Wat flexibiliteit, Schengen enzovoort betreft betekent dit dat de terreinen die zich volgens het normale Verdrag in de eerste pijler bevinden, ook op dit gebied volgens de methoden van de eerste pijler werden vastgesteld. Zo werd er geen pijler 3 A en 3 B of iets dergelijks in het leven geroepen. Ook dat mag niet uit het oog worden verloren.
<P>
Wij moeten echter ook zien dat dit Verdrag een heel belangrijke tekortkoming vertoont, namelijk dat we te weinig meerderheidsbesluiten hebben om op die manier handelingsbekwaam te worden. De staatshoofden en regeringsleiders hebben dit eigenlijk toegegeven, toen zij zeiden dat er nog vóór de toetreding van de zestiende lidstaat een nieuwe intergouvernementele conferentie moet komen. Uit deze toegeving kunnen naar mijn mening nog andere consequenties worden getrokken. Zo zou ik mij bijvoorbeeld kunnen voorstellen dat het in de Raad te nemen besluit om justitie en binnenlands beleid na vijf jaar onder de meerderheidsbesluiten en de medebeslissing te laten vallen, wordt gewijzigd en dat de termijn wordt ingekort, bijvoorbeeld tot vóór de eerste uitbreidingsronde. Dan zou er geen intergouvernementele conferentie nodig zijn om op dit gebied toch aanzienlijke vorderingen te maken. Dit idee kan misschien in de discussies van de Raad worden betrokken.
<P>
Het Europees Parlement is momenteel normaliter medebeslisser in de wetgeving. De voorzitter van de Commissie kan alleen maar met de zegen van het Europees Parlement in zijn ambt worden geïnstalleerd. De Commissie in haar geheel heeft de investituur van het Europees Parlement nodig. Er kan geen begroting worden vastgesteld als het Europees Parlement het daar niet mee eens is. Uitbreidings- en associatieverdragen en vele andere verdragen met derde landen kunnen niet zonder de instemming van het Europees Parlement worden gesloten.
<P>
Wij moeten kritiek uiten, wij moeten in de toekomst nog veel extra eruit halen, wij moeten duidelijk maken dat intergouvernementele conferenties misschien niet meer de geschikte methode zijn. Wij moeten duidelijk maken dat wij uiteindelijk tot een grondwetgevende vergadering met de nationale regeringen, het Europees Parlement en de nationale parlementen moeten komen, om aldus de bureaucratische weerstand te overwinnen. Maar wij mogen niet meer zeggen dat dit Europees Parlement geen invloed heeft! Er wachten ons in 1999 verkiezingen. Wij moeten dan eerlijk tegen de burgers zeggen dat het Europees Parlement een factor van de Europese politiek is en dat er in Europa nog maar weinig zonder de instemming van het Europees Parlement kan gebeuren! Alleen op die manier kunnen wij de burgers ertoe brengen in groten getale aan de verkiezingen deel te nemen en alleen dan zullen wij daaruit ook de kracht kunnen putten om de Raad in de volgende ronde nog meer af te dwingen. Ik verzoek u dan ook de resultaten voor het Parlement niet te kleineren, maar integendeel blijk te geven van zelfbewustzijn en met de instrumenten waarover wij beschikken vooruit te gaan!

<SPEAKER ID=27 NAME="Van Bladel">
Voorzitter, dit Parlement heeft twee jaar lang met zichzelf overlegd en dat heeft een ambitieuze lijst van wensen tot gevolg gehad die bij lange na niet zijn ingevuld. Is Europa nu verloren? Allerminst. Op het nippertje is de invoering van de Economische en Monetaire Unie een feit geworden, een ogenschijnlijk technisch-economische maatregel die wel degelijk op de langere termijn tot een gevoel van politieke saamhorigheid kan leiden. Zorgelijk blijft het dat op de route naar uitbreiding het obstakel van de structuur van de eigen instellingen is blijven liggen. Ik betreur het dan ook zeer dat zelfs de Benelux niet de edelmoedigheid heeft gehad een wisselcommissaris voor de Benelux voor te stellen. Ook de blijvende beslotenheid van de Raad is het verkeerde signaal naar de jonge democratieën in Oost-Europa. Dit blijft een democratisch deficiet. Jammer dat het aantal leden van dit Parlement gaat oplopen tot 700, absoluut onwerkbaar! Waarom hebben wij niet de eerlijkheid het mes in eigen vlees te zetten en te zeggen 4 à 500 leden is het maximum. Voelt de Europese burger zich nu veiliger? De voorzitter van de Raad kondigde een pakket van maatregelen aan, maar helaas praktiseert hijzelf in de praktijk het tegendeel. Het arrestatiebevel voor de internationale drugshandelaar Bouterse blijft uit, terwijl de openbare aanklager op een non-incident wordt geschorst. Toetsing van de nieuwe wetsregels in Brussel is achterwege gebleven. Dronken chauffeurs gaan nu vrij uit, dat bevordert de veiligheid van de burgers allerminst. Ik heb begrepen dat de voorzitter van de juridische commissie van dit Parlement, de heer De Clercq op die basis de minister van Justitie vraagt hier uitleg te komen geven. Amsterdam is geen succes geworden, gemeten aan de ambities, maar de Europese leiders die de directe reflectie zijn van de kiezers van de vijftien lidstaten hebben anders beslist. Dat is de momentopname van Europa aan het einde van de 20ste eeuw. Het Nederlands voorzitterschap heeft naar vermogen gefunctioneerd en verdient alleen al een compliment opdat het als primus inter pares de vijftien lidstaten met uiteenlopende problemen bij elkaar heeft gehouden. Amsterdam is geen echec, een kleine stap vooruit. Straatsburg is en blijft meer dan dit bureaucratische Brussel het symbool van de vrede in Europa.

<SPEAKER ID=28 LANGUAGE="DE" NAME="Frischenschlager">
Mevrouw de Voorzitter, met alle respect voor de positieve aspecten van Amsterdam moeten wij ons toch op de niet bereikte doelstellingen van deze conferentie concentreren. Ten eerste, door het volledig uitblijven van institutionele hervormingen staan wij voor het volgende dilemma: ofwel verslechteren wij door de toelating van nieuwe leden nog maar eens de nu al zeer slechte besluitvormingsstructuren in de Europese Unie, ofwel stellen wij de uitbreiding uit. Beide mogelijkheden zijn onaanvaardbaar en daarom moeten wij met veel klem aandringen op een vervroeging van de institutionele hervormingen, een duidelijke inkorting van de daarvoor in Amsterdam geplande termijnen.
<P>
Ten tweede, de resultaten voor het gemeenschappelijk buitenlands en veiligheidsbeleid zijn ook meer dan bescheiden gebleven. Welke uitdagingen Europa op dat gebied wachten, is immers zopas weer duidelijk gebleken op de Top te Denver: de Verenigde Staten willen de rest van de wereld hun roofbouwmodel als voorbeeld stellen! Ik vind dat wij ons op dit dispuut met de VS moeten voorbereiden en dat de Intergouvernementele Conferentie van Amsterdam daar de passende institutionele maatregelen voor heeft genomen, zou ik ten sterkste willen betwijfelen!

<SPEAKER ID=29 LANGUAGE="EL" NAME="Papayannakis">
Raadsvoorzitter, hoewel de operatie om de gemeenschappelijke munt te redden in Amsterdam tot een goed eind werd gebracht, zijn de - weliswaar belangrijke - besluiten die de Europese Raad er heeft genomen, te fragmentarisch en onsamenhangend - zodat de top ons geen voldoening schenkt.
<P>
In Amsterdam werden de problemen van de Economische en Monetaire Unie en van de zogeheten economische regering niet opgelost en werden - ondanks de heel constructieve verklaringen over de aanpak van de werkloosheid - geen besluiten over een echt werkgelegenheidsbeleid en de sociale dimensie van de Unie genomen. Ik vraag me trouwens af welke voorstellen men in het najaar voor de begroting in petto houdt. Ik veronderstel namelijk dat het niet in het voornemen van de Raad ligt alle nieuwe beleidsvormen zonder bijkomende begrotingsmiddelen te verwezenlijken, want dat zou gek en ongeloofwaardig zijn. Amsterdam heeft evenmin een duidelijk perspectief geopend voor de politieke eenmaking, waarbij zij benadrukt dat de lidstaten alleen bereid zijn middelen en bevoegdheden over te dragen aan de Unie als politiek geheel en niet aan andere lidstaten.
<P>
Voorts heeft de Top van Amsterdam geen uitsluitsel gegeven over de volgende uitbreiding van de Unie, zodat een nieuwe Intergouvernementele Conferentie ervoor nodig is. Intussen moeten we hoe dan ook pogen de politieke geloofwaardigheid van de Unie te versterken. Zolang we de ellendige en ontoelaatbare "vredesacties" van sommige lidstaten in Somalia niet ernstig hebben veroordeeld, mogen echter geen verdere initiatieven in het kader van het gemeenschappelijk buitenlands en defensiebeleid worden ondernomen.

<SPEAKER ID=30 LANGUAGE="ES" NAME="Medina Ortega">
Mevrouw de Voorzitter, ik wil mijn betoog beginnen met het fungerend voorzitterschap van de Raad geluk te wensen met de grote klus die het geklaard heeft inzake een onderwerp dat moeilijk te verwezenlijken leek. Twee of drie weken geleden hield niemand het voor mogelijk dat in Amsterdam het ontwerpverdrag zou worden afgerond.
<P>
Ik denk dat er daardoor veel aspecten zijn behandeld, dat er een grote evolutie is geweest en een grote vooruitgang. Ik zou echter willen wijzen op een belangrijke tekortkoming vanuit juridisch oogpunt. Wij werken aan de opbouw van een communautair rechtsstelsel waarin de besluiten genomen worden in het belang van het algemeen, en niet ten gunste van een bepaald land of van een bepaalde groep mensen. Concreet gesproken geldt mijn grootste bezorgdheid de flexibiliteitsclausules. Flexibiliteit veronderstelt dat in het communautaire rechtsstelsel de beginselen worden ingevoerd die van toepassing zijn op de betrekkingen tussen landen in het internationaal recht.
<P>
En het gevaar bestaat dat de landen in Amsterdam het internationaal recht opnieuw uitgevonden hebben. Ik herinner er hier aan dat het internationaal recht 500 jaar geleden al uitgevonden werd door een andere Hollander - en niet de fungerend voorzitter van de Raad -, namelijk Hugo de Groot. En ik weet niet of we nu nog eens opnieuw moeten beginnen aan dit internationaal recht dat deze illustere Nederlander 500 jaar geleden al ontdekt heeft.
<P>
Wij zijn hier met iets anders bezig, namelijk met de oprichting van een supranationale eenheid en in dat opzicht denk ik dat er tekortkomingen zijn op het gebied van de Europese gerechtelijke ruimte.
<P>
Dit is iets waar de voorzitter van de Socialistische Fractie al eerder op wees, en ik vind dat wij verder gevorderd hadden moeten zijn inzake het totstandbrengen van een Europese gerechtelijke ruimte. Immers, door het erfgoed van Schengen op te nemen in de Europese Unie, kunnen wij in een situatie terechtkomen waar, door het feit dat er geen nationale grenzen zijn, iemand in een bepaald land een misdaad kan plegen en vervolgens naar een ander land kan gaan zonder dat er enige grenscontrole is. Dat wil zeggen dat het concreet gesproken in deze Gemeenschap geen enkele zin heeft om over politiek asiel te spreken, omdat de betrekkingen tussen de lidstaten geen betrekkingen zijn van internationaal recht, maar communautaire betrekkingen zijn. De clausules betreffende het politiek asielrecht kunnen zelfs een achteruitgang behelzen, aangezien ik het niet voor mogelijk houd dat een land dat lid is van de Europese Unie asiel kan verlenen aan iemand die in een ander land een misdaad heeft gepleegd, en ik zie niet in welke zin het heeft om het asielbeleid in te roepen in een Gemeenschap die bestuurd wordt door democratische landen.
<P>
In een Gemeenschap die bestuurd wordt door democratische landen, heeft een asielbeleid totaal geen zin. Als een land niet aan de democratische vereisten voldoet, dan zou zo'n land geen lid mogen zijn van de Gemeenschap. Natuurlijk zijn er bepalingen krachtens welke het mogelijk is iemand uit te wijzen, maar ik zou niet weten hoe de overheid van een staat, een gerechtelijke overheid of een administratieve overheid, kan weigeren een persoon uit te leveren die een misdaad heeft begaan in een andere lidstaat van de Gemeenschap - die de mensenrechten respecteert, die zich baseert op de grondwettelijke garanties van de communautaire verdragen - en de bepalingen van het asielrecht inroept. Hier zijn de internationale overeenkomsten op het gebied van het asiel niet van toepassing, ze zijn alleen van toepassing in het internationaal recht.
<P>
Als wij een vrije Europese gerechtelijke ruimte willen garanderen, overeenkomstig de grondwettelijke beginselen, dan moet het asiel beschouwd worden als de grootste tekortkoming die het Verdrag van Amsterdam op dit moment heeft, omdat het niet in staat is gebleken een Europese gerechtelijke ruimte tot stand te brengen die tegelijkertijd garanties biedt op het gebied van vrijheid en van veiligheid.

<SPEAKER ID=31 NAME="De Voorzitter">
Mijnheer Medina Ortega, ik dank u. Uw uiteenzetting was zo interessant dat de klok is blijven stilstaan. Gelukkig hebben wij voor dit belangrijke debat thans meer tijd dan vorige keer.

<SPEAKER ID=32 LANGUAGE="ES" NAME="Fraga Estévez">
Mevrouw de Voorzitter, in de eerste plenaire vergadering die na de Europese Raad van Amsterdam plaatsvindt, wil ik mijn voldoening te kennen geven over de resultaten ervan, vooral voor wat betreft het Europees Parlement wiens belang ongetwijfeld groter is geworden. Ik ben ervan overtuigd dat het toekennen van meer bevoegdheden aan onze instelling de beste manier is om te garanderen dat de idee van Europa die ontstaan is uit het Verdrag van Rome, overeind blijft.
<P>
Desalniettemin heeft er zich een gebeurtenis voorgedaan - die rechtstreeks verband houdt met de resultaten van deze top - die onze grote bezorgdheid wekt, omdat het op de een of andere manier in tegenspraak is met de fundamenten van dit gelijkheid nastrevende, eengemaakte Europa waarover ik het al eerder had. Tijdens de conferentie heeft het Verenigd Koninkrijk ervoor geijverd om het recht van de communautaire landen om schepen te registreren in ongeacht welke lidstaat - wat zij "quota hopping" noemen - in de slottekst te beperken. Het initiatief om in het Verdrag wijzigingen in te voeren, oogste geen bijval. Reden daarvoor was dat dergelijke beperkingen onmogelijk kunnen worden opgenomen, omdat deze in strijd zijn met het bestaande juridische erfgoed in de Gemeenschap, hoewel men getracht heeft de Commissie een verklaring af te dwingen die de weg voor de Britse eisen vergemakkelijkte. Dit werd door de Raad uiteindelijk geblokkeerd.
<P>
Aangezien het absoluut niet kon dat er uit de Intergouvernementele Conferentie geen enkele officiële tekst uit de bus zou komen, heeft voorzitter Santer uit eigen beweging en middels een verbazingwekkend besluit dat geen precedent heeft, een persoonlijke brief gestuurd naar de Britse premier waarin hij hem eenzijdig de diensten ter beschikking stelt van DG XIV om, tegenover de belangen van andere lidstaten, een bepaald - Groot-Brittannië - te helpen zijn zin te krijgen. Deze brief bevatte zelfs suggesties die duidelijk ingaan tegen het communautair recht en tegen drie vonnissen van het Europese Hof van Justitie.
<P>
Een dergelijk eenzijdig optreden, waarin de voorzitter van de Commissie zelf beslist de verdediging van een bepaald land op zich te nemen tegenover het communautair belang, en achter de rug om van de overige lidstaten en communautaire instellingen zoals het Parlement zelf, trekt de veronderstelde onpartijdigheid en noodzakelijke doorzichtigheid in twijfel en dat is iets dat de gehele Commissie raakt, ondanks de verklaringen van commissaris Bonino die getracht heeft de bewoordingen van de brief nader te verklaren, hetgeen, zoals u zult begrijpen, niet bepaald bijdraagt tot het prestige van de Europese Unie.
<P>
Ik denk dat de meest elementaire plicht van de Commissie doorzichtigheid is ten overstaan van de lidstaten. Als de instelling die de heer Santer voorzit van mening was dat de communautaire wetten - inclusief de uitspraken van het Hof van Justitie - ruimte laten voor interpretaties zoals die van de heer Santer, dan had deze mening doorgegeven moeten worden aan alle lidstaten en niet aan slechts één lidstaat, en in het kader waarin het probleem zich stelde.
<P>
Mijnheer Santer, u heeft een uitermate ernstig antidemocratisch precedent geschapen, dat noch de lidstaten noch het Parlement mogen tolereren. Derhalve dient men van u op zijn minst de desbetreffende en openbare verklaringen te verlangen.

<SPEAKER ID=33 LANGUAGE="SV" NAME="Sjöstedt">
Mevrouw de Voorzitter, ik kan niet in één minuut een grondige analyse geven van het Verdrag van Amsterdam, en daarom zal ik mij op één vraagstuk concentreren. In het protocol over het asielbeleid staat een artikel dat inhoudt dat men feitelijk wil verhinderen dat EU-burgers in ander EU-landen asiel kunnen krijgen. Dat betekent in de praktijk een inperking van het recht op asiel, wat in strijd is met het Verdrag van Genève. Niet alleen daarom is het een negatief besluit, maar het schept ook een zeer gevaarlijk precedent, dat in andere delen van de wereld dezelfde praktijk wordt toegepast, dat wil zeggen dat bepaalde regio's elkaars asielaanvragen niet meer in behandeling nemen. Het is dan ook een uiterst negatief besluit dat in Amsterdam is genomen.
<P>
Nadat aldus besloten was, heeft men geprobeerd om de betekenis ervan wat af te zwakken. Het is echter zeer duidelijk dat het in strijd is met het Verdrag van Genève, wat ook bevestigd is door de UNHCR. Het siert België dat het in een speciale verklaring indirect afstand van dit besluit heeft genomen. Het is jammer dat niet meer lidstaten dat hebben gedaan.

<SPEAKER ID=34 LANGUAGE="EL" NAME="Avgerinos">
Mevrouw de Voorzitter, ik heb van de Europese Raad van Amsterdam niet meer verwacht dan wat hij geboden heeft. Hij heeft geen bergen verzet, maar de resultaten zijn evenmin van die aard dat we moeten stellen dat de berg een muis heeft gebaard.
<P>
Belangrijk voor elk verdrag zijn de perspectieven om de bepalingen die erin werden verankerd, ten uitvoer te leggen. In die zin zijn de resultaten van de Top van Amsterdam en het nieuwe Verdrag tamelijk bevredigend.
<P>
Het nieuwe hoofdstuk over werkgelegenheid in het Verdrag getuigt van voldoende evenwicht, wat niet betekent dat de desbetreffende bepalingen niet ambitieuzer konden zijn, zodat veel zal afhangen van de wijze waarop ze worden toegepast.
<P>
We verheugen ons ook over de integratie in het nieuwe Verdrag van het Protocol betreffende de sociale politiek, waarmee een van de belangrijkste tekortkomingen in het Verdrag betreffende de Europese Unie - die het Parlement vaak hevig heeft bekritiseerd - uit de wereld wordt geholpen. De Europese Raad is er in Amsterdam evenwel niet in geslaagd de institutionele vraagstukken op te lossen, en heeft de regeling van het probleem verschoven naar de Intergouvernementele Conferentie van begin volgend millennium. Ik hoop echter dat de hervormingen waartoe die IGC zal besluiten, berusten op de denkbeelden die aan de idee van de Europese constructie ten grondslag liggen, waardoor onproductieve en kunstmatige discriminaties tussen de lidstaten worden vermeden.
<P>
Het nieuwe Verdrag behelst nog andere bepalingen die de juiste kant opgaan en die we niet mogen onderschatten, waarbij ik denk aan de voorschriften betreffende de medebeslissingsprocedure en de afschaffing van de derde lezing, die de rol van het Parlement in evenwicht brengen met die van de Raad.
<P>
De beperkte vooruitgang die in Amsterdam werd geboekt op het stuk van het gemeenschappelijk buitenlands en veiligheidsbeleid beantwoordt evenwel niet aan onze verwachtingen. De regels die voor dit beleid werden overeengekomen, duiden op de verdere aanwezigheid van oude reflexen en zullen de Unie niet in staat stellen een echte rol op dat vlak te vervullen.
<P>
Tenslotte herhaal ik dat het welslagen van het Verdrag in grote mate zal afhangen van de wijze waarop het ten uitvoer wordt gelegd. Ik twijfel er dan ook niet aan dat de dynamische toepassing van de nieuwe oriëntaties de tekortkomingen van het Verdrag - die we allen vaststellen - kan goedmaken.

<SPEAKER ID=35 LANGUAGE="FR" NAME="Berès">
Mevrouw de Voorzitter, wie kan vandaag zeggen dat de Intergouvernementele Conferentie haar opdracht heeft vervuld? De positieve balans van twee jaar onderhandelingen bestaat uit slechts enkele punten. In de eerste plaats is er de opname van de werkgelegenheid in het Verdrag, waarvoor de buitengewone Raad van Luxemburg concrete signalen zal moeten geven. Vervolgens is er de invoeging van het sociaal protocol in het Verdrag, vooral als gevolg van de overwinning van de travaillisten in Groot-Brittannië. Een derde punt is de vooruitgang met betrekking tot de diensten van algemeen belang, waarvan met erkent dat ze tot de gemeenschappelijke waarden van de Unie behoren en in de Unie tot de sociale en territoriale cohesie bijdragen. Een vierde punt is de bijna onverwachte uitbreiding van het toepassingsgebied van de medebeslissingsprocedure tot terreinen in verband met de voltooiing van de interne markt en een aantal vrijwel afgewerkte wetgevingen.
<P>
Buiten de opdracht van de Intergouvernementele Conferentie en als gevolg van het verkiezingssucces van de socialisten in Frankrijk levert Amsterdam ons ten slotte een resolutie op over groei en werkgelegenheid als onontbeerlijke tegenhanger van de resolutie over het stabiliteitspact, hoewel daarmee nog geen echte economische regering wordt geïnstalleerd.
<P>
Voor het overige zijn wij er echter nog lang niet. Amsterdam moest voor meer democratie, doeltreffendheid en transparantie van onze instellingen zorgen. In plaats van de uitbreiding van de gekwalificeerde meerderheidsstemming en de afschaffing van het vetorecht, voorwaarde voor elke verdieping van de Gemeenschap, komt men met een versterkte samenwerking, een logge regeling die de communautaire dynamiek dreigt te ondermijnen, terwijl die vorm van samenwerking feitelijk rond de euro zal bestaan.
<P>
Na de drie pijlers van Maastricht, de worm in de vrucht van de Europese integratie, hebben wij nu vier pijlers. Uit institutioneel oogpunt is het Verdrag van Amsterdam een stap naar een ondemocratisch bestuur.
<P>
Amsterdam moest het Europa van de Vijftien in staat stellen beter te functioneren en zich uit te breiden. In Madrid hadden de staatshoofden en regeringsleiders zich ertoe verbonden de toetredingsonderhandelingen zes maanden na de afronding van de IGC aan te vatten en met de resultaten ervan rekening te houden. Die resultaten zijn er duidelijk nog niet. De staatshoofden en regeringsleiders moeten daaruit de conclusies trekken, wat zij in Amsterdam niet hebben gedaan.
<P>
Het Verdrag van Amsterdam is geen bevredigend resultaat van de Intergouvernementele Conferentie. Morgen heeft Europa, om krachtig te zijn, nood aan politiek en aan een sociaal beleid. Op sociaal gebied hebben wij een stap gedaan, maar op politiek gebied hebben wij geen vooruitgang geboekt. Dat veronderstelt dat wij ons nationaal egoïsme overstijgen en onze krachten bundelen. Met het ontwerp-Spinelli heeft ons Parlement Europa een krachtig elan kunnen geven. Dat moet het nu opnieuw doen.

<SPEAKER ID=36 LANGUAGE="SV" NAME="Lööw">
Mevrouw de Voorzitter, ook ik ben van mening dat er alle reden is om ons over het Verdrag te verheugen en het Nederlandse voorzitterschap geluk te wensen.
<P>
Direct sinds Zweden twee en een half jaar geleden lid van de Unie is geworden, hebben wij ernaar gestreefd de strijd tegen de werkloosheid tot een gemeenschappelijke kwestie van de Unie te maken. Een heleboel mensen dachten dat niet zou lukken, maar de 18 miljoen werklozen in Europa zijn uiteraard een realiteit die zelfs de meest onwillige regeringen ertoe heeft gedwongen zich op dit punt met het Verdrag te verenigen. Nu gaat het erom, de verdragsbepalingen om te zetten in praktische daden. Er rust hiervoor onder andere een zware verantwoordelijkheid op de extra Top inzake de werkgelegenheid.
<P>
Een ander voorstel dat gehoor heeft gevonden, is dat inzake grotere openheid binnen de Unie, iets wat wij in Zweden enorm toejuichen. In Zweden is dit een onomstreden zaak, aangezien er bij ons grote openheid en veel controle bestaat. Op dit punt bestaan er echter grote verschillen tussen de lidstaten. Nu is het van belang dat ook dit verdragsartikel over grotere openheid een duidelijke en concrete inhoud krijgt en dat de instellingen van de Unie het ook werkelijk nakomen. Ik vind dat wat Zweden betreft het resultaat van het Verdrag duidelijk maakt dat in tegenstelling tot wat soms wordt beweerd, ook kleine landen werkelijk invloed kunnen hebben op de politieke richting van de Unie.
<P>
De heer Santer heeft zich er eerder over beklaagd dat er zoveel nationale belangen in dit proces meespeelden. Ik wil erop wijzen dat, al heb ik nu veel gesproken over Zweedse kwesties, het volgens mij gaat om Europese belangen. Werkgelegenheid is een Europees probleem, de openbaarheid is een Europees belang, gelijke kansen is een kwestie van Europese gerechtigheid en het milieu is een Europese verantwoordelijkheid.

<SPEAKER ID=37 LANGUAGE="DA" NAME="Jensen, Kirsten">
Mevrouw de Voorzitter, ondanks de onenigheid op vele punten zijn we er toch in geslaagd met de agenda van de intergouvernementele conferentie een ruim debat op gang te brengen waarin de gebieden die de mensen het belangrijkst vinden, aan bod komen. In heel Europa beschouwt de bevolking de werkloosheid als het probleem dat de politieke systemen eerst zouden moeten aanpakken. Bij het begin van de intergouvernementele conferentie waren er slechts weinigen die durfden wedden dat het aparte hoofdstuk over de werkgelegenheid er zou komen, maar toch kwam het er. Natuurlijk hebben de verkiezingsresultaten in GrootBrittannië en Frankrijk voor een gunstige wind gezorgd. Nu is de EU verplicht het werkloosheidsprobleem werkelijk aan te pakken. Denemarken is er dank zij een nieuw economisch beleid in geslaagd arbeidsplaatsen te scheppen. Het effect van dit beleid zou echter nog veel groter zijn als het een communautair beleid zou zijn. Wij koesteren hoge verwachtingen van de bijzondere Top over de werkgelegenheid die in de herfst in Luxemburg zal plaatsvinden.
<P>
Het is echter van zeer groot belang dat er dank zij het in Amsterdam bereikte resultaat begonnen kan worden met de onderhandelingen met de Baltische staten en de landen in Centraal- en Oost-Europa. Deze landen hebben het recht om het EU-lidmaatschap aan te vragen en de civiele samenwerking tussen landen die vroeger tegen elkaar oorlog voerden of gescheiden werden door een muur, is de bijdrage die de EU tot de vrede en stabiliteit in Europa kan leveren. Bij het begin van de onderhandelingen bestond de vrome wens om in de inleiding van het Verdrag te vermelden op welke waarden de samenwerking gebaseerd moet zijn, respect voor de mensenrechten, grondrechten en gelijke behandeling voor iedereen. Uiteindelijk is deze wens werkelijkheid geworden. Het Verdrag van Amsterdam is echt een verbetering van de EU en brengt ons een stap dichter bij een samenwerking die de problemen die de mensen belangrijk vinden, voorrang geeft en probeert op te lossen.

<SPEAKER ID=38 NAME="Kok">
Mag ik in de allereerste plaats mijn dank uitspreken aan de geachte afgevaardigden voor de geleverde bijdragen en ook voor de woorden van waardering aan het voorzitterschap. Die woorden van waardering zal ik graag overbrengen, ook aan de collega's van het Nederlandse kabinet, want met alle erkentelijkheid ook voor sommige persoonlijke woorden in mijn richting, het was teamwork, het is teamwork gebleven. Ik zal dus ook graag de collega's in de woorden van waardering laten delen.
<P>
Ik wil op dit moment graag ook een expliciet dankwoord spreken aan de geachte afgevaardigden, de heer Brok en mevrouw Guigou voor de bijdrage die zij namens het Europees Parlement - dat geldt trouwens ook voor de Voorzitter van het Parlement zelf - aan de voortgang van de werkzaamheden hebben geleverd. Dat is door ons buitengewoon gewaardeerd. Ik zeg dat ook in het bijzonder vanuit de Nederlandse regering, omdat we al voordat we het voorzitterschap op ons namen met kracht hebben geijverd vanuit Nederland voor een actieve mogelijkheid vanuit het Parlement in de werkzaamheden te participeren. De taakverdeling met staatssecretaris Patijn houdt in dat ik me tot enkele onderwerpen beperk; hij zal straks op een paar punten reageren. Ik heb goed naar de bijdragen geluisterd, uiteraard, en ik stel vast dat zoals ook overigens in de publieke opinie het oordeel over de uitkomsten van het Verdrag van Amsterdam gemengd is. Er zijn plussen en minnen en daar worden dan uiteenlopende politieke consequenties aan verbonden of conclusies uit getrokken. Het is minder dan menigeen had gewenst, gehoopt, voorgesteld - dat geldt ook voor het voorzitterschap -, maar het is wel een stap vooruit. Een stap vooruit die ook niet moet worden gekleineerd, zo zal mijn advies zijn, ook aan u allen, want als we de uitkomst wel kleineren, dan draagt dat in de allereerste plaats bij tot een zekere ontmoediging van de burger die daardoor wellicht ook de indruk zou kunnen krijgen dat er met de vooruitgang helemaal niets valt te doen. In de tweede plaats betekent het kleineren van de uitkomsten ook een onderschatting van de eigen mogelijkheden. Ieder op de eigen plaats om nu inhoud te geven aan een krachtig vervolg. Dat geldt voor nationale regeringen, het geldt voor de Europese Commissie, het geldt voor nationale parlementen, het geldt ook voor het Europees Parlement. Er zijn wel degelijk mogelijkheden om op het nu gelegde fundament verder te bouwen en de bouw van het Europese Huis is uiteraard een groeiproces. Dat is altijd zo geweest en dat zal ook zo blijven. Het gaat erom of we met geloof in eigen kracht en ook met de oprechtheid van onze opvattingen daaraan inhoud willen geven. Ik wil dat in ieder geval van harte, niet alleen die laatste paar dagen dat we nog voorzitter zijn, maar ook in de periode daarna.
<P>
De werkgelegenheid en alle sociale elementen daaraan verbonden hebben een veel prominentere plaats gekregen in het Europa van de komende jaren. Dat is grote winst. Het was ook hard nodig, want we willen uiteraard straks de euro invoeren, in 1999, maar die euro moet ook gepaard gaan met een beter zichtbaar wordend sociaal werkgelegenheids- en economisch beleid. Ik zeg dat ook aan het adres van de fractievoorzitters die daarover vanochtend hebben gesproken, eigenlijk allemaal, de invoering van de euro, de totstandbrenging van de laatste fase van de EMU is van groot politiek en economisch gewicht, het gaat om het sluitstuk van de interne markt, het gaat om een basis voor versterkte politieke samenwerking in de jaren die komen gaan en het gaat om het versterken van de economische kracht van Europa in de wereld. We onderschatten soms de weg die we nog moeten gaan om de structurele positie van Europa te handhaven en verder te versterken na de inhaalrace die we vanaf het midden van de jaren '80 hebben gemaakt toen de interne markt eigenlijk op de politieke agenda kwam te staan. Het gaat er dus om om langs de lijnen van het Verdrag op het afgesproken tijdstip en met de afgesproken criteria de EMU te introduceren, maar we moeten wel zorgen dat Europa niet alleen monetair solide is, maar ook economisch sterk en sociaal van hoog gehalte. We hebben nu zojuist de top van Denver achter de rug waar natuurlijk ook de Amerikanen weer hun uiterste best hebben gedaan om ons duidelijk te maken dat hun economisch model het beste is. Ik wil hier ook bij deze gelegenheid zeggen dat Europa trots mag zijn en moet zijn op zijn eigen model van economische dynamiek maar tegelijkertijd ook sociale rechtvaardigheid en ik denk dat er heel veel Amerikanen zijn, maar ook bewoners van andere grote staten in de wereld, die ook met een zekere bewondering naar Europa kijken als het gaat om het vinden van dat evenwicht. Op dat punt hebben we dus het been van het sociale Europa en een krachtiger werkgelegenheidsbeleid nu bijgetrokken op een manier die ook nodig is. Ik zeg aan de fractievoorzitter van de socialisten en sociaaldemocraten, mevrouw Green, alle regeringen zijn ook gehouden om met de opdracht die we onszelf in Amsterdam hebben gegeven verder te gaan. Dat geldt voor ministers van Financiën, dat geldt voor ministers van Sociale Zaken en Werkgelegenheid, van Economische Zaken, voor minister-presidenten, kortom, zonder enige uitzondering. Ik heb ook geen aanleiding om aan de bijdragen die de ministers van Financiën aan dit proces leverden te twijfelen, want ze hebben ook met kracht de afgelopen dagen gewerkt, naast het stabiliteitspact, aan die afspraken, aan die resolutie over groei en werkgelegenheid.
<P>
Vele afgevaardigden hebben gesproken over de bijzondere top in Luxemburg die gewijd zal zijn aan de werkgelegenheid. Vier opmerkingen daarover. In de eerste plaats de datum voor die bijeenkomst zal nog worden vastgesteld door het nieuwe Luxemburgse voorzitterschap. Ten tweede, we zullen die top heel goed moeten voorbereiden; in de eerste plaats Luxemburg zelf, maar we moeten daar allemaal aan bijdragen. Ten derde, de agenda zal toch ook overwegend van praktische aard moeten zijn, een aantal praktische, grijpbare onderdelen op die agenda zodat je weet waar je over praat. Ten vierde, toch vooral ook geen overtrokken verwachtingen. U moet niet denken, als daar een top van Luxemburg plaatsvindt wanneer dat dan ook in dat tweede halfjaar zal zijn, dat de banen bij duizenden naar beneden rollen vanaf die top, omdat we daar door een paar uur met elkaar te spreken miraculeuze oplossingen hebben bedacht. Maar het is wèl een belangrijk moment om als het ware het gedachtengoed en de ideeënvorming die er in Europa is, geconcentreerd bij elkaar te brengen om daarmee ook tot uitdrukking te brengen dat naast die monetaire soliditeit de coördinatie van economisch beleid en de versterking van het werkgelegenheidsbeleid meer en beter gestalte gaat krijgen. Ik hoorde een afgevaardigde vanmorgen zeggen, er moet meer Europees geld komen. Wat is Europees geld? Afgezien van de euro die we straks gaan invoeren. Het is niet zo dat je met een simpel gebaar kunt zeggen daar waar de nationale lidstaten hun beperkte financiële mogelijkheden hebben om werkgelegenheidsbeleid te voeren, laten we maar even op de knop van het Europese geld drukken en daar komen de banen aan. Zo gemakkelijk gaat dat niet. Maar we kunnen wel met heel veel inspanningen zorgen dat binnen de Europese budgetten een werkgelegenheidsvriendelijkere aanwending aan de beschikbare middelen wordt gegeven en we veel beter leren samenwerken, van elkaar leren, naar elkaar luisteren op het punt van de praktische werkgelegenheidspolitiek. In de achterliggende jaren - ik zeg dat ook omdat ik daar zelf verantwoordelijk voor ben geweest, ik verwijt dat geen ander - is buitengewoon veel tijd besteed aan monetaire zaken, aan het bij elkaar brengen van de deskundigen op het gebied van de EMU en is naar verhouding veel minder gedaan aan die sociale component. Die inhaalslag zijn we nu bezig te maken en die zullen we de komende tijd met kracht moet voortzetten, ook na de afronding van het nog maar enkele dagen durende voorzitterschap.
<P>
Ik zou dringend willen vragen de vooruitgang op het gebied van het buitenlands en veiligheidsbeleid en op het gebied van ook de communautaire aanpak van het personenverkeer niet geheel weg te vegen, niet geheel te onderschatten. Er is nu sprake van de Petersbergtaken. En dat natuurlijk over de Westeuropese Unie en de Europese Unie weinig voortgang kan worden geboekt, dat heeft alles te maken met het feit dat binnen dat Europa van de vijftien een aantal diametraal tegenover elkaar staande opvattingen bestaan tussen de lidstaten. Wat we nu gedaan hebben, tenminste in een aantal teksten, dat is een perspectief laten zien van een vooruitgangsproces waarin die toenadering tot gestalte komt.
<P>
Het institutionele. In de eerste plaats ben ik het eens met al diegenen die daarover kritische opmerkingen hebben gemaakt. Voorzitter, dat vindt u misschien een beetje flauw, want u zegt, u staat toch het totale eindresultaat te verdedigen. Dat doe ik ook, want als we geen basis hadden gehad om Amsterdam af te ronden, dan hadden we dat eerlijk moeten erkennen, dus ik sta voor het resultaat zoals het er ligt, daar lopen we ook niet voor weg, we nemen geen hoge verantwoordelijkheid, maar ik vind dat op het punt van de meerderheidsbesluitvorming men werkelijk de moed had moeten hebben verder te gaan dan nu gebeurd is. Men weet ook dat we daar vanuit het voorzitterschap hard voor gevochten hebben. In de voorbereiding, maar ook in de top van Amsterdam zelf. Uiteindelijk hebben we moeten aanvaarden dat de toch al niet omvangrijke lijst van uitbreidingen van de meerderheidsbesluitvorming door de inbreng vanuit een aantal lidstaten verder werd gereduceerd. Het is voldoende om het te kunnen verdedigen, maar het is minder dan we hadden gewenst.
<P>
Dan komen op het punt van de stemmenweging. Op het punt van de stemmenweging hadden we op enig moment in die laatste nacht van Amsterdam te maken met een aantal elkaar uitsluitende opvattingen van lidstaten. Er waren enkele lidstaten die absoluut, maar dan ook absoluut alleen maar een tweede sleutel wilden hebben voor de besluitvorming, rekening houdend met de bevolkingsaantallen en geen stemmenherweging die enigszins langs de lijnen ging van het Nederlandse voorstel en absoluut ook een ander alternatief onbespreekbaar vonden. Daartegenover stonden enkele andere lidstaten die precies de andere extreme positie hadden. Dat betekende dat in de situatie zoals die voor ons bestond in de laatste nacht van Amsterdam de keuze was, dat conflict te aanvaarden en met niet te eindigen of alsnog de poging te doen die we nu gedaan hebben, namelijk laten we dan ten minste afspreken dat straks bij de eerste uitbreiding de grotere lidstaten hun tweede commissaris zullen opgeven, wat toch een politiek feit van majeure betekenis is, en nu reeds afspreken dat ter compensatie daarvan vóórdat de eerste uitbreiding plaatsvindt, ervan uitgaande dat die uitbreiding minder dan zes lidstaten zal betreffen, dan tot een nieuwe sleutelverdeling te komen voor wat betreft het aantal stemmen in de Raad. Die afspraak legt natuurlijk een hypotheek op de toekomst omdat we niet mogen uitsluiten dat de problemen die we op dit punt hadden in de afgelopen top van Amsterdam zich zullen herhalen tegen de tijd dat we de uitbreidingsbeslissingen moeten nemen en dus die nieuwe stemmenweging met elkaar moeten vaststellen. Maar dan zeg ik - en ik maak nu ook een politieke opmerking - dan nemen lidstaten die op dat moment de uitbreiding zouden willen blokkeren op grond van dit probleem wel een bijzonder zware verantwoordelijkheid op hun schouders. Want ik kan u wel zeggen dat ik teken en blijf tekenen voor een uitbreiding van de Unie en het liefst op een zo kort mogelijke termijn. We weten dat dat natuurlijk voorbereiding vraagt. We weten dat de lidstaten aan een aantal criteria moeten voldoen, we weten dat ze ook economisch nog in onvoldoende conditie zijn. We hebben daar de criteria van Kopenhagen ook bij ons, het gaat om democratie, minderheden en mensenrechten. Maar de mate waarin kandidaatlidstaten zich aan die eisen comiteren en ook in staat zijn zich daarvoor te kwalificeren, mag het Europa van de huidige vijftien het tempo van die uitbreiding niet blokkeren, ook niet op grond van machtsoverweging die met stemmenverhoudingen verband houden. Want we moeten goed weten, toen we in 1989 allemaal, tenminste ik neem aan dat dat voor u allemaal gold, voor mij gold het in ieder geval, euforisch waren over de val van de muur en over het verdwijnen van de onderdrukking, de dictatuur en het communisme, toen wisten we dat we de bevolkingen van deze landen in dat nieuwe ongedeelde Europa perspectief wilden bieden. Het mag niet zo zijn dat stagnaties in de stemmenverhoudingen straks een blokkade gaan opwerpen voor het in voldoende tempo uitbreiden van de Unie. Daarom hebben we ook moeite met een gedachte die door velen in dit Parlement naar voren is gebracht, om straks vóór de eerste ronde van uitbreiding weer geheel nieuwe intergouvernementele onderhandelingen te gaan voeren. Dat is heel gevaarlijk. We lopen daarmee heel ernstig het risico dat we allerlei zaken weer op een zodanige manier gaan opengooien dat dat misschien niet bedoeld maar wel onbedoeld tot resultaat gaat krijgen dat de dynamiek en het tempo van de voorbereiding van de uitbreidingen uitgaat. Het is wel zo dat in Amsterdam is afgesproken dat er een ander moment een institutionele herziening zal plaatsvinden. Dat is op het moment dat we de grens van twintig lidstaten overschrijden. Ervan uitgaande dat de eerste ronde zich tot minder dan zes lidstaten zou beperken zou dus de eerste uitbreidingsgolf gepaard moeten gaan met een dan reeds plaatsgevonden hebbende afspraak over de herweging van stemmen terwijl bij het overschrijden van de grens van twintig institutionele herzieningen nodig zijn die wat ons betreft niet alleen de omvang van de Commissie en de stemmenverhoudingen betreffen maar ook de wijze van besluitvorming. Het gehele institutionele huis is dan als het ware in het geding. Dat is de moeite waard, maar het is zeer de vraag of we daar het tempo van de eerste golf van uitbreiding als het ware voor moeten laten boeten. Ik zou dat in ieder geval niet willen aanbevelen voor wat betreft mijn opvattingen daarover.
<P>
Tot slot, de heer Martens heeft in een gloedvol betoog tegenover elkaar geplaatst het nationaal belang en het Europees belang omdat dat ook zo duidelijk in een aantal van de uitingen in en rond de top van Amsterdam is gebleken. Het ligt in feite soms nog een slagje ingewikkelder. Dat nationale belang is niet zelden ook nog weer het resultaat van politieke en institutionele verhoudingen binnen lidstaten, zoals we hebben kunnen constateren. Ik vraag me ook af of die tegenoverelkaarplaatsing die je in sommige hoofdsteden wel tegenkomt, nationaal versus Europa, of die eigenlijk ook wel zuiver is, want het is toch ook een nationaal belang dat we Europees vooruitgang boeken. Wat willen we nu toch in de nationale lidstaten van Europa, kijkend naar vijftien en twintig jaar na nu eigenlijk vanuit het nationaal belang anders dan gestaag dat Europese Huis verder vorm geven en verder bouwen. Iedereen weet dat je daar in bepaalde fases van de tijd wel eens een wat lager tempo moet aanvaarden dan op momenten dat de wind meezit. Er zijn natuurlijk ook nogal wat situaties binnen de lidstaten die die processen bemoeilijken. Maar ik zou zeggen - en dat is mijn afsluitende woord, ik sluit eigenlijk ook een beetje af met een oproep - ik zou zeggen laten we de teleurstelling die er op onderdelen zeker kan zijn en die er op onderdelen zeker ook is, dat geldt voor leden van het Parlement, dat geldt ook voor leden van regeringen en dat geldt ook voor het voorzitterschap, laten we die teleurstelling die er op onderdelen is, ondergeschikt maken aan de vaste wil om die weg te vervolgen, om inderdaad af en toe in een wat lager tempo dan je soms zou willen, onvermoeibaar door te gaan in de goede richting met onomkeerbare stappen omdat we straks dat ongedeelde welvarende vreedzame Europa willen achterlaten voor onze kinderen en kleinkinderen en als we nu zouden verzuimen op de versterking van het fundament dat het Verdrag van Amsterdam heeft opgeleverd dat Huis verder te bouwen, dan zouden we wellicht een historische vergissing maken.
<P>

<SPEAKER ID=39 NAME="Santer">
Mijnheer de Voorzitter, na de uiteenzetting van de fungerend voorzitter van de Raad zou ik vrij kort willen zijn. Ik zal niet terugkomen op alles wat u in uw betogen heeft gezegd, waarin u trouwens grotendeels dezelfde bekommernissen heeft geuit die wij ook in onze inleiding hebben geformuleerd.
<P>
De beoordeling van het toekomstige Verdrag van Amsterdam is een beetje het verhaal van het halfvolle of halflege glas. Het hangt ervan af hoe men de zaken bekijkt en of men tegenover het Verdrag van Amsterdam een optimistische dan wel eerder pessimistische houding aanneemt. Wij weten zeer goed op welke punten in Amsterdam een doorbraak is bereikt. De fungerend voorzitter heeft zopas uitgelegd waarover hij teleurgesteld is en waarover hij zich voor de toekomst zorgen maakt.
<P>
Anderzijds moet men zich goed herinneren wat de inzet van de Europese Raad van Amsterdam was. Ik ben er immers innig van overtuigd dat men, als men niet tegelijkertijd een akkoord over de Europese munt en het Pact voor stabiliteit, groei en werkgelegenheid kon bereiken, ook geen akkoord over de Intergouvernementele Conferentie kon bereiken en omgekeerd. Dat was de inzet van Amsterdam. Het Nederlandse voorzitterschap heeft die klip kunnen omzeilen. Het is trouwens niet de geringste verdienste van het Nederlandse voorzitterschap dat het een akkoord over de voorbereiding van de invoering van de enige munt heeft kunnen bereiken. Wij weten nu dat de euro op de sporen staat en op de goede weg is. Bovendien is het Nederlandse voorzitterschap erin geslaagd de artikelen 102 A en 103 van het Verdrag te integreren door de formulering van de economische richtsnoeren en de integratie van de doelstelling van de werkgelegenheid. Daarnaast heeft het Nederlandse voorzitterschap ook de onderhandelingen op de Intergouvernementele Conferentie kunnen afronden.
<P>
Op die Intergouvernementele Conferentie heeft men, om de unanieme instemming van de vijftien lidstaten te kunnen krijgen, uiteraard compromissen moeten aanvaarden. Om die compromissen te beoordelen, moet men evenwel weten of daarmee vooruitgang wordt geboekt. Welnu, er zijn compromissen die een vooruitgang inhouden en in de goede richting gaan. In geen enkel opzicht gaat men erop achteruit. Dat is voor ons allen, het Europees Parlement, de Commissie en de Raad, essentieel om gebruik te kunnen maken van alle mogelijkheden die het nieuwe Verdrag voor de toekomst van Europa biedt.
<P>
Mijnheer de Voorzitter, ik zou willen terugkomen op een vraag die mevrouw Fraga Estévez daarstraks rechtstreeks aan de voorzitter van de Commissie heeft gesteld. Die vraag heeft met de Europese Raad van Amsterdam niets te maken en is in Amsterdam ook niet besproken. Het gaat om de quota-hopping. Ik wil er mevrouw Fraga Estévez op wijzen dat het volkomen normaal is dat de Commissie een lidstaat een antwoord geeft als die haar een vraag stelt. Het is niet meer dan hoffelijk dat de voorzitter van de Commissie een eerste minister een antwoord geeft als die hem een vraag stelt over een probleem in verband met de toepassing van het Gemeenschapsrecht. In het geval van de quota-hopping gaat het immers daarom.
<P>
Omdat wij weten dat de kwestie van de quota-hopping niet alleen voor de Britten maar ook voor de Spanjaarden uiterst gevoelig ligt, hebben mevrouw Bonino, het bevoegde lid van de Commissie, en ikzelf gewild dat de Spaanse autoriteiten tijdens contacten met de Britse autoriteiten altijd op de hoogte worden gebracht. Als behoedster van de Verdragen heeft de Commissie de rechtspraak van het Hof van Justitie altijd geëerbiedigd. Wat de kwestie van de quota-hopping betreft, moeten wij vaststellen dat het Hof van Justitie heeft aanvaard dat een reële economische band kan worden geëist tussen het vaartuig van de staat en de lidstaat waaraan de vangstquota is toegekend.
<P>
Wat concreet de wijze betreft waarop die band kan worden aangetoond, heb ik er mij in mijn brief aan de Britse premier toe beperkt een aantal mogelijkheden aan te geven, zoals het aan land brengen van een minimumpercentage van de vis in een haven van de lidstaat die houder van het quotum is, het verblijf van een deel van de bemanning in die lidstaat of de meerderheid van de afvaarten van het vaartuig vanuit die lidstaat. Al die mogelijkheden zijn verenigbaar met de rechtspraak van het Hof van Justitie, op voorwaarde dat ze op proportionele, niet-discriminerende en niet-cumulatieve wijze worden toegepast en dat aan de eigenaar van het vaartuig de keuze wordt gelaten tussen de ene of de andere manier om het bestaan van de economische band aan te tonen.
<P>

<SPEAKER ID=40 NAME="Patijn">
Ik heb nog antwoord te geven op één vraag, of eigenlijk meer een zorg, uitgesproken door diverse geachte afgevaardigden. Dat betreft de reikwijdte van de codecisie. We hebben in het Verdrag van Amsterdam inderdaad een zeer brede uitbreiding afgesproken ten aanzien van de reikwijdte van de medebeslissing en de betrokkenheid van het Europees Parlement daardoor. Er is door sommige lidstaten gesignaleerd dat als men van de lijst van meerderheidsbesluitvorming zaken weer overbrengt naar unanimiteit, dat daar ook uit moet voortvloeien dat die uit dezelfde lijst van codecisie dezelfde artikelen worden overgebracht van medebeslissing naar consultatie. Het voorzitterschap vindt dat niet logisch. In de eerste plaats omdat dat niet expliciet in Amsterdam is geconcludeerd en in de tweede plaats, er bestaan al sinds het Verdrag van Maastricht precedenten dat zaken die in unanimiteit worden beslist door de Raad desondanks door medebeslissing in het Europees Parlement kunnen worden genomen, onder andere dat zijn de structuurfondsen en de cohesiefondsen. Dus het voorzitterschap ziet geen aanleiding om terug te komen op de besluitvorming van Amsterdam.
<P>

<SPEAKER ID=41 NAME="De Voorzitter">
Het debat is gesloten.
<P>
We gaan nu over tot de stemming.

<CHAPTER ID=3>
Stemming
<SPEAKER ID=42 LANGUAGE="FR" NAME="Fabre-Aubrespy">
Mijnheer de Voorzitter, ik verwijs naar artikel 11 van het Reglement over de zetel van het Europees Parlement en van de commissies.
<P>
U brengt nu meteen het verslag van de heer Tomlinson in stemming dat, zoals u heeft gezegd, betrekking heeft op de raming van de ontvangsten en uitgaven van het Parlement voor het begrotingsjaar 1998. Welnu, het besluit van Edinburgh, dat zopas door het Verdrag van Amsterdam is bevestigd - trouwens een van de weinige positieve resultaten van de Conferentie van Amsterdam -, bepaalt dat de vergaderingen over de begroting in Straatsburg plaatsvinden. Dat betekent dat alle documenten over de begroting in Straatsburg worden behandeld. Het verslag van de heer Tomlinson betreft de begroting voor 1998. Op grond van artikel 11 van ons Reglement verzoek ik u daarom het niet in stemming te brengen.
<P>
Mijnheer de Voorzitter, vorige keer is dit verslag bovendien verdaagd. Aangezien het sedert de laatste vergaderperiode in Brussel is verdaagd, had men het op de agenda van Straatsburg moeten plaatsen. De agenda van de vergaderperiode in Brussel is slechts een bijkomende agenda omdat de vergaderperiode in Brussel, zoals in het Verdrag van Amsterdam trouwens wordt herhaald, een aanvullende vergaderperiode is.

<SPEAKER ID=43 NAME="De Voorzitter">
Zoals u beslist weet, moet het Verdrag van Amsterdam nog worden geratificeerd. Het heeft dan ook geen enkele invloed op de werkzaamheden van het Parlement.

<SPEAKER ID=44 LANGUAGE="EN" NAME="Tomlinson">
Mijnheer de Voorzitter, u heeft volkomen gelijk. Dit was duidelijk een van de minder oprechte betogen van de heer Fabre-Aubrespy in dit Parlement. Hij hecht aan deze aangelegenheid veel belang. Als hij hier gisteren aanwezig was geweest, zou hij weten dat wij vandaag alleen de ramingen vaststellen. De stemmingen over de begroting zullen in oktober in Straatsburg plaatsvinden.
<P>
(Het Parlement neemt de resolutie aan)

<SPEAKER ID=45 LANGUAGE="FR" NAME="Fabre-Aubrespy">
Mijnheer de Voorzitter, ik heb het woord gevraagd voor een persoonlijk feit. De heer Tomlinson, die hier op dit ogenblik jammer genoeg niet aanwezig schijnt te zijn, heeft mij daarstraks aangevallen. Hij heeft gezegd dat ik ongelijk had, maar is daarbij vergeten dat voor het Verdrag van Amsterdam al het compromis van Edinburgh bestond. Voorts heeft hij gezegd dat ik hier gisterenmiddag niet aanwezig was.
<P>
Ik zou voldoening kunnen putten uit het feit dat hij mijn afwezigheid opmerkt, maar wil er hem toch aan herinneren dat ik de behandeling van zijn verslag in de Begrotingscommissie heb bijgewoond en aan het debat daarover heb deelgenomen. Gisteren kon ik de plenaire vergadering niet bijwonen omdat ik een gemeenteraad moest bijwonen en omdat de aan mijn fractie toegekende spreektijd het mij onmogelijk maakte die dag aanwezig te zijn.

<SPEAKER ID=46 LANGUAGE="FR" NAME="Berthu">
Mijnheer de Voorzitter, wij hebben in dit debat vaak horen zeggen dat het ontwerpverdrag van Amsterdam de instellingen van de Unie niet op de uitbreiding voorbereidt.
<P>
Mijn fractie is het daarmee eens, maar wellicht niet om dezelfde redenen als de federalisten. Voor hen betekent voorbereiding van de instellingen op de uitbreiding dat wij de uitvoering moeten bespoedigen van het programma dat zij altijd verdedigen en dat wij dus in de eerste plaats de meerderheidsstemming in de Raad moeten veralgemenen. Zij willen het gevaar voor versnippering, dat de uitbreiding volgens hen doet rijzen, afwenden door de procedures nog meer te centraliseren.
<P>
Voor ons zou de versterking van een monolitisch Europa in een enig institutioneel kader een vergissing zijn en ons meer strakheid opleggen terwijl integendeel meer soepelheid en aanpassingsvermogen aan de wensen van de verschillende volkeren nodig zijn. Voor de uitbreiding hoeven wij de uitvoering van het federalistische programma derhalve niet te bespoedigen. De uitbreiding noopt er ons integendeel toe Europa opnieuw te bekijken en meer gedifferentieerde instellingen te creëren.
<P>
Het ziet ernaar uit dat de staatshoofden en regeringsleiders, aan wie het Nederlandse voorzitterschap een grotendeels door de oude stellingen geïnspireerde voorbereidende tekst heeft voorgelegd, op de Europese Raad van Amsterdam hebben geaarzeld en uiteindelijk hebben verkozen te wachten tot zij een beter idee hebben van de uitbreidingen vooraleer tot bepaalde hervormingen te besluiten. Vandaar ons gevoel.
<P>
Men heeft weliswaar de verkeerde richting gekozen, maar in feite zijn de motoren stilgevallen en zwalpt de boot maar wat rond. De intellectuele ommekeer waarop Europa wacht, komt er niet van vandaag op morgen. Het is niet onbeduidend dat de idee van de versterkte samenwerking ingang heeft gevonden in afwachting dat morgen gedifferentieerde samenwerkingsvormen tot stand komen. Laten wij die ideeën wortel laten schieten.

<SPEAKER ID=47 LANGUAGE="FR" NAME="Nordmann">
Mijnheer de Voorzitter, in tegenstelling tot de meerderheid van mijn fractie, die door het gewicht van het Nederlandse voorzitterschap de mond is gesnoerd, en ondanks de aanneming van amendement 7, heb ik niet voor deze volgens mij te zwakke resolutie gestemd. Wij moeten de dingen bij hun naam durven noemen en toegeven dat Amsterdam een mislukking was. Het contract is niet nageleefd: de Unie is uit institutioneel oogpunt niet klaar voor de uitbreiding. Dat doet het probleem van de ratificatie rijzen.
<P>
Bij vorige gelegenheden, zoals de Europese Akte en het Verdrag van Maastricht, werd onze teleurstelling verdrongen door het gevoel dat Europa toch wel vooruitgang boekte en dat men die vooruitgang moest aanmoedigen. Is de ratificatie thans de kortere weg naar de echte hervorming en de onontbeerlijke versterking van de instellingen? Eerlijk gezegd ben ik daar niet zeker van.

<SPEAKER ID=48 LANGUAGE="EN" NAME="Corbett">
Mijnheer de Voorzitter, het Verdrag van Amsterdam is op een aantal punten beter dan de huidige Verdragen. Anderzijds ontbreken in dat verdrag de noodzakelijke hervormingen om een Unie met meer dan dertig lidstaten te laten functioneren. Er zijn tal van verbeteringen: het hoofdstuk over de werkgelegenheid, het sociale hoofdstuk, een betere behandeling van milieu, volksgezondheid en consumentenbescherming, de uitbreiding van de medebeslissingsprocedure en de door het Parlement gevraagde wijzigingen daarin. Er zijn ook nog andere verbeteringen.
<P>
Het Verdrag van Amsterdam is een stap voorwaarts en moet daarom worden geratificeerd. De vooruitgang is echter niet groot genoeg, vooral wat de bekwaamheid van de Unie betreft om met meer dan twintig lidstaten naar behoren te functioneren. De Europese Raad zelf heeft erkend dat hij zeker op de kwestie van de weging van de stemmen en het aantal leden van de Commissie zal moeten terugkomen. Wij moeten ervoor zorgen dat de Raad ook terugkomt op de kwestie van de uitbreiding van de gekwalificeerde meerderheidsstemming. De unanimiteitsvereiste zal in een Unie met meer dan twintig lidstaten immers op heel wat terreinen verlammend werken. Dat is voor dit Parlement de grote uitdaging. Wij moeten ervoor zorgen dat bij de uitbreiding ook de nodige institutionele veranderingen worden aangebracht.

<SPEAKER ID=49 NAME="Ahlqvist, Theorin en Wibe">
Wij vinden het verheugend dat er een speciaal gedeelte in het Verdrag aan de werkgelegenheid is gewijd. Veel regeringen van EU-lidstaten zijn niet bereid om overheidsgelden te besteden teneinde mensen weer aan het werk te krijgen. Zolang deze politieke wil ontbreekt, bij onder andere de christendemocratische/conservatieve en liberale partijen, zullen wij de werkgelegenheid in Europa niet noemenswaard kunnen verbeteren.
<P>
Wat wij afkeuren in het nieuwe Verdrag, is onder andere dat meer beleidsterreinen op EU-niveau zullen worden gecentraliseerd. Het Europees Parlement zal ook meer medezeggenschap krijgen in een aanzienlijk deel van de Europese wetgeving en zal invloed krijgen op de financiering van het buitenlands beleid. Het vergroten van de macht van het Europese Parlement leidt tot meer federalisme in Europa. Hiernaast is er reden om de vraag te stellen of het Europees Parlement wel klaar is voor deze taak. Daarentegen raken de nationale parlementen, d.w.z. de organen die toch de grootste democratische legitimiteit hebben in alle Europese landen, in de vergetelheid. Het enige dat aan de nationale parlementen is toegezegd, is dat ze ruim op tijd toegang krijgen tot de groenboeken en witboeken van de Commissie.
<P>
Een detail is dat nogmaals is komen vast te staan dat de vergaderingen van het Europees Parlement hoofdzakelijk in Straatsburg zullen plaatsvinden en het werk van de commissies in Brussel, en dat de administratie in Luxemburg zal blijven. Deze geldverspilling door dubbele lokaliteiten, onnodig gereis en vervoer is onaanvaardbaar.
<P>
De uitbreiding van de EU met de kandidaat-leden in Midden- en Oost-Europa dreigt te worden vertraagd, als er na de aansluiting van vijf nieuwe landen een nieuwe Intergouvernementele Conferentie plaats moet vinden, terwijl er elf landen zijn die voor het lidmaatschap belangstelling hebben.
<P>
Het uiteindelijke standpunt dat op het gebied van het gemeenschappelijke buitenlands en veiligheidsbeleid is bereikt, was op alle essentiële onderdelen gebaseerd op het gemeenschappelijke initiatief van Zweden en Finland met het oog op de Intergouvernementele Conferentie. Wij steunen dit. Wij kunnen ons niet scharen achter de formulering in paragraaf 10 van de gemeenschappelijke ontwerpresolutie, waar teleurstelling wordt uitgesproken over het feit dat de WEU niet in de EU geïntegreerd is. Wij vinden dat deze organisaties van elkaar gescheiden moeten blijven. Wij kunnen ons evenmin achter de paragrafen 8 en 12 scharen.
<P>
De gemeenschappelijke ontwerpresolutie houdt ook voor de toekomst vast aan de invoering van de EMU en het Stabiliteitspact. Wij denken niet dat deze twee politieke projecten de werkgelegenheid, groei of vrede in Europa ten goede zullen komen. Helaas kan het gevolg zelfs het tegenovergestelde zijn.
<P>
Ons fundamentele standpunt is dat de EU een samenwerking van zelfstandige staten moet vormen. Wij willen een Europa waarin de democratieën samenwerken, niet de verwezenlijking van een "superstaat" . Het is een sprookje dat enkel een Europese federatie zou zorgen voor maximale groei en werkgelegenheid.

<SPEAKER ID=50 NAME="Berès">
Ik heb tegen de resolutie gestemd omdat amendement 12 van de Fractie De Groenen in het Europees Parlement, dat het protocol over de zetel van de instellingen afwijst, is aangenomen.

<SPEAKER ID=51 NAME="Bonde">
Het Verdrag van Amsterdam bestaat uit een aantal kleine stappen en enkele grote sprongen naar MEER UNIE. Er is geen enkel besluit dat van Brussel terug naar de lidstaten of de regio's wordt gestuurd. Er is daarentegen een bijkomende overdracht van bevoegdheden en er zijn op nieuwe gebieden meerderheidsbeslissingen ingevoerd. Deze beide zaken zorgen voor een grotere centralisatie van de besluitvorming in de EU. Het Verdrag van Amsterdam is qua vorm een internationale overeenkomst, maar qua inhoud is het een grondwet van een nieuwe staat met gemeenschappelijke vrijheidsrechten en unieburgerschap. Belangrijke beslissingen vereisen nog steeds eensgezindheid tussen de regeringen, maar als kiezers hoeven we niets meer gevraagd te worden. Als kiezers verliezen we elke soevereiniteit.
<P>
De door het volk verkozen nationale parlementen verliezen hun wetgevende macht. Het Europees Parlement krijgt meer macht om amendementen in te dienen en zijn veto te stellen tegen nieuwe wetten. Vetorecht is echter niet hetzelfde als democratie en hoewel het Europees Parlement een grotere wetgevende macht krijgt, is het een slechte vervanging voor de democratie zoals we die in de lidstaten en regio's kennen. Er bestaat nog geen Europees volk dat bereid is om een gemeenschappelijke Europese democratie te aanvaarden. En volksbestuur zonder volk is niet meer dan bestuur. Dat is de democratische ellende van de Unie en het is ook de reden waarom elke democraat het Verdrag van Amsterdam zal verwerpen.
<P>
Wij, die het Europa der Naties verkiezen boven de Verenigde Staten van Europa, hebben nog andere redenen om neen te stemmen. Wij wensen geen gemeenschappelijk buitenlands beleid met meerderheidsbelsuiten, noch een gemeenschappelijk ministerie met een minister voor buitenlandse zaken. Wij wensen het leger niet bij de burgerlijke EU te betrekken. Wij wensen geen gemeenschappelijk beleid inzake justitie noch een federale politie. Wij willen soepele en vriendelijke grenzen tussen vrije en democratische naties en een verplichte samenwerking voor alle grensoverschrijdende problemen.
<P>
Op één punt is het Verdrag van Amsterdam beter dan zijn voorganger. Het bevat positieve woorden over de werkgelegenheid. Het is echter moeilijk in te schatten welke nieuwe arbeidsplaatsen er als vervanging zullen komen voor de arbeidsplaatsen die door de invoering van de gemeenschappelijke munt zullen verdwijnen. De openheid kan nu door drie landen zoals Spanje, Frankrijk en Duitsland geblokkeerd worden. Men heeft de milieugarantie inhoudelijk, qua toepassing en geografisch beperkingen opgelegd. De uitbreiding naar het Oosten toe wordt uitgesteld.
<P>
Wij wensen Europa te helen in plaats van te delen en doen daarom een algemene oproep om een referendum te eisen.

<SPEAKER ID=52 NAME="Caudron">
De conclusies van de Top van Amsterdam hebben een bittere nasmaak en geven het gevoel dat men hier een kans heeft gemist en het werk niet heeft afgemaakt. Wij ontkennen niet dat Amsterdam veel beter is dan Maastricht. Op alle gebieden is reële vooruitgang geboekt. Dat moeten wij de onderhandelaars nageven. Wij moeten ook het Nederlandse voorzitterschap feliciteren. Op het gebied van de werkgelegenheid, de bestrijding van de werkloosheid en het sociale Europa is, dankzij de politieke veranderingen in Groot-Brittannië en vooral in Frankrijk, reële vooruitgang geboekt en zijn er nu duidelijke vooruitzichten en een concreet tijdschema.
<P>
Het kader waarbinnen men kan handelen is nu vastgesteld. Het versterkt de Commissie in aanzienlijke mate en plaatst het Europees Parlement voor zijn verantwoordelijkheid. De Top van Luxemburg over de werkgelegenheid ligt in het verschiet. De regeringen, de Commissie en het Parlement hebben niet langer het recht te falen, vage voorstellen te doen of onduidelijke tijdschema's voorop te stellen. De Europese burgers verwachten nu maatregelen en een concreet tijdschema, tenminste even concreet als het tijdschema voor de monetaire, financiële en bancaire aangelegenheden.
<P>
Op institutioneel gebied is de balans veel negatiever. Met de uitbreiding van de codecisie heeft het Parlement meer bevoegdheden gekregen, maar de Top heeft jammer genoeg niet kunnen beslissen over maatregelen om de Raad en de Commissie bij een uitbreiding "beheersbaar" te maken.
<P>
Redelijkerwijs kan men op deze basis geen onderhandelingen aanvatten, want daardoor zouden wij de Europese Unie tot volkomen ondoelmatigheid veroordelen en doen verzanden.
<P>
De Europese Unie moet haar voorstellen voor de groei, de sociale bescherming en tegen de werkloosheid dus spoedig verder uitwerken. Ze moet ook het debat over onze instellingen opnieuw op gang brengen. Die moeten zeer snel worden aangepast en hervormd omdat de Europese Unie anders in een crisis terecht dreigt te komen.
<P>
De gezamenlijke ontwerpresolutie strookte met wat ik hier heb gezegd en daarom was ik bereid ze goed te keuren. Omdat het protocol waarin Straatsburg als zetel van het Europees Parlement werd bevestigd is verworpen, heb ik echter met mijn Franse collega's tegengestemd.

<SPEAKER ID=53 NAME="Cushnahan">
Zoals vele andere leden van het Europees Parlement hoopte ik dat men in Amsterdam een grote stap op de weg naar de Europese integratie zou doen. Dat is niet gebeurd. Men heeft in Amsterdam wel een aantal kleine, behoedzame stappen gedaan die de integratie versterken en verdiepen.
<P>
Toch zijn die kleine maar betekenisvolle stappen een goede zaak. De macht en de invloed van het Europees Parlement is op een aantal terreinen versterkt, als kleine lidstaat behouden wij het recht een lid van de Commissie aan te wijzen en in het Verdrag is een nieuw hoofdstuk over de werkgelegenheid opgenomen. Het belangrijkste is dat Europol, de coördinerende politie-instantie, een operationele rol krijgt en dat de vijftien lidstaten hebben beloofd de strijd tegen de illegale drugshandel en de daarmee verband houdende criminaliteit op te voeren.
<P>
Wat de verbetering van de werking van het buitenlands beleid van de EU betreft, is weinig vooruitgang geboekt. Op de internationale politieke scène zullen wij machteloos moeten blijven toezien tot wij de moed opbrengen om een krachtig buitenlands EU-beleid te ontwikkelen. Ik heb altijd voor een behoorlijk onderhandelde uitbreiding van de Unie naar het oosten toe gepleit. Dat de Top van Amsterdam het niet over een institutionele hervorming eens is kunnen worden zal die onderhandelingen ongelooflijk bemoeilijken. Over de beslissingen die men in Amsterdam niet heeft genomen zal men nu met de toetredende landen moeten onderhandelen.

<SPEAKER ID=54 NAME="Duhamel">
Ik geef vandaag mijn mening in het volle besef van onze en mijn verantwoordelijkheden. Als nieuw lid van het Parlement zou ik u in de eerste plaats willen danken voor de wijze waarop u mij heeft ontvangen. Als nieuweling zou ik zo kort, eenvoudig en direct mogelijk willen zijn.
<P>
Amsterdam heeft resultaten opgeleverd, maar stelt op een aantal punten ook teleur. Alles bij elkaar genomen is Amsterdam echter een nederlaag voor Europa. Als wij niets ondernemen, draagt dit akkoord de kiem voor nog grotere mislukkingen in zich. Ik zal het niet over de positieve elementen hebben. Anderen hebben die, soms al te zeer, in het licht gesteld.
<P>
Op welke punten heeft men in Amsterdam dan gefaald? Ik som de belangrijkste daarvan kort op: 1. op sociaal gebied heeft men voor een passende juridische formulering noch voor de nodige financiële middelen gezorgd; 2. de Unie krijgt niet de rechtspersoonlijkheid die ze nodig heeft; 3. wij verwijderen ons nog wat verder van een Europese defensie; 4. de middelen voor een gemeenschappelijk buitenlands beleid ontbreken; 5. de versterkte samenwerking wordt al op voorhand vrijwel onmogelijk gemaakt door de voorwaarden die eraan worden gesteld: de lidstaten die sneller willen vorderen zullen dat niet kunnen doen; 6. de burgers worden eens te meer vergeten: de teksten worden nog onbegrijpelijker, de debatten nog ondoorzichtelijker en hun rechten worden niet altijd duidelijk omschreven. Hoe kunnen de burgers in hun dagelijks leven zien dat Europa, waarvan men de verdiensten heeft geprezen, hen ten goede komt? En, last but not least, 7. de belangrijkste hervormingen van de instellingen worden naar het derde millennium verwezen.
<P>
Ik heb de vergaderingen van de Commissie institutionele zaken sedert 18 juni jongstleden bijgewoond en zou bij dat belangrijke punt dan ook even willen stilstaan. Het gaat hier niet om juridische hebbelijkheden maar om de toekomst van de uitgebreide Unie. Die zal op slechts één enkel monetair been niet vooruitkomen. Ze zal ook niet op twee benen, namelijk een monetair en een sociaal been, vooruitkomen. Die benen kunnen immers niet bewegen zonder brein dat hen daartoe het bevel geeft. Dat brein is de politiek en zijn dus de instellingen. Daarom moet men bij meerderheid in plaats van bij eenparigheid kunnen beslissen. Concreter nog wil dat zeggen dat de echte Europese beslissingen bij meerderheid moeten kunnen worden genomen opdat de Unie niet wordt verlamd of alleen op basis van kleine nationalistische beslissingen vooruitgang kan boeken.
<P>
Als wij het daarover eens zijn, zouden wij moeten nagaan hoe wij de patiënt kunnen genezen en vooral hoe wij kunnen voorkomen dat zijn kwaal chronisch wordt. De medicijn is bekend: de hervorming van de instellingen en vooral de uitbreiding van de meerderheidsbeslissing. De patiënt moet wel bereid zijn de medicijn in te nemen. Op dit ogenblik weigert hij dat. Wij moeten hem uitleggen dat hij die medicijn nodig heeft en hem er krachtig toe aansporen ze in te nemen.
<P>
Daarbij mogen wij ons niet al te diplomatisch gedragen. Dat is niet onze taak. Wij moeten klaar en duidelijk zeggen wat verkeerd gaat. Voor elke uitbreiding moeten wij aandringen op een nieuwe herziening van de Verdragen, met andere woorden van de Europese grondwet. Wij moeten ervoor zorgen dat de hervorming op een democratischer en transparanter wijze gebeurt zodat de volkeren er iets van begrijpen en ze kunnen steunen.
<P>
In het Parlement gaan in die zin vele stemmen op. Een amendement van leden van verschillende fracties op paragraaf 1 van de gezamenlijke ontwerpresolutie maakt dat duidelijk. De Fractie van de Partij van de Europese Sociaal-democraten, daartoe opgeroepen door de Franse socialisten, heeft zich daardoor laten inspireren en ondersteunt de essentiële eis dat de instellingen onverwijld worden hervormd. Wij verheugen ons daarover. Wij zijn vastberaden met onze kritiek en onze voorstellen. Wij zijn vandaag wat opgewonden, maar zullen morgen ons nut bewijzen. Ik hoop dat ik u niet al te zeer heb geërgerd en dat ik morgen van nut kan zijn.

<SPEAKER ID=55 NAME="Gasòliba i Böhm">
Ik zal vóór de gemeenschappelijke ontwerpresolutie stemmen waarin het resultaat van de Europese Raad die in Amsterdam heeft plaatsgevonden in zijn geheel genomen wordt goedgekeurd, en met name het nieuwe Verdrag dat het Verdrag van Amsterdam zal gaan heten.
<P>
Ik geef mijn steun echter niet met volle tevredenheid. In elk geval is het meest positieve van de akkoorden van Amsterdam het feit dat er overeenstemming is over het groei- en stabiliteitspact, waardoor de verbintenis om onder de voorziene omstandigheden en op de geplande tijdstippen de Economische en Monetaire Unie tot stand te brengen en de euro in te voeren, versterkt wordt, alsmede dat er formeel een nieuw Verdrag is, ook al kan dit nieuwe Verdrag de grote tekortkomingen en zorgwekkende uitstellen waartoe men inzake essentiële kwesties heeft besloten, niet verhullen.
<P>
De Europese Unie getuigt al vele jaren van een zorgwekkend gebrek aan leiderschap en ambitie. Zij komt niet tegemoet aan de uitdagingen van de huidige situatie in de wereld, noch maakt zij gebruik van de enorme mogelijkheden die zij heeft na de situatie die ontstaan is naar aanleiding van de val van de Sovjetunie en de toegang tot de vrijheid van de samenlevingen in Midden- en Oost-Europa, die de Europese Unie met solidariteit moet opnemen.
<P>
Ik herhaal nog eens mijn bezorgdheid over het te grote belang en voorbehoud van de lidstaten bij de besluitvorming, de bescheiden vorderingen in de rol die is toegekend aan het Comité van de Regio's, en de beperkingen die momenteel bestaan om Europese beleidsmaatregelen op te stellen in het kader van de veiligheid, buitenlandse betrekkingen, justitie en binnenlandse zaken en zelfs op het vlak van een economisch en monetair beleid dat absoluut noodzakelijk en onontbeerlijk is, aangezien wij reeds over een Europese interne markt beschikken en de Economische en Monetaire Unie en een gemeenschappelijke Europese munt voor de deur staan.
<P>
Ook wil ik nogmaals de ernstige onzekerheid aanklagen die men creëert ten gevolge van het feit dat men niet besloten heeft tot de nodige institutionele versterking voor de politieke richting die voor de Europese Unie van de 21ste eeuw vereist is.

<SPEAKER ID=56 NAME="Kirsten Jensen, Blak en Sindal">
De Deense sociaal-democraten hebben een aantal bezwaren tegen de resolutie. Zo kunnen wij punt 10 betreffende de integratie van de WEU in de EU op grond van de Deense uitzonderingen niet steunen. Wij kunnen er evenmin mee instemmen dat de overeenkomst van Schengen in het Verdrag wordt opgenomen en wij vinden niet dat de uitbreiding sinds de afronding van de intergouvernementele conferentie een probleem geworden is. Daarom stemmen wij tegen punt 5. Ondanks deze bezwaren stemmen wij wel voor de resolutie als geheel, omdat ze de nadruk legt op de belangrijke positie die bepaalde gebieden die wij belangrijk vinden zoals openheid, democratie, mensenrechten, milieu, consumentenbescherming en werkgelegenheid, in het Verdrag hebben gekregen.
<P>
Lindqvist (ELDR), Eriksson, Seppänen, Sjöstedt en Svensson (GUE/NGL), Gahrton, Holm, Lindholm en Schörling (V), Bonde (I-EDN), schriftelijk. (SV) Het verdrag van Amsterdam gaat wellicht niet zo ver als velen hadden gehoopt en anderen hadden gevreesd. Maar de macht van de EU neemt toch wezenlijk toe, en de supranationale organen zoals het Europees Parlement, de Commissie en het Hof van Justitie krijgen meer macht. Het Europees Parlement krijgt medebeslissingsrecht over ongeveer 75 % van de werkelijke Europese wetgeving en krijgt hiernaast invloed op de financiering van het buitenlands beleid. De Commissie en het Hof krijgen meer zeggenschap, bijvoorbeeld over kwesties die vroeger vielen onder de internationale samenwerking, d.w.z. kwesties met betrekking tot het buitenlands en veiligheidsbeleid en binnenlandse en justitiële aangelegenheden.
<P>
In een speciaal protocol, in verband met de geplande uitbreiding van de EU, worden meer stemmen beloofd aan de landen die op het ogenblik twee commissarissen leveren, d.w.z. de grote landen. Het enige reële wat de nationale parlementen is aangeboden, is dat ze tijdig toegang zullen krijgen tot de groenboeken en witboeken van de Commissie.
<P>
De ontwikkeling van de Unie moet ook in een groter verband worden bekeken. De laatste elf jaar zijn de fundamenten van de EU bij drie gelegenheden wezenlijk gewijzigd. Via de Europese Akte uit de jaren tachtig zijn op grote schaal meerderheidsbesluiten ingevoerd, vooral om het vrij verkeer van goederen, arbeid en kapitaal te bevorderen, wat de soevereiniteit van de lidstaten radicaal heeft beperkt.
<P>
Het Verdrag van Maastricht uit 1991 bracht de invoering van nieuwe bepalingen voor het buitenlands beleid en voor binnenlandse en justitiële aangelegenheden. Maar vooral betekende Maastricht de doorbraak van de EMU. De Monetaire Unie zelf leidt in de praktijk tot meer integratie en een aanzienlijke afkalving van het zelfbeschikkingsrecht van de lidstaten.
<P>
Het Verdrag van Amsterdam bevestigt de indruk dat de Unie zich in de richting van een steeds nauwere samenwerking ontwikkelt, een federatie, hoewel het tempo en de intensiteit kan verschillen.

<SPEAKER ID=57 NAME="McKenna">
Het Verdrag van Amsterdam is een aanslag op de democratie. De door de grote politieke fracties ingediende ontwerpresolutie weerspiegelt de ernst van de gevolgen van het Verdrag niet. Daarom heb ik tegengestemd. De EU-leiders hebben de democratie gebannen uit een aantal van de belangrijkste ontwikkelingen in het Verdrag, namelijk op het gebied van justitie en buitenlandse zaken. Het Europees Parlement krijgt een uitsluitend adviserende rol op de meeste terreinen van justitie, maar heeft niets te zeggen over Europol, de federale politiemacht. De rol van het Europees Hof van Justitie in de meeste ontwikkelingen blijft onduidelijk.
<P>
Wat het milieubeleid betreft, is het Verdrag een charter voor stagnatie geworden. Men belet de lidstaten ambitieuze strategieën inzake milieubescherming ten uitvoer te leggen die verder dan de EU-wetgeving gaan. Zo komen doeltreffende afvalbeheersmaatregelen, zoals het Deense verbod op drankblikjes uit aluminium, in gevaar. De in het Verdrag geformuleerde doelstelling van de bevordering van de werkgelegenheid is onverenigbaar met de inspanningen om de Economische en Monetaire Unie tot stand te brengen.
<P>
Het is uiterst belangrijk dat het Verdrag, in alle lidstaten waar dat instrument bestaat, aan een referendum wordt onderworpen. Anders zullen de burgers zich over de toekomstige ontwikkeling van de EU niet echt kunnen uitspreken en wordt het democratisch tekort nog veel groter.
<P>
Ik ontken dat de bezorgdheid voor de Ierse neutraliteit in Amsterdam is weggenomen. Hoewel de voorgestelde fusie tussen de EU en de met kernwapens uitgeruste West-Europese Unie werd uitgesteld, staat in het Verdrag nog altijd dat geleidelijk wordt gestreefd naar een gemeenschappelijk defensiebeleid dat zal worden ondersteund door samenwerking tussen de lidstaten op het gebied van de bewapening.
<P>
Het lijdt geen twijfel dat Ierland wordt meegezogen in een militaire unie die haar eigen wapenindustrie wil ondersteunen.

<SPEAKER ID=58 NAME="Miranda">
De Top van Amsterdam was een diepgaande teleurstelling en zelfs een ernstige mislukking. De verwachtingen waren niet hoog, maar de resultaten bleven nog beneden de lage verwachtingen die hierover bestonden.
<P>
In de eerste plaats, wat de institutionele kwesties betreft, dient hieruit een fundamentele conclusie te worden getrokken: de wijzigingen die men wenst aan te brengen in het Verslag passen volkomen in de geest van Maastricht en houden absoluut geen rekening met het diepgaande voorbehoud en de groeiende tegenstand die deze heeft opgeroepen en blijft oproepen, zowat overal.
<P>
Wel staat vast dat bepaalde negatieve voorstellen die op tafel lagen nog niet, tenminste nog niet expliciet, in overweging zijn genomen. Maar men houdt vast aan een federale stempel zonder deze na te komen; de beslissingsbevoegdheid wordt op communautair vlak geconcentreerd, de burgers worden steeds verder van de besluitvorming gehouden en bijgevolg groeit het democratisch deficit.
<P>
Op economisch en sociaal vlak dienen evenwel enkele aspecten te worden benadrukt. In de eerste plaats zij erop gewezen dat het feit van de werkloosheid, en haar onvermijdelijke verband met de gedwongen mars naar de eenheidsmunt en het stabiliteitspact - fundamentele aangelegenheden op dit moment - uiteindelijk op de agenda van de Top zijn geplaatst, waarvoor wij altijd hebben gepleit.
<P>
Desondanks zijn de besluiten van de Raad ter zake objectief gesproken teleurstellend. Wat er teveel is aan voornemens is er tekort aan maatregelen en middelen om deze in praktijk te brengen. In wezen gaat men voort met het huidige restrictieve beleid met onvermijdelijke negatieve gevolgen voor de werkgelegenheid en stelt men tegelijkertijd een totaal gebrek aan effectieve maatregelen en op de werkloosheidsbestrijding gerichte middelen vast; wat de aangekondigde voornemens op sociaal gebied geheel tegenspreekt en tegenwerkt.
<P>
Een meerderheid in het Europees Parlement blijft evenwel verwijderd van de werkelijkheid en van de angsten en zorgen van de burgers en geeft nogmaals blijk van de neiging om de belangrijkste besluiten van de Raad blindelings op te volgen. Dit blijkt duidelijk uit de in beraadslaging zijnde ontwerpresolutie. Die wij om deze reden niet onderschrijven en waarvoor wij niet stemmen.

<SPEAKER ID=59 NAME="Valverde López">
Nu de Europese publieke opinie is belegerd met vette koppen in de media, die de vooroordelen en nationalistische visies van de opbouw van Europa tot uiting brachten, is het een goede zaak dat het Europees Parlement het forum is waar de institutionele standpunten van de Raad, Commissie en Europees Parlement tot uitdrukking worden gebracht.
<P>
Los van iedere gedetailleerde analayse, is de boodshap die bij de publieke opinie terecht zou moeten komen, het feit dat het Verdrag van Amsterdam een nieuwe positieve stap is in de richting van de politieke opbouw van Europa. En dit gezegd zijnde, moeten we eveneens benadrukken dat het - en dit is een negatieve tendens - aan politieke wil ontbroken heeft om voort te gaan op gebieden die in de voorbereidende werkzaamheden evenwel zeer precies gedefinieerd waren. Het feit dat een groot deel van de staatshoofden en regeringsleiders eigenlijk nationalistische standpunten innemen, dient aan de kaak gesteld te worden. Men vergeet daarbij dat de beste verdediging van de nationale belangen binnen de Europese Gemeenschap gebeurt. Alleen al het bestaan van 14 protocollen en evenveel verklaringen wijst op een mislukking van de Europese Raad, die niet het politieke gewicht heeft gehad dat de geschiedenis van hem eiste, om eensgezind vooruitgang te boeken, met respect voor de diversiteit. Blind eigenbelang had de overhand. Evenmin was het een goed teken dat omvangrijke teksten worden opgenomen in de artikelen, hetgeen ook wijst op de verwatering van het Verdrag, dat overloopt van de formalistishe clausules.
<P>
Een ander verontrustend element is het optreden van bepaalde, pas benoemde regeringen die er niet in zijn geslaagd het beginsel van institutionele loyaliteit, dat de regeringen ertoe verplicht om aangegane verbintenissen na te komen, te respecteren. De burgers moeten erop staan dat de Europese politiek een staatsaangelegenheid is die zich ver houdt van de wispelturigheden van de zittende regering.
<P>
Ik heb altijd beweerd dat het perfect mogelijk is om de vooruitgang te meten. Alles wat de communautarisering betreft van de tweede en derde pijler is een duidelijke uiting van de daadwerkelijke wil om de Europese integratie na te streven. Inzake de derde pijler en het gemeenschappelijk buitenlands en veiligheidsbeleid is er aardig wat vooruitgang geboekt, maar alles zal afhangen van de politieke wil die de regeringsleiders aan de dag leggen. Mislukkingen op dit vlak mogen de burgers niet toeschrijven aan Europa; het anti-Europa is hier de schuldige.
<P>
De uitbreiding van het stemmen met gekwalificeerde meerderheid en de uitbreiding van de beleidsmaatregelen die via medebeslissing tot stand komen, is ook een zeer belangrijke politieke barometer. Er zijn aanzienlijke vorderingen vast te stellen: op bepaalde gebieden blijven Parlement en Raad hun bevoegdheden herverdelen, ten gunste van de Europese eenheid.
<P>
De institutionele hervorming moet er nog komen. Maar dat is maar beter ook. Sommige van de voorstellen die besproken zijn veronderstelden een ontaarding van de geest van de Verdragen. De Raad klemt zich vast aan zijn veto's, de unanimiteit en de blokkeringsmeerderheden. Hij geeft ze de illusie dat ze mee mogen beslissen. Maar het is algemeen bekend dat eigenzinnig stemgedrag, behalve politiek isolement, niets oplevert. De befaamde blokkeringsminderheid, zoals de naam zelf al zegt, dient alleen maar om de opbouw van Europa af te remmen.
<P>
De reikwijdte van het Verdrag van Amsterdam zal nooit duidelijk worden, als men zich niet realiseert dat het ontstaan ervan voorafgegaan is door de ratificatie van de onomkeerbare creatie van de gemeenschappelijke munt. De euro zal ook de meest nationalistische stromingen in goede banen leiden. We moeten blij zijn dat Europa verdergaat met zijn onstuitbare politieke opbouw.
<P>
Verslag-Fontaine (A4-0204/97)
<SPEAKER ID=60 NAME="Ahlqvist, Andersson, Hulthén, Lööw, Theorin, Wibe en Waidelich">
Wij vinden dat in het door de rapporteur opgestelde verslag een aanzienlijk beter voorstel voor een richtlijn staat dan het door de Commissie gedane voorstel. Vooral willen wij de aandacht vestigen op de voorstellen in het verslag die gaan over de rechten van de werknemer. Het is in dit verband van belang om de aandacht te vestigen op de bescherming van werknemers en minderheidsaandeelhouders. De hiervoor aangevoerde standpunten gelden echter enkel wanneer men ervan uitgaat dat er een Europese richtlijn opgesteld moet worden. Wij vinden de noodzaak van een Europese richtlijn twijfelachtig.
<P>
Verslag-Tomlinson (A4-0178/97)
<SPEAKER ID=61 LANGUAGE="FR" NAME="Fabre-Aubrespy">
Mijnheer de Voorzitter, dames en heren, mijn fractie heeft het verslag van de heer Tomlinson niet goedgekeurd. Het is immers om vijf redenen onaanvaardbaar.
<P>
Dit verslag is in de eerste plaats onaanvaardbaar omdat het ons, zoals ik daarstraks heb gezegd, tijdens een bijkomende vergaderperiode in Brussel wordt voorgelegd terwijl de begroting ook in de toekomst in Straatsburg wordt behandeld.
<P>
Dit verslag is in de tweede plaats onaanvaardbaar omdat het in elf vergaderperiodes van vijf dagen in Straatsburg en zeven bijkomende vergaderperiodes in Brussel voorziet, wat in strijd is met de Verdragen, met het compromis van Edinburgh en met wat na de Europese Raad van Amsterdam in het Gemeenschapsrecht zal worden bepaald.
<P>
Onaanvaardbaar is ook wat in dit verslag over de vergoedingen, lasten en uitgaven van de leden van het Europees Parlement wordt gezegd. Ik onderstreep de hypocrisie van onze collega's die het ingediende amendement hebben aangenomen hoewel wij weten - ik weet dat zeer goed omdat ik er lid van ben - dat de door het Bureau opgerichte werkgroep niets zal opleveren. Op dit uiterst belangrijke punt is er niets veranderd.
<P>
Ook met betrekking tot de gebouwen van het Parlement is dit verslag onaanvaardbaar. De rapporteur vreest dat men van de Europese belastingbetalers te veel vergt. Wij hoeven slechts rondom ons hier en buiten deze zaal te kijken om in te zien dat wij niet veel meer kunnen kopen of bouwen dan wij hier in Brussel al hebben gedaan.
<P>
Het verslag is ten slotte ook onaanvaardbaar met betrekking tot de financiering van de Europese politieke partijen. Met de begroting wil men nog sterker streven naar de verwezenlijking van de doelstelling van artikel 138 A van het Verdrag door de nomenclatuur van hoofdstuk 37 aan te passen, hoewel dat volstrekt onnodig is.
<P>
Dit alles voorspelt voor de begroting 1998 niets goeds. Wij kijken daarnaar uit en zullen aan het debat erover deelnemen, maar de zeer reële beslissingen die men nu heeft genomen zetten die begroting niet op de goede weg.

<SPEAKER ID=62 LANGUAGE="FI" NAME="Ojala">
Mijnheer de Voorzitter, ik heb voor het verslag-Tomlinson gestemd, maar ik wil nog graag een stemverklaring geven inzake amendement 15, ingediend door onder andere de heer De Coene. Op dit punt heb ik mij van stemming onthouden, omdat ik het niet verstandig vind indien het Parlement al in dit stadium een bindende leidraad geeft aan deze parlementaire werkgroep, die tot taak heeft de reiskosten en andere vergoedingen van de parlementsleden te bestuderen. Hoewel ik in principe achter het voorstel sta om de reiskostenvergoedingen uit te betalen op basis van de werkelijk gemaakte kosten, vind ik dat we toch moeten wachten op de resultaten van de werkgroep voordat we zelf besluiten gaan nemen. Het slotgedeelte, waarin van de werkgroep snelle resultaten worden verlangd, kan wel op mijn instemming rekenen.

<SPEAKER ID=63 NAME="Ahlqvist, Andersson, Theorin en Waidelich">
Hoewel wij vóór het verslag gestemd hebben, willen wij graag enige standpunten inzake deze begroting naar voren brengen.
<P>
1.Een van de grootste absurditeiten op uitgavengebied is dat het Parlement op drie plekken werkzaam is. Dat brengt grote en onnodige administratieve kosten met zich mee. Deze situatie heeft het Parlement echter niet zelf in de hand.2.Het is absurd dat de reisvergoeding volgens een vaste kilometerberekening wordt uitgekeerd. De reisvergoeding kan gemakkelijk via een aan de parlementariërs af te geven reiskaart worden geadministreerd.
<SPEAKER ID=64 NAME="De Coene">
Onze kiezers stellen zich terecht vragen over hoe wij met hun geld omspringen. Zo nemen zij ondermeer aanstoot aan onze riante onkostenvergoedingen. Bijna twee miljard BF voor reis- en verblijfkosten voor 626 parlementsleden is toch wel een zeer hoog bedrag.
<P>
Eind vorig jaar, na het zoveelste persincident, beloofde de Parlementsvoorzitter beterschap. Inmiddels zijn wij niet verder geraakt dan de installatie van een werkgroep op het niveau van het Bureau. Rapporteur Tomlinson doet een aantal stappen in de goede richting waarvoor ik hem terecht wil feliciteren. Nochtans ben ik van oordeel dat onze kiezers een duidelijker signaal verwachten.
<P>
Daarom heb ik samen met enkele collega's een amendement ingediend dat stelt dat reis- en verblijfkosten nog enkel kunnen vergoed worden op basis van werkelijk gemaakte kosten die bovendien gestaafd moeten worden met bewijsstukken. Goedkeuring van dit amendement zou een signaal geweest zijn aan de publieke opinie dat wij het echt menen.
<P>
Openheid en transparantie betekenen ook dat alle burgers van de Unie kennis kunnen nemen van de werkzaamheden van het EP in hun eigen taal. wij wensen dit "gelijkwaardigheids" principe vast te betonneren zoals trouwens de Europese Top van Amsterdam dit in het Verdrag gedaan heeft.

<SPEAKER ID=65 NAME="Gahrton, Holm, Lindholm en Schörling">
Wij zijn het in grote lijnen eens met de voorstellen van de rapporteur inzake de begroting. Het is bijvoorbeeld een goede zaak dat er eindelijk een milieu-audit komt naar de gebouwen en de werkwijzen van het Europees parlement, wat hopelijk zal leiden tot een betere exploitatie van de informatietechnologie in het Parlement.
<P>
Wat amendement nr. 3 betreft, dat over het pensioenfonds van de leden gaat, hebben wij er vanzelfsprekend voor gekozen om hiervóór te stemmen. Het is een morele, ethische kwestie, die grote symbolische waarde heeft. Het is belangrijk dat de leden die lid zijn van het pensioenfonds zelf tot betaling overgaan, hetgeen inhoudt dat de leden een actieve handeling moeten verrichten, in plaats van dat het bedrag direct van de onkostenvergoeding wordt afgetrokken.
<P>
Wij stemmen tegen de voorstellen voor een winkel voor het personeel in het nieuwe gebouw van het Europees Parlement in Brussel. Het is onaanvaardbaar dat er speciale winkels zouden zijn met belastingvrije goederen voor de "EU-elite" , die over haar salaris toch al weinig belasting betaalt.
<P>
Wij staan aarzelend tegenover het reserveren van gelden voor de Europese politieke partijen, aangezien die in bepaalde gevallen enkel een constructie zouden kunnen worden voor het aanvragen van een subsidie en niet uit de burgers voortkomen.
<P>
Daarentegen zijn wij vóór een gelijke behandeling van alle talen in het Europees Parlement en het in alle talen doen vertalen van alle gebruikte documenten.
<P>
Ten slotte steunen wij amendement nr. 15, dat inhoudt dat de leden enkel een reisvergoeding krijgen voor werkelijke kosten en niet, zoals op het ogenblik, als een algemene hoge vergoeding die niet gedekt hoeft te zijn door de werkelijke kosten.

<SPEAKER ID=66 NAME="Haarder">
Hoewel ik deel uitmaak van de werkgroep die voorstellen moet doen voor de herziening van de vergoedingen van de parlementsleden, heb ik vandaag voor amendement 15 van de heer De Coene op punt 10 gestemd. Ik ben het met hem eens dat de regels voor terugbetaling van reiskosten veranderd moeten worden, zodat de terugbetaling alleen nog op basis van werkelijk gemaakte kosten die met bewijsstukken gestaafd worden, kan gebeuren. Het wordt daarentegen een te grote bureaucratische rompslomp om ook de verblijfs- en maaltijdkosten op dezelfde basis terug te betalen. Zowel openbare als privé-bedrijven passen hiervoor een forfaitsysteem toe.

<SPEAKER ID=67 NAME="Hulthén en Wibe">
Hoewel wij vóór het verslag gestemd hebben, willen wij graag enige standpunten inzake deze begroting naar voren brengen.
<P>
1.Een van de grootste absurditeiten op uitgavengebied is dat het Parlement op drie plekken werkzaam is. Dat brengt grote en onnodige administratieve kosten met zich mee. Deze situatie heeft het Parlement echter niet zelf in de hand.2.Het is absurd dat de reisvergoeding volgens een vaste kilometerberekening wordt uitgekeerd. De reisvergoeding kan gemakkelijk via een aan de parlementariërs af te geven reiskaart worden geadministreerd.3.Verder vinden wij dat het pensioenfonds van de EU-parlementariërs zichzelf moet bedruipen en niet moet worden gesubsidieerd uit overheidsgelden van de EU. Eerdere subsidies moeten dientengevolge worden teruggevorderd.
<SPEAKER ID=68 NAME="Lindqvist">
Reisvergoedingen en honoraria moeten zo worden gewijzigd dat ze overeenkomen met wat algemeen als aanvaardbaar wordt gezien. De vergoedingsstelsels moeten transparant, gemakkelijk na te komen en controleerbaar zijn. De reisvergoeding moet pas na overlegging van een betalingsbewijs worden uitgekeerd. Er moeten geen Europese politieke partijen via de EU-begroting worden gefinancierd. Er moet een volledig kostenonderzoek plaatsvinden naar alle bestaande en in aanbouw zijnde gebouwen op de drie arbeidsplaatsen van het Parlement, om te onderzoeken of de gelden doelmatig worden gebruikt.
<P>
Het Parlement moet zich er tot het uiterste voor inspannen dat de bestaande gebouwen, bijvoorbeeld de administratieve gebouwen in Brussel, niet leeg staan, of verkeerd worden gebruikt met onnodige kosten voor de burgers.

<SPEAKER ID=69 NAME="Pompidou">
STOA is het bureau voor de beoordeling van de wetenschappelijke en technische keuzes van het Europees Parlement. Het behoort administratief tot het Directoraat Studies (DG IV) van ons Parlement, maar blijft een onafhankelijke beoordelingsinstantie voor onze instellingen. Het wordt geleid door een groep parlementsleden uit alle gespecialiseerde commissies, het zogenaamde STOA-panel. STOA staat die commissies bij op de terreinen waar wetenschap en technologie een belangrijke rol spelen.
<P>
Op het einde van elk jaar wordt, op voorstel van de leden van de verschillende commissies en rekening houdend met het tijdschema van het Parlement voor het volgende jaar, het werkplan van STOA vastgesteld. Het wordt door het STOA-panel en door het Bureau van het Parlement goedgekeurd. De verslagen die door op basis van een offerteaanvraag gekozen externe contractanten worden opgesteld krijgen de vorm van werkdocumenten die aan het STOA-panel worden voorgelegd voor ze als definitieve documenten van STOA worden beschouwd.
<P>
Dankzij die herschikking is STOA een beoordelingsbureau ten dienste van het Parlement, waarvan de werkzaamheden beter met die van de commissies zijn gecoördineerd en dat toch zijn onafhankelijkheid behoudt.
<P>
In die omstandigheden schijnt de samenvoeging van de twee begrotingslijnen 260 en 261 onverenigbaar met de voortdurende inspanningen van STOA om tot een budgettair doorzichtiger beheer te komen: de kredieten op begrotingslijn 261 zijn uitdrukkelijk bestemd voor de financiering van STOA, waarvan het Bureau op zijn vergadering van 17 februari 1997 het mandaat heeft bevestigd. De Commissie begrotingscontrole krijgt trouwens elk kwartaal een verslag over de uitvoering van de begroting.
<P>
De aanneming van punt 37, meer bepaald de vermindering van de reeds toegewezen bedragen met een derde, zou de politieke verantwoordelijkheid van het Bureau van het Parlement en het STOA-panel aantasten en vervangen door een louter administratief beheer, dat ten minste drie leiders zou impliceren. Die bepaling zou niet alleen het democratisch beheer op de helling zetten, maar zou ook de termijn voor de indiening van verslagen langer maken en de coördinatie van de werkzaamheden van STOA met die van de commissies aantasten.
<P>
Om al die redenen verzoek ik u, met de instemming van de leden van het STOA-panel, tegen punt 37 van de ontwerpresolutie in het verslag van de heer Tomlinson te stemmen, opdat STOA de commissies kan blijven bijstaan in hun wetgevend werk waarbij wetenschap en technologie, die de toekomst van de economie in de Europese Unie voor een stuk mee bepalen, een rol spelen.

<SPEAKER ID=70 NAME="Van der Waal">
De oplevering van de nieuwe gebouwen in Straatsburg en Brussel stelt het Europees Parlement voor enorme budgettaire problemen. Bezuinigingen op andere posten zijn noodzakelijk om deze vergadercomplexen te kunnen financieren. In het verslag-Tomlinson wordt daartoe een eerste aanzet gegeven, onder andere met het voorstel tot stabilisering van het organigram. Voor de definitieve vaststelling van de Parlementsbegroting zal echter naar aanvullende besparingsmogelijkheden gezocht moeten worden. Met het huidige pakket-Tomlinson zitten we immers nog altijd ruim vier miljoen ecu boven het richtsnoer van de fractievoorzitters van 1988, op grond waarvan de begroting van het Parlement niet meer dan 20 % van de totale administratieve uitgaven mag bedragen. Daar komt bij dat het Bureau bij de opstelling van de ramingen is uitgegaan van een zeer gunstige pariteit ECU/BEF. Wanneer de huidige positieve tendens ten aanzien van deze pariteit in 1998 wijzigt, verwacht het Bureau ernstige moeilijkheden.
<P>
Er zal onder andere iets gedaan moeten worden aan de hoge uitgaven voor de vrijwillige pensioenregeling voor de leden. Ten opzichte van 1997 dalen de uitgaven weliswaar met 28 %. Maar dit cijfer geeft een vertekend beeld, omdat de voorgaande jaren sprake was van een uitzonderlijk groot tekort. Dat is voor 2/3 door het Parlement gedekt. Ook op het vlak van de reis- en verblijfsvergoedingen zal het Parlement de nodige besparingen moeten doorvoeren. Het is van groot belang dat de werkgroep die zich met deze problematiek bezig houdt, binnenkort met concrete voorstellen komt, zodat deze nog kunnen worden meegenomen in de begrotingsprocedure voor 1998. Het voorstel van de rapporteur om de reis- en verblijfsvergoedingen in afwachting van de conclusies van de werkgroep te bevriezen op het niveau van 1997, ondersteun ik.
<P>
Ook sta ik achter de schrapping van de begrotingspost voor Europese politieke partijen. Maar ik verzet me tegen het opnemen van een verwijzing naar artikel 138A van het Verdrag in de toelichtingen van de begrotingsposten 3705, 3706 en 3707. Daarmee wordt de weg geopend naar financiële ondersteuning van internationale politieke structuren die volledig los staan van het Europees Parlement. De Parlementsbegroting dient mijns inziens beperkt te blijven tot de werkzaamheden van het Europees Parlement.
<P>
Verder maak ik bezwaar tegen het creëren van een nieuwe A7-post bij de Europese Ombudsman. Aan de uitbouw van dit instituut lijkt geen einde te komen. Zeker nu de begrotingsmarges klein zijn, dient de door het Bureau voorgestane personeelsstop ook voor de Ombudsman te gelden.
<P>
Samengevat, in grote lijnen ga ik akkoord met het verslag-Tomlinson. Voor de eerste lezing zullen echter op een aantal punten aanvullende besparingen moeten worden gerealiseerd om te voorkomen dat het Parlement in 1998 meer dan 20 % van rubriek 5 voor zichzelf opeist.
<P>
Verslag-Hendrick (A4-0163/97)
<SPEAKER ID=71 NAME="Kirsten Jensen, Blak en Sindal">
De Deense sociaal-democraten stemmen voor het verslag over het voorstel voor een beschikking van de Raad tot aanneming van een communautair meerjarenprogramma om de totstandbrenging van de informatiemaatschappij in Europa te stimuleren. De ontwikkeling van de informatiemaatschappij heeft enorme gevolgen voor de manier waarop de mensen leven, leren en werken. Marginalisering en uitstoting zijn reële risico's bij de ontwikkeling van nieuwe informatie- en communicatietechnologieën.
<P>
De Deense sociaal-democraten willen vermijden dat de informatiemaatschappij een nieuw klasseonderscheid veroorzaakt en staan daarom achter de initiatieven die de wetgever een actieve rol toekennen in de ontwikkeling. Daarom hebben de Deense sociaal-democraten voor het verslag gestemd. Wij zijn echter tegen de voorgestelde rechtsgrondslag in deze zaak. Op juridisch gebeied geldt het basisprincipe om de wetgeving op een zo specifiek mogelijke rechtsgrondslag te baseren. Wij vinden dat andere rechtsgrondslagen beter geschikt zijn, bijvoorbeeld bepalingen met betrekking tot initiatieven die te maken hebben met de interne markt, TEN, onderwijs, milieu en vervoer.

<SPEAKER ID=72 NAME="Wolf">
Informatie over de informatiemaatschappij verspreiden, wie zou daar nu iets tegen kunnen hebben? Werkneemsters, zij die een beroep uitoefenen of die actief zijn in de culturele en sociale sector zullen allemaal veel meer informatie nodig hebben dan momenteel circuleert om de veranderingen het hoofd te kunnen bieden die onder het trefwoord "informatiemaatschappij" worden samengevat.
<P>
Maar dat is niet voldoende - en zelfs informatie kan niet louter passief worden opgenomen! Er moet eindelijk een brede maatschappelijke discussie, een democratische gedachtewisseling komen over de vorm die wij aan de "informatiemaatschappij" willen geven. De vraag mag immers niet uitsluitend zijn: " Hoe passen wij ons aan de nieuwe situatie aan?" , maar: " Welke informatiemaatschappij willen wij, welke vorm zullen wij eraan geven?" .
<P>
Ik zou mij aan een prognose willen wagen: als deze politieke ruimte voor de democratische discussie over de informatiemaatschappij in Europa niet door de EU wordt geopend, dan zullen de mensen zich zelf deze ruimte nemen, toe-eigenen. Als de Commissie en de Raad in dezen verder in gebreke blijven, dan moeten de politieke krachten van de Unie deze maatschappelijke discussie nu al aan de gang beginnen te brengen.
<P>
Verslag-Boogerd-Quaak (A4-0208/97)
<SPEAKER ID=73 NAME="Wolf">
Ik zou alleen maar in herinnering willen brengen dat commissaris Bangemann, die ons in dezen al jaren met zijn - naar hij beweert om technische redenen onvermijdelijke - salamitechniek kwelt, het Parlement al heeft beloofd een kaderrichtlijn ter voorbereiding van de informatiemaatschappij voor te leggen. Wij wachten daar nog altijd op!
<P>
Die kaderrichtlijn zal echter niet mogen dienen om deregulering en privatisering tot de grondbeginselen van onze technisch tot stand gebrachte sociale en culturele communicatieprocessen te verheffen, wat nog altijd het uitgangspunt van commissaris Bangemann is (denk maar aan het convergentie debat). Het gaat er omgekeerd veeleer om de grenzen en de voorwaarden van particuliere toe-eigening opnieuw duidelijker te bepalen, de sfeer van de mediacommunicatie weer voor democratische zelforganisatie en -regeling te openen en aan de greep van de biljoenenmonopolies te onttrekken, die zich het "collectief imaginaire" van het "werelddorp" als nieuwe verrijkingsbron privé willen toe-eigenen.
<P>
Verslag-Ahlqvist (A4-0200/97)
<SPEAKER ID=74 NAME="Titley">
Ik heb vandaag voor dit verslag gestemd omdat ik, zoals de rapporteur, instem met de mededeling van de Commissie over leren in de informatiemaatschappij.
<P>
Als gewezen leraar ben ik getroffen door de mogelijkheden en de uitdagingen van de informatietechnologie voor ons onderwijs.
<P>
De voorstellen van de Commissie om het gebruik van multimedia in het onderwijs te bevorderen verdienen dan ook onze steun. De beste manier voor kinderen om iets te leren is het te doen. Als het kind of de student een multimediacomputer kan gebruiken wordt dat veel gemakkelijker. Kinderen zijn met die technologie vaak meer vertrouwd dan volwassenen en de Commissie heeft dan ook gelijk wanneer ze de leerkrachten ertoe wil aanmoedigen informatietechnologie te leren gebruiken om hun onderwijs te verbeteren.
<P>
Ik ben het er met de rapporteur evenwel ook over eens dat het actieplan van de Commissie nog een andere doelstelling moet nastreven. Het gevaar is dat men de technologie op zichzelf gaat gebruiken zonder na te denken over haar gevolgen voor ons leven in al zijn aspecten. Kinderen moeten ertoe worden aangezet informatietechnologie niet uitsluitend te bekijken als iets wat zij op school gebruiken om te leren of thuis om spelletjes te spelen. De informatietechnologie zal hun gehele leven beïnvloeden. Hoe beter jongeren die technologie op jonge leeftijd leren kennen, hoe groter de kans dat zij die systemen voor hen zullen doen werken in plaats van omgekeerd.

<SPEAKER ID=75 NAME="Vaz da Silva">
In de geglobaliseerde informatiemaatschappij komt niet vooruitgaan neer op achteruitgaan. Derhalve is een dringende, aanhoudende en gecoördineerde actie van de lidstaten van groot belang om een degelijke Europese industrie betreffende inhoud en nieuwe generaties op te richten die over het algemeen in staat zijn de informatie- en communicatietechnologieën in hun voordeel te gebruiken, dat is ten behoeve van een betere levenskwaliteit.
<P>
Opdat dit onderwijs met de noodzakelijke doeltreffendheid en spoed kan gebeuren, dient de vertaling naar andere Europese talen te worden gesteund van de beste in Europa geproduceerde software en multimediaproducten op educatief gebied, met name die welke onderwijs voor de burgers bevorderen.
<P>
Tot slot wordt een overzicht voorgesteld van de bestaande niet-gouvernementele culturele organisaties in elke lidstaat, die de scholen actief kunnen steunen bij de ontwikkeling van projecten op het terrein, want alleen zo kan een sociale breuk worden voorkomen, hét grootste gevaar dat moet worden vermeden.
<P>
Verslag-Chesa (A4-0032/97)
<SPEAKER ID=76 NAME="Eriksson, Sjöstedt en Svensson">
Wij hebben gestemd vóór het verslag van Raymond Chesa over de samenwerking met Kirgizstan. Dat hebben wij gedaan omdat wij er natuurlijk voorstander van zijn om economische en handelsbetrekkingen aan te knopen met alle nieuwe staten die na de ineenstorting van de Sovjet-Unie zijn ontstaan. Wij staan echter kritisch tegenover de wijze waarop het verslag is geformuleerd, nu dit zo sterk geconcentreerd is op economische liberalisering en privatisering.
<P>
In een land waar, zo blijkt uit het verslag, 70 % van de bevolking in armoede leeft, zou meer aandacht moeten worden besteed aan de vraag hoe men kan komen tot een reële ontwikkeling die samengaat met een rechtvaardige verdeling.
<P>
Met hormonen behandeld vlees
<SPEAKER ID=77 LANGUAGE="FR" NAME="Berthu">
Mijnheer de Voorzitter, het Europees Parlement is terecht verontwaardigd over het verslag van de Wereldhandelsorganisatie dat er, op klacht van de Verenigde Staten en Canada, toe strekt het Europees verbod op de invoer van hormonenvlees te veroordelen.
<P>
Jammer in deze zaak is dat de argumentatie in het verslag onder meer verwijst naar een bepaling van de akkoorden van de Uruguay-ronde die het Europees Parlement in 1994 heeft goedgekeurd. Artikel 2 van het Akkoord over de sanitaire en fytosanitaire maatregelen bepaalt dat de internationale handel slechts kan worden beperkt om de gezondheid van personen te beschermen als die beperkingen op wetenschappelijke bewijzen steunen. Welnu, wij hebben ernstige aanwijzingen dat groeihormonen schadelijk zijn, maar beschikken niet over sluitende bewijzen.
<P>
Het zou logisch zijn dat het voorzorgsbeginsel een voldoende verantwoording voor ons verbod zou zijn. Jammer genoeg staat dat voorzorgsbeginsel niet in artikel 2 van het akkoord dat ik heb vermeld. In dat artikel staat ook niets over het fundamentele recht van de volkeren om te kiezen welke landbouw, voeding, levenswijze of samenleving zij willen.
<P>
Naar aanleiding van de gekkekoeienziekte hebben vele afgevaardigden de Commissie ervan beschuldigd het vrij verkeer van goederen boven de gezondheid van de consumenten te hebben gesteld. Wij staan hier voor hetzelfde probleem, met de verzwarende omstandigheid dat deze rampspoedige beleidskeuze in een internationale overeenkomst is verankerd. Brussel wordt nu geplaagd door de gevolgen van wat het vroeger heeft gedaan.
<P>
Daarom verzoeken wij de instellingen van de Europese Unie in deze zaak van het hormonenvlees niet alleen voet bij stuk te houden maar ook officieel een heronderhandeling van de GATT te vragen. De zaak van het hormonenvlees stelt eens te meer de tekortkomingen en onrechtvaardigheden van de overeenkomst in het licht. Die overeenkomst betwisten is geen protectionisme maar verdediging van de belangen van onze volkeren.

<SPEAKER ID=78 NAME="Kirsten Jensen, Blak en Sindal">
De Deense sociaal-democraten zijn van oordeel dat het WTO-panel dat de klacht van de Verenigde Staten over het invoerverbod van met hormonen behandeld rundvlees in de Europese Unie heeft behandeld, de zaak niet in haar juiste context heeft gezien. Het panel stelt de vraag in hoeverre de EU een consequent beleid voert op gebied van hormoonresiduen in rundvlees. Ze noemt drie gebieden. De EU heeft geen grenswaarden voor de aanwezigheid van natuurlijke hormonen in vlees, de EU heeft geen grenswaarden voor hormoonresiduen bij behandeling van dieren door de veearts en tenslotte laat de EU toe dat Carbadox als groeibevorderend hormoon bij varkens wordt gebruikt.
<P>
Wij vinden dat wanneer men het ene aanvaardt, men ook het andere moet aanvaarden. Gezondheidsmaatregelen moeten natuurlijk op wetenschappelijke principes gebaseerd zijn, maar in de wetenschap komen volledige zekerheid en eensgezindheid zelden voor. Indien er geen wetenschappelijk bewijs is voor de schadelijkheid van een stof, dan moet de regering over de mogelijkheid beschikken om in het belang van de consumenten het voorzichtigheidsbeginsel toe te passen. Wij vinden dat het communautair consumentenbeleid op deze denkwijze gebaseerd moet zijn en dat is het grote verschil tussen de WTO en de EU. Internationale handel moet rekening houden met de rechten van de consument en het belang van de volksgezondheid in plaats van alleen met het belang van de markt.

<SPEAKER ID=79 NAME="Novo">
Het recente arbitragebesluit van de Wereldhandelsorganisatie betreffende de bananenmarkt had de groeiende en zichtbare ondergeschiktheid van deze organisatie aan de belangen en wensen van de Amerikaanse economie al aan het licht gebracht.
<P>
Dit keer gaat het besluit van de WHO dat de verbodsmaatregelen op de invoer van met hormonen behandeld vlees ongerechtvaardigd vindt verder dan wat toelaatbaar is, aangezien het wetenschappelijke en veterinaire adviezen naast zich neerlegt, de volksgezondheid veracht, de minmumvoorschriften inzake gezondheid en dierwelzijn over het hoofd ziet en het vertrouwen van de meeste consumenten in de kwaliteit van het in de Europese Unie verhandelde vlees in gevaar wil brengen.
<P>
Er dient in beroep te worden gaan tegen dit arbitragebesluit van de WHO; maar er dient ook krachtig vastgehouden te worden aan het momenteel geldende verbod dat belet dat het vlees van dieren die met hormonen worden grootgebracht en vetgemest uit de Verenigde Staten en Canada wordt ingevoerd, met name via toegenomen externe en interne controle die dat besluit doeltreffend maken. Er dient tevens op te worden gehamerd dat het gebruik van hormonen volledig moet worden verboden op wereldvlak. Het is via deze weg dat wij de volksgezondheid en de diergezondheid beschermen en dat de opkomst en verspreiding van nieuwe ziekten zoals BSE kan worden voorkomen.
<P>
Om al deze redenen hebben wij vóór de politieke resolutie gestemd die het Parlement vandaag heeft aangenomen.
<P>
Verslag-Novo Belenguer (A4-0210/97)
<SPEAKER ID=80 NAME="Bernardini">
Een jaar na de hervorming van de structuurfondsen voor de periode 19941999 stelt de Commissie ons haar verslag over de uitvoering daarvan voor. Jammer genoeg is ons oordeel nog steeds volkomen negatief. Wij hekelen de traagheid van de administratieve procedures, de onderbesteding van de middelen door de lidstaten en de gebrekkige toepassing van het additionaliteitsbeginsel.
<P>
Ik feliciteer mijn collega van de Commissie regionaal beleid met zijn werk. Ik feliciteer hem dat hij alle kritische bedenkingen heeft gebundeld.
<P>
Als gekozene van een district van doelstelling 2 wordt ik, samen met alle plaatselijke actoren (bevoegde overheden en sociale partners), geconfronteerd met de problemen rond de uitvoering van werkgelegenheid creërende projecten. Wij moeten een soepele regeling treffen. Dat veronderstelt dat de besluitvormingsprocedures worden vereenvoudigd en de complementariteit met de andere communautaire beleidsvormen (strijd tegen de uitsluiting, werkgelegenheid en MKB) wordt versterkt.
<P>
Ik meen dat het verslag van de heer Novo Belenguer, nu de Commissie weldra haar officiële voorstellen voor de volgende hervorming van de structuurfondsen zal voorleggen, een goede basis voor het debat zal zijn.

<SPEAKER ID=81 NAME="Donnay">
Zoals u allen weet, zijn de structuurfondsen een essentieel element in het beleid van economische en sociale cohesie van de Europese Unie. Het is dan ook uiterst belangrijk dat wij nauwlettend op de aanwending van die fondsen toezien om ze zo doeltreffend mogelijk te maken.
<P>
Het verslag van de heer Novo Belenguer heeft de verdienste dat het de vinger legt op de problemen die bij het beheer en de uitvoering van de structuurfondsen nog steeds bestaan en dat het wegen aanwijst om daaraan iets te doen. Daarom heb ik het verslag goedgekeurd. Ik zou alleen maar nader willen ingaan op twee in het verslag aangestipte problemen waaraan ik veel belang hecht.
<P>
Mijn eerste opmerking betreft de onderbesteding van de structuurfondsen. Dat is een ernstig probleem, ook al zijn de cijfers thans minder alarmerend dan in 1995, het eerste jaar van de programmeringsperiode. Ik spreek hier ook als gekozene van een Frans departement. De onderbesteding heeft vooral te maken met de logheid van de procedures waarmee de actoren van de plaatselijke ontwikkeling worden geconfronteerd.
<P>
Op het niveau van de Commissie en op dat van de lidstaten moet naar een vereenvoudiging van de uitvoeringsprocedures worden gestreefd. Daartoe moet wellicht ook het aantal communautaire initiatiefprogramma's worden verminderd om de middelen minder te versnipperen en de leesbaarheid voor de plaatselijke actoren te verbeteren.
<P>
Ik wijs ook kort op het belang van het partnerschap, dat de heer Novo Belenguer in zijn verslag heeft onderstreept. Er is al grote vooruitgang geboekt, maar wij moeten op de ingeslagen weg voortgaan. Zo zullen wij tot een beter evenwicht tussen de behoeften op het terrein en de aanwending van de structuurfondsen komen.
<P>
Tot besluit wil ik uiting geven aan mijn teleurstelling over de recente beslissingen van de Top van Amsterdam. De heer Novo Belenguer zegt in zijn verslag dat het Europees Parlement in aangelegenheden in verband met de structuurfondsen als medewetgever moet kunnen optreden. Ik ben het daarmee eens. In tegenstelling tot wat het Nederlandse voorzitterschap heeft voorgesteld heeft men er echter niet mee ingestemd dat de medebeslissingsprocedure ook zou gelden voor de bepalingen van artikel 130 D betreffende de structuurfondsen en het Cohesiefonds. Daarvoor blijft de instemmingsprocedure gelden.
<P>
Ik betreur dat ten zeerste en hoop dat het Europees Parlement zijn ongenoegen daarover nog voor de ondertekening van het Verdrag in oktober 1997 zal kunnen laten blijken.

<SPEAKER ID=82 NAME="Titley">
Ik ondersteun dit verslag vandaag met veel genoegen. Ik meen dat mensen overal in de Europese Unie de wens van de rapporteur delen dat een doeltreffender systeem wordt ontworpen om de Europese steun in onze regio's aan te wenden. Wie EU-steun aanvraagt, weet dat de middelen beperkt zijn. Zij vinden het goed dat zij kwaliteitsvolle projecten moeten voorstellen om voor steun in aanmerking te komen. Het is dan ook onaanvaardbaar dat zoveel voor regionale en sociale projecten bestemd geld ongebruikt blijft. Het is zonder meer onrechtvaardig dat sommige projecten niets en andere slechts een minimum krijgen terwijl elders op de begroting middelen ongebruikt blijven. Ik stel met oprechte verbazing vast dat Duitsland, dat zoveel tot de EU-begroting bijdraagt, zo weinig doet om zijn deel te krijgen: twee derde van het voor Duitsland bestemde geld uit het Sociaal Fonds kon niet aan projecten worden toegewezen. Ik ben het er met de rapporteur over eens dat wij de besluitvorming over de fondsen moeten decentraliseren, de plaatselijke overheden sterker bij het proces moeten betrekken en de Commissie als een soort regulerende instantie moeten beschouwen, die erop moet toezien dat de middelen naar behoren worden uitgegeven.
<P>
Als er landen het voor hen bestemde deel van de EU-middelen niet willen of kunnen uitgeven, kan ik ze verzekeren dat vele verdienstelijke groeperingen en personen in mijn kiesdistrict die middelen graag een goede bestemming zouden willen geven. Aan deze verspilling van onze schaarse middelen moet een einde komen. Ik hoop dat dit verslag de Commissie en de Raad er zullen toe aansporen dit probleem onverwijld aan te pakken.

<SPEAKER ID=83 NAME="De Voorzitter">
De stemming is gesloten .

<CHAPTER ID=4>
Onderbreking van de zitting
<SPEAKER ID=84 NAME="De Voorzitter">
Ik verklaar de zitting van het Europees Parlement te zijn onderbroken.
<P>
(De vergadering wordt te 13.20 uur gesloten)

