<CHAPTER ID="013">
Regeling van de werkzaamheden
<SPEAKER ID="017" NAME="De Voorzitter">
Aan de orde is de definitieve ontwerpagenda die door de Conferentie van voorzitters is opgesteld overeenkomstig artikel 130 en 131 van het Reglement tijdens haar vergadering van woensdag 16 mei 2007. Hierop worden de volgende wijzigingen voorgesteld:
<P>
Dinsdag:
<P>
De Fractie De Groenen/Vrije Europese Alliantie heeft verzocht de eindstemming over het verslag van Marie-Hélène Aubert inzake de biologische productie en de etikettering van biologische producten uit te stellen tot de vergaderperiode van juni in Straatsburg.
<SPEAKER ID="018" NAME="Monica Frassoni">
namens de Verts/ALE-Fractie. - (IT) Mijnheer de Voorzitter, geachte collega's, ik wil slechts ons verzoek toelichten om de stemming tot de vergaderperiode van juni uit te stellen. Het motief zouden we met de enigszins mysterieuze term "wetgevingstechniek” kunnen aanduiden. Ons inziens kan enkele weken uitstel van de stemming het Parlement een positief - of in ieder geval een positiever - onderhandelingsresultaat opleveren in vergelijking met de situatie als er morgen gestemd zou worden over dit dossier, dat zoals u weet de burgers ten zeerste interesseert. Daarom hebben we verzocht de rechtsgrond die door het Parlement in zijn geheel gesteund wordt te wijzigen. Ik vraag de collega's ons verzoek tot uitstel van de stemming - dat geen verzoek is tot terugverwijzing naar de commissie - te steunen.
<SPEAKER ID="019" NAME="De Voorzitter">
Ik neem aan dat deze onderbouwing tevens bedoeld is als pleidooi vóór het verzoek, dus er moet nu iemand met een tegenargument komen.
<SPEAKER ID="020" NAME="Struan Stevenson" LANGUAGE="EN">
Mijnheer de Voorzitter, hoe vervelend ik het ook vind om het oneens te zijn met mevrouw Frassoni, wij hebben de aanneming van het verslag-Aubert tijdens de vorige vergaderperiode al uitgesteld en het teruggestuurd naar de Commissie landbouw en plattelandsontwikkeling. De kans lijkt klein dat we een rechtsgrondslag kunnen vaststellen en daarom zijn alle coördinatoren, behalve die van de Verts/ALE-Fractie, het erover eens dat de eindstemming over deze kwestie in deze vergaderperiode moet plaatsvinden. Het is de bedoeling dat er morgen over het verslag wordt gestemd. Ik vraag mijn collega's en alle andere fracties die via hun coördinatoren in de commissie overeenstemming hebben bereikt, dit voorstel van de Verts/ALE-Fractie te verwerpen en de eindstemming morgen door te laten gaan.
<P>
(Het Parlement verwerpt het verzoek)
<SPEAKER ID="021" NAME="De Voorzitter">
De Fractie van de Europese Volkspartij (Christen-democraten) en Europese Democraten en de Sociaal-democratische Fractie in het Europees Parlement hebben verzocht het debat over de verklaringen van de Raad en de Commissie over de situatie in Palestina niet te besluiten met de indiening van ontwerpresoluties.
<SPEAKER ID="022" NAME="Hannes Swoboda">
namens de PSE-Fractie. - (DE) Mijnheer de Voorzitter, onze fractie heeft de vorige keer een heel duidelijk standpunt naar voren gebracht over de kwestie-Palestina, in het bijzonder over de erkenning van de Palestijnse regering.
<P>
Ik denk echter dat wij in deze moeilijke tijd in dit Parlement eerst tot een gezamenlijk standpunt moeten komen. Daartoe zijn er nog onvoldoende gesprekken gevoerd. Bovendien volgen de gebeurtenissen in Palestina elkaar in hoog tempo op, zodat een onvoldoende doordachte en niet werkelijk breed gedragen resolutie de huidige situatie zeker niet ten goede zou komen, waar nog bij komt dat uw bezoek binnenkort zal plaatsvinden. Om deze redenen stel ik dus voor de resolutie in te trekken, niet omdat wij van mening zijn veranderd, maar omdat wij genoeg tijd willen maken voor gesprekken met de andere fracties.
<SPEAKER ID="023" NAME="Francis Wurtz">
namens de GUE/NGL-Fractie. - (FR) Mijnheer de Voorzitter, ik sta niet geheel afwijzend tegenover dit verzoek.
<P>
Ik betreur het weliswaar dat er geen resolutie komt en dat wij de bijzonder constructieve ontwerpresolutie, waarover de Conferentie van voorzitters afgelopen woensdag overeenstemming heeft bereikt, niet kunnen aannemen. Ik heb echter begrip voor de argumenten van de heer Swoboda.
<P>
Dat ik uiting geef aan mijn teleurstelling, is simpelweg omdat dit precies de boodschap is die wij nodig hadden om aan dit volk te richten, om het weer wat hoop te geven en om wat er van de zo kwetsbare instellingen van dit volk rest, weer enig leven in te blazen.
<P>
Ik ben dus vóór het voorstel van de heer Swoboda, maar ik stel voor dat de Conferentie van voorzitters komende donderdag op afgewogen wijze onderzoekt hoe wij de aandacht zouden kunnen vestigen op het veertigjarig bestaan van VN-resolutie 242, aangezien deze minisessie precies samenvalt met de datum waarop deze resolutie veertig jaar geleden werd aangenomen. Ik stel voor om de overeenstemming die wij binnen de Conferentie van voorzitters over deze belangrijke kwestie hebben weten te bereiken, ook ter gelegenheid van dit veertigjarig bestaan concreet vorm te geven.
<P>
(Het Parlement willigt het verzoek in)
<P>
(De agenda wordt aldus vastgesteld)
