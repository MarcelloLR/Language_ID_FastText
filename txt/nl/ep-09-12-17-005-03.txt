<CHAPTER ID="005-03">
3. Ontwerp van algemene begroting van de Europese Unie voor het begrotingsjaar 2010 (stemming) 
<P>
Vóór de stemming
<SPEAKER ID="106" NAME="László Surján">
rapporteur. - (EN) Mijnheer de Voorzitter, we staan waarschijnlijk op het punt de kortste stemming over de begroting krachtens het Verdrag van Nice te houden en het is in ieder geval de laatste stemming krachtens het Verdrag van Nice.
<P>
Hoe komt het dat de stemlijst zo kort is? Dat komt door de voortreffelijke samenwerking tussen de fracties. Als rapporteur dank ik alle fracties die hebben meegewerkt aan de voorbereiding van deze stemming. Daarnaast wil ik het Secretariaat danken voor zijn inspanningen. Zonder het Secretariaat hadden we met alleen deze twee bladzijden hier ook niet gezeten. Ik dank u allen van harte.
<P>
(Applaus)
<P>
Ik denk dat de stemlijst terecht zo kort is, want in tijden van crisis moeten we ons bezighouden met crisisbeheersing en niet met ellenlange stemmingen.
<SPEAKER ID="107" NAME="Vladimír Maňka" LANGUAGE="SK">
Mijnheer de Voorzitter, ik stel voor om de stemming en bloc over de "andere instellingen” tijdens één stemming te doen, aangezien ik geen problemen voorzie. Dank u wel.
<SPEAKER ID="108" NAME="De Voorzitter">
Er is een situatie ontstaan waarin we over verschillende instellingen stemmen, en volgens de regels moeten we over elke instelling afzonderlijk stemmen. Het is niet mogelijk ze allemaal in één stemming onder te brengen. Dat zou in strijd zijn met de procedure.
<SPEAKER ID="109" NAME="Hans Lindblad">
fungerend voorzitter van de Raad. - (SV) Mijnheer de Voorzitter, de Raad neemt er met voldoening nota van dat het Parlement de overeenkomst heeft bekrachtigd die we tijdens de bemiddeling van 18 november jongstleden bereikten. We zijn verheugd dat de tweede lezing door het Parlement samen met het resultaat van de tweede lezing door de Raad beschouwd kan worden als een gezamenlijke tekst van de twee delen van de begrotingsautoriteit, in overeenstemming met het nieuwe artikel 314 van het Verdrag van Lissabon.
<P>
De Raad aanvaardt die gezamenlijke tekst en de Voorzitter van het Europees Parlement kan de begroting derhalve definitief aangenomen verklaren. Ik zou er echter op willen wijzen dat de Raad van mening is dat deze begroting, zodra u, mijnheer de Voorzitter, ze definitief aangenomen verklaart, door beide partijen zou moeten worden ondertekend, aangezien het nieuwe Verdrag bepaalt dat zowel de Raad als het Parlement daarvoor verantwoordelijk is.
<P>
De Raad betreurt dat er geen rekening is gehouden met dat standpunt. Dat gezegd zijnde, trekken wij op geen enkele wijze hetgeen we zijn overeengekomen in twijfel. We hopen niettemin dat we in de begrotingsprocedure van volgend jaar voldoende tijd zullen hebben om die kwesties aan te pakken.
<P>
Ik zou ook van de gelegenheid gebruik willen maken om de voorzitter van de Begrotingscommissie, de heer Lamassoure, en de drie rapporteurs, de heer Surján, de heer Maňka en mevrouw Haug, nogmaals te bedanken voor hun constructieve houding tijdens de hele begrotingsprocedure, waaruit ook de zeer goede samenwerking blijkt die we tijdens die werkzaamheden hebben gehad.
<P>
Ik zou willen eindigen met een persoonlijke beschouwing. Raadsvoorzitter zijn is waarschijnlijk de voornaamste ambt die ik ooit zal bekleden. Het is voor mij een grote eer geweest om Europa op die manier te dienen en voor die mogelijkheid wil ik mijn dank uitspreken. Ik dank u hartelijk.
<P>
(Applaus)
<SPEAKER ID="110" NAME="Voorzitter">
Dames en heren, aangezien we dit deel van de stemming hebben beëindigd, wil ook ik mijn oprechte dank en gelukwensen uitspreken aan onze rapporteurs, de heer Surján en de heer Maňka - en daarvoor hadden we het verslag van de heer Böge - evenals aan alle mensen die aan de begroting hebben gewerkt. Het was een uiterst ingewikkelde begroting. Daarnaast wil ik onze collega's in het Parlement, alsmede het gehele Parlement, gelukwensen, omdat we dit besluit gezamenlijk hebben genomen. Het is werkelijk een prachtig resultaat. Gelukwensen aan allen!
<P>
(Applaus)
<P>
Nu moet ik een aantal zeer belangrijke punten voorlezen die verband houden met de uitzonderlijke wijze waarop deze begroting is aangenomen. Het is zeer belangrijk, omdat we van het Verdrag van Nice zijn overgegaan op het Verdrag van Lissabon. Dat was een uiterst ingewikkelde stap. We begonnen ten tijde van het Verdrag van Nice, en we sluiten af nu het Verdrag van Lissabon van kracht is, en dat is de reden waarom deze verklaring noodzakelijk is. Luister goed naar deze uiteenzetting.
<P>
"De begrotingsprocedure voor 2010 was uitzonderlijk. De procedure ging van start volgens artikel 272 van het EG-Verdrag, maar het laatste stadium werd voltooid toen het Verdrag van Lissabon van kracht werd. Naar aanleiding hiervan zijn het Parlement, de Raad en de Commissie op 18 november 2009 overeengekomen de begrotingsprocedure voort te zetten in overeenstemming met het EG-Verdrag, maar ze hebben tevens een overeenkomst gesloten over de uitkomst van de begrotingsprocedure, waaronder de stemming in het Parlement, die plaatsvond met volledige inachtneming van het meerjarig financieel kader. De voorzitter van de Raad heeft zojuist het bereikte akkoord van de Raad over de begroting, waarover we zojuist hebben gestemd, bevestigd. Dit betekent dat het Parlement en de Raad nu een akkoord hebben bereikt over een gemeenschappelijke ontwerptekst, met inachtneming van het doel en de strekking van artikel 314. Ik wijs er daarom op dat de begrotingsprocedure, die van start ging krachtens artikel 272 van het Verdrag tot oprichting van de Europese Gemeenschap, en werd voortgezet krachtens artikel 314 van het Verdrag betreffende de werking van de Europese Unie, is afgerond in overeenstemming met artikel 314 van het Verdrag betreffende de werking van de Europese Unie en het meerjarig financieel kader. De begrotingsprocedure kan derhalve worden beschouwd als zijnde afgesloten en de begroting als definitief vastgesteld.”
<P>
Dit is een zeer belangrijke verklaring. De volgende keer zal er geen sprake zijn van dergelijke complicaties, aangezien het Verdrag van Lissabon dan van kracht is. Ik zal het document nu officieel ondertekenen.
<P>

<P>
Dames en heren, ik zou hieraan willen toevoegen dat de voorzitter van de Begrotingscommissie de heer Lamassoure is, die hier veel werk in heeft gestoken. Ik zou ook zijn naam willen noemen als iemand die zich zeer actief heeft beziggehouden met deze zaak.
