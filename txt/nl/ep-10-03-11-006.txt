<CHAPTER ID="006">
Verklaring van de Voorzitter
<SPEAKER ID="103" NAME="De Voorzitter">
Dames en heren, voordat we tot de stemming overgaan, wil ik een korte verklaring afleggen, omdat we vandaag stilstaan bij de zesde Europese dag van slachtoffers van terrorisme.
<P>
Vandaag herdenken we de meer dan 5 000 slachtoffers in Europa en betuigen we onze solidariteit aan de talloze gewonden die door wrede terreur getroffen zijn.
<P>
De bomaanslagen in Madrid die zes jaar geleden, op 11 maart 2004, het leven kostten aan 191 mensen uit 17 landen, en de bommen die op 7 juli 2005 in Londen afgingen, behoren tot de ernstigste terreurdaden die ooit op Europese grondgebied zijn begaan.
<P>
Terrorisme is een aanval tegen ons allemaal: het ondermijnt het wezen van onze democratische maatschappij.
<P>
Daarom zal Europa altijd gemeenschappelijk optrekken in de strijd tegen terrorisme, of het nu gaat om separatistische, religieuze of politieke terreur.
<P>
Terrorisme kan nooit worden gerechtvaardigd, op geen enkele wijze en om geen enkele reden. Op deze Europese dag kunnen we laten zien dat geen enkele terrorist of terreurdaad ons geloof in de kernwaarden van de rechten van de mens en de democratie kan breken of vernietigen.
<P>
(Applaus)
