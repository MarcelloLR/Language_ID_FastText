<CHAPTER ID="002">
Verklaring van de Voorzitter
<SPEAKER ID="006" NAME="De Voorzitter">
Dames en heren, we zijn ons allemaal bewust van de gruwelijke tropische cycloon Nargis, die afgelopen zaterdag in Birma/Myanmar heeft huisgehouden. Het was een tragedie waarbij tienduizenden mensen zijn omgekomen, honderdduizenden dakloos zijn geworden en de infrastructuur van de dichtst bevolkte gebieden van het land werd verwoest. Het is de grootste ramp die het land ooit heeft getroffen, en het totale aantal doden en de omvang van de schade zijn nog niet bekend.
<P>
De militaire junta die het land regeert, is duidelijk niet in staat gebleken de situatie naar behoren aan te pakken. Er waren geen voorzorgsmaatregelen genomen en de bevolking heeft onvoldoende steun ontvangen.
<P>
Hoewel het goed nieuws is dat het referendum over de grondwet tot 24 mei is uitgesteld in de gebieden die het ergst door de cycloon zijn getroffen (de regio's Rangoon en de Irrawaddy-delta), zou dit uitstel voor het hele land moeten gelden als de regering haar zorg over haar eigen volk kenbaar wil maken door zich te concentreren op urgente humanitaire steun en onmiddellijke actie.
<P>
De autoriteiten hebben aangegeven dat internationale hulp welkom is. Dat moet beschouwd worden als een positief gebaar, en we verwachten dat de regering de uitvoering van internationale hulpmaatregelen bevordert.
<P>
De Europese Unie heeft de initiÃ«le noodhulp reeds opgestart. Tijdens onze volgende plenaire vergadering in Straatsburg doet de Europese Commissie verslag van de verleende humanitaire hulp en de voorwaarden voor de hulpverlening aldaar.
<P>
De bevolking van Birma/Myanmar verdient ons oprechte medeleven. Daarom wil ik dat namens het Europees Parlement in alle ernst uitspreken, en ik wil er aan toevoegen dat onze gedachten op dit moment tevens uitgaan naar de winnares van onze Sacharov-prijs Aung San Suu Kyi. We voelen ons met haar verbonden en eisen haar vrijlating, zodat ze zich kan inzetten voor de vrijheid van haar volk en de democratie in hun land.
