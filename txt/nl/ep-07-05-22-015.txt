<CHAPTER ID="015">
Vragenuur (vragen aan de Commissie) 
<SPEAKER ID="279" NAME="De Voorzitter">
Aan de orde is het vragenuur (B6-0018/2007).
<P>
Wij behandelen een reeks vragen aan de Commissie.
<P>
Eerste deel
<P>
Betreft: Negatieve gevolgen van de EU-doelstellingen op het gebied van biobrandstoffen
<P>
Drieëntachtig procent van de biobrandstoffen in de wereld wordt geproduceerd in Indonesië en Maleisië. Deels als reactie op de groeiende EU-vraag naar biobrandstoffen ontbossen zowel Indonesië als Maleisië grote stokken grond - vaak streng beschermd regenwoud - voor de aanplanting van oliepalm. Is de Commissie ervan op de hoogte dat volgens een recent rapport van de Verenigde Naties 98% van de wouden in kwestie tegen 2022 verdwenen kan zijn? Is de Commissie op de hoogte van de gevolgen die ontbossing heeft voor inheemse diersoorten, bijvoorbeeld dat vele orang-oetangs terechtkomen in rehabilitatiecentra met weinig kans weer te worden vrijgelaten in de natuur? Volgens een Nederlandse pressiegroep wordt niet minder dan 50% van de ruimte voor nieuwe aanplantingen vrijgemaakt door het droogleggen en verbranden van veenland, waarbij enorme hoeveelheden koolstofdioxide vrijkomen.
<P>
Hoe kan de Commissie de EU-doelstelling om de emissies tegen 2020 met 20% te verminderen, verzoenen met de mogelijke toename van de koolstofemissies van Indonesië en Maleisië (Indonesië wordt door dezelfde pressiegroep gerangschikt als de op twee na grootste producent van CO2 in de wereld)? Welke plannen heeft de Commissie voor de invoering van een eco-etikettering voor "duurzame" palmolie? Zal zij een verbod op de invoer van biobrandstoffen in de EU overwegen?
<SPEAKER ID="281" NAME="Andris Piebalgs">
lid van de Commissie. - (EN) De bezorgdheid van de geachte afgevaardigde over de ontbossing en drooglegging van veenland in Zuidoost-Azië wordt door de Commissie ten volle gedeeld. Zij kent het verband met de snelgroeiende vraag naar palmolie. De productie van palmolie stijgt met ongeveer 9 procent per jaar. Meer dan 80 procent van de productie is afkomstig uit Maleisië en Indonesië.
<P>
Om een besluit te kunnen nemen over de aanpak van dit probleem is het essentieel om een duidelijk beeld te hebben van de vraag naar en het aanbod van palmolie. In 2006 werd ongeveer 1 procent van de mondiale biobrandstoffen gewonnen uit palmolie afkomstig van Maleisië en Indonesië. Palmolie wordt op dit moment hoofdzakelijk gebruikt in de levensmiddelenbranche en andere niet-energiesectoren. In 2006 werd slechts 1 procent van de in Maleisië en Indonesië geproduceerde palmolie voor de productie van biobrandstoffen gebruikt.
<P>
Waarschijnlijk zal de vraag naar bio-energie in de toekomst echter toenemen, niet alleen in de Europese Unie. Hierdoor zal de productie van palmolie voor biobrandstoffen stijgen. Dit gezegd hebbende, beseft de Commissie dat als er niets wordt gedaan de stijgende vraag naar biobrandstof, in combinatie met het door de Commissie voorgestelde streefcijfer voor biobrandstoffen voor 2020, een extra belasting zou kunnen vormen voor het milieu, wat zou indruisen tegen het duurzaamheidsbeleid dat door het Parlement, de Commissie en de Raad wordt gepropageerd.
<P>
Er bestaat momenteel geen verplichte certificering die garandeert dat de tropische regenwouden of veengebieden in Zuidoost-Azië geen schade ondervinden van de productie van palmolie, ongeacht het gebruik ervan. In het kader van haar wetgevingsvoorstel zal de Commissie daarom een duurzaamheidsplan voor biobrandstoffen opstellen om te verzekeren dat de biobrandstoffensector zijn bijdrage levert aan de aanpak van dit vraagstuk.
<P>
De Commissie werkt momenteel aan het ontwerp van dit plan. Zij wil daarin maatregelen opnemen die ontmoedigend werken op de ontginning van tropische regenwouden en veenland voor de productie van palmolie en op de toepassing van productiemethoden die in verband met het broeikaseffect ondoelmatig zijn. Deze maatregelen zullen van toepassing zijn op binnenlands geproduceerde en ingevoerde biobrandstoffen. In het licht hiervan zou bij eender welke poging om het effect van de palmolieproductie op het milieu op een alomvattende wijze aan te pakken, rekening moeten worden gehouden met de productie van palmolie voor alle eindgebruikers.
<P>
De Commissie, de Raad en het Parlement hebben alledrie hun steun uitgesproken voor een evenwichtige aanpak van biobrandstoffen, waarbij de enorme behoefte moet worden voldaan met zowel binnenlandse productie als invoer, maar waarbij tevens de productie op duurzame basis moet geschieden.
<SPEAKER ID="282" NAME="David Martin" AFFILIATION="PSE">
(EN) Dank u wel, commissaris, voor dit antwoord. Vindt u ook niet dat het communautaire biobrandstoffenbeleid gericht zou moeten zijn op een vermindering van de mondiale uitstoot, in plaats van enkel de Europese uitstoot? Ik maak me er zorgen over - en daarom stel ik deze vraag - dat als we alleen de uitstoot meten van biobrandstoffen in Europa en niet de uitstoot bij de productie en het vervoer van deze brandstoffen, het best zou kunnen dat we niet bijdragen aan de afname van de mondiale uitstoot.
<P>
Ik ben blij met wat de commissaris zei over het duurzaamheidsplan. Gaat de Commissie onderzoek doen naar de manier waarop we bij de uitstoot onderscheid kunnen maken tussen goede en slechte biobrandstoffen?
<SPEAKER ID="283" NAME="Andris Piebalgs">
lid van de Commissie. - (EN) Ik ben het er volkomen mee eens dat we de CO2-uitstoot mondiaal moeten aanpakken en daarom nemen we de koolstofvoetafdruk van het gebruik van biobrandstoffen zeker in aanmerking.
<P>
Een verbod op vervoer van biobrandstoffen van productie- naar bestemmingsregio zou echter kunstmatig zijn. Ons plan moet daarom dusdanig zijn dat de beste biobrandstoffen het meest worden ondersteund. Dat betekent dat het vervoer van palmolie naar onze markt in het kader van dit plan niet zal worden aangemoedigd.
<P>
Het is echter ontzettend belangrijk om te begrijpen dat we tegelijkertijd moeten werken aan manieren om de veenlanden en regenwouden te beschermen, want wat wij ook doen - en hoe duurzaam wij ook zijn - er zullen gebieden zijn die palmolie gaan produceren.
<P>
Tijdens de onderhandelingen in Bali moeten we toewerken naar een plan waarin de regenwouden worden beschermd en nagaan hoe we de aanplant van meer bos op aarde kunnen bevorderen. Het gaat in dit verband niet om palmolie voor ons vervoer, maar om een beperking van de CO2-uitstoot door het vervoer als geheel.
<SPEAKER ID="284" NAME="DanutBudreikait" AFFILIATION="ALDE">
(LT) Mijnheer de Voorzitter, mijnheer de commissaris, ik wil vragen welke effecten een toename in de productie van biobrandstof heeft op de voedselmarkt. De Amerikaanse maïs die voor de productie van biobrandstof wordt gebruikt, is aanzienlijk duurder dan graan. Als wij op de lange termijn op dergelijke hernieuwbare energiebronnen overgaan, zullen wij dan crises in de voedselproductiemarkt meemaken?
<SPEAKER ID="285" NAME="Andris Piebalgs">
lid van de Commissie. - (EN) Die vraag is gerechtvaardigd. Er is in de Europese Unie veel land dat niet wordt gebruikt. Op een groot deel daarvan zou biomassa geproduceerd kunnen worden, niet alleen voor biobrandstoffen maar ook voor het genereren van warmte, verkoeling of elektriciteit. In een aantal landen is sprake van een duurzame situatie; 12 procent van hun elektriciteit wordt opgewekt uit biomassa. Tegelijkertijd produceren ze biobrandstoffen. Er is dus genoeg potentieel voor een dergelijk gebruik van dat land. Als ik kijk naar de biobrandstoffen van de tweede generatie is er land dat voor de productie van biobrandstoffen gebruikt zou kunnen worden.
<P>
De Commissie heeft berekend dat de Europese Unie 14 procent van haar behoeften zou kunnen dekken, zelfs als we geen biobrandstoffen invoeren uit andere delen van de wereld.
<P>
Een groot aantal factoren is van invloed op de stijgende prijzen van voedingsproducten. U noemde maïs als voorbeeld. De maïsprijs, die door de wereldmarkt wordt bepaald, wordt in hoge mate beïnvloed door de ernstige droogte in Australië en de potentiële groei in de Verenigde Staten. Bij de keuze van de landbouwer om zijn land te gebruiken voor de productie van biobrandstoffen of basisvoedingsproducten is sprake van enig verband. Ik denk echter dat de markt op gepaste wijze zal reageren en als ons duurzaamheidsplan is ingevoerd, dat de productie van biobrandstoffen met minder CO2-uitstoot zal bevorderen, zal er evenwicht zijn op deze markt.
<P>
Ik heb nooit beweerd dat we alle olie die we gebruiken kunnen vervangen door biobrandstoffen. Er is op zowel communautair als mondiaal niveau genoeg potentieel voor biobrandstoffen, maar ze zullen nooit alle olie kunnen vervangen die we gebruiken. Ik denk dat er op dit moment nog geen probleem is wat betreft de prijs van voedingsmiddelen in verband met het gebruik van biobrandstoffen, omdat biobrandstoffen mondiaal gezien op zeer beperkte schaal worden gebruikt. In dit stadium hebben ze nog geen enkel effect gehad op de prijs van voedingsmiddelen.
<SPEAKER ID="286" NAME="Reinhard Rack" AFFILIATION="PPE-DE">
- (DE) Mijnheer de commissaris, u heeft er terecht op gewezen dat het zeer zeker zinvol is om te waarborgen dat er op braakliggende grond in Europa uitsluitend planten verbouwd worden waaruit brandstoffen gewonnen kunnen worden. Bij de productie van brouwgerst doet zich dan echter een probleem voor. Door de subsidie voor de productie van biobrandstoffen is het op dit moment voor landbouwers namelijk aantrekkelijker om andere producten dan brouwgerst te verbouwen. Dat levert in mijn eigen land en onze eigen economie voor een niet onbelangrijke economische sector - de bierproductie - problemen op bij de productie van de benodigde grondstoffen.
<SPEAKER ID="287" NAME="Andris Piebalgs">
lid van de Commissie. - (DE) Men zou zich de vraag kunnen stellen wat belangrijker is: voeding of energie? Toen wij nog zelf in onze aardolie en aardgasbehoefte konden voorzien, lag de situatie anders. Tegenwoordig moeten wij echter alles invoeren. Wij weten dat ook mondiaal gezien de vraag naar aardolie en aardgas stijgt. Desalniettemin willen wij geen luxe of comfort inleveren. Dat betekent dat een deel van onze inspanningen op de productie van energie gericht moet zijn. Zoals gezegd: op dit moment hebben wij zoveel mogelijkheden en reserves, dat wij alle opties moeten benutten.
<P>
Wij moeten echter ook verstandig te werk gaan en geen dingen doen waar wij later flink voor moeten boeten. De schema's die wij thans ontwikkelen, vormen een eerste stap. Wij hebben alle mogelijkheden om die schema's zodanig te structureren dat er geen grote problemen voor de voedingsmiddelenindustrie zullen ontstaan.
<SPEAKER ID="288" NAME="De Voorzitter">

<P>
Betreft: Energie-overeenkomst tussen de lidstaten van de EU en Rusland
<P>
Door de publicatie van het energiepakket in januari 2007 door de Commissie werd een impuls gegeven aan het streven van enkele lidstaten om de energievoorziening met hulpbronnen uit Rusland door het sluiten van bilaterale of trilaterale overeenkomsten met dit land veilig te stellen.
<P>
Rusland, Griekenland en Bulgarije hebben een overeenkomst ondertekend over een oliepijplijn die de Zwarte Zee zal verbinden met de Egeïsche Zee. Met de aanleg moet eind 2007 een begin worden gemaakt en in 2011 moet de pijplijn klaar zijn.
<P>
Hongarije zal samen met het Russische "Gazprom" de gaspijplijn "Blauwe stroom" aanleggen, die in Turkije begint en loopt door Bulgarije en Roemenië. Deze gaspijplijn loopt op hetzelfde tracé als de door de EU geplande gaspijplijn "Nabucco". Een nieuwe overeenkomst met Rusland draagt de omschrijving "overeenkomst inzake de diversifiëring van de gasvoorziening".
<P>
Wat vindt de Commissie van zo'n diversifiëring van de energievoorziening, wanneer het bij de leverancier om datzelfde "Gazprom" gaat? Welke gevolgen zouden dit soort overeenkomsten kunnen hebben voor de uitvoering van het gemeenschappelijk energiebeleid van de EU?
<SPEAKER ID="289" NAME="Andris Piebalgs">
lid van de Commissie. - (EN) Over de vraag hoe we de Europese Unie van voldoende energiebronnen kunnen voorzien, hebben wij al eerder gesproken. Zoals u weet voeren we thans 50 procent van onze energiebronnen in, en we weten dat dit percentage in de toekomst zelfs nog zal stijgen, misschien wel tot 65 procent. In de toekomst moeten we misschien wel 80 procent van ons gas en meer dan 90 procent van onze olie invoeren.
<P>
We zullen daarom blijven samenwerken met alle traditionele leveranciers. Rusland levert 27,5 procent van ons gas. Noorwegen en Algerije nemen respectievelijk 14 en 12,5 procent van de olieleveranties voor hun rekening. We willen zowel de banden versterken met de traditionele leveranciers voor olie en gas als de aanvoerroutes uitbreiden, mede om risico's te ondervangen. Ik noem in dit verband een recente explosie in Oekraïnse gaspijpleidingen, waardoor de levering stokte, maar omdat er nog andere toeleveringsroutes voor gas waren, had de interne markt van de EU er geen last van. Het staat buiten kijf dat een uitbreiding van de aanvoerroutes gunstig is voor de consument.
<P>
Het is zonneklaar dat de EU afhankelijk is van de energieleveranties uit Rusland, dat over de grootste gasvoorraden beschikt en een van de landen is met de grootste oliereserves. Rusland staat dus niet voor niets bovenaan de leverancierslijst. De pijplijn Burgas-Alexandroupolis is naar mijn mening een zeer belangrijk project, omdat hiermee de Bosporus en de Dardanellen worden omzeild. De pijplijn vermindert in de eerste plaats het risico van een milieuramp en voorziet daarnaast in een extra aanvoerroute voor olie die ten noorden van de Kaspische Zee voor de Europese markten wordt geproduceerd. De Commissie heeft besloten het project te ondersteunen, omdat hiermee een extra aanvoerroute wordt gecreëerd en onze afhankelijkheid van Rusland niet toeneemt.
<P>
De diversificatie van energiebronnen is heel belangrijk, ten eerste omdat een leverancier die het monopolie heeft, de prijs zou kunnen dicteren, en ten tweede omdat hiermee de kans wordt geboden de keuzen van consumenten te beïnvloeden. De Europese Unie voert daarom een actief diversificatiebeleid. Gebieden van waaruit dit jaar energiebronnen zijn geleverd, waren de Kaspische Zee en Shah-Deniz in Azerbeidzjan, en we hebben een vruchtbare samenwerking aangeknoopt met omliggende landen als Georgië en Turkije.
<P>
Nabucco is het volgende project dat op stapel staat. Dit project is een stuk ambitieuzer en zal daarom wat langer gaan duren. Het betrekken van voorraden uit deze bron via de vierde potentiële corridor voor gasleveranties ligt echter op schema. Tegelijkertijd zijn we bezig met de diversificatie van olieaanvoerroutes. In dat kader is een project aangekondigd voor een pijpleiding tussen Samsun en Ceyhan voor extra olieleveranties over een tracé van opnieuw de Zwarte Zee en de Kaspische Zee naar de Europese Unie.
<P>
Wij stimuleren de samenwerking met allerlei landen in de wereld die energiebronnen leveren, want naast de drie grote leveranciers op de gasmarkt - Rusland, Iran en Qatar - zijn er landen die hun leveranties zouden kunnen opvoeren. Zo zal Noorwegen de gasuitvoer naar de Europese Unie met bijna 50 procent vergroten. Ook Algerije zal extra leveranties verzorgen, en er worden steeds meer LNG-terminals in gebruik genomen.
<P>
Dit gezegd hebbende, ben ik van mening dat we de samenwerking met Rusland moeten voortzetten. We moeten doorgaan met het betrekken van energiebronnen uit Rusland. De EU is voor dit land een optimale markt, omdat het de meest nabijgelegen markt is. Bovendien zijn in de loop der tijd wederzijdse banden ontstaan. Echter, met het oog op de continuïteit van de energievoorziening is diversificatie belangrijk.
<P>
Ik wil nog even de aandacht vestigen op twee andere punten, want we kunnen niet alleen op de invoer vertrouwen. Het is belangrijk om binnen de Europese Unie energiebronnen te ontwikkelen, om zo zuinig mogelijk met energie om te gaan en een interne energie-infrastructuur op te bouwen, of het nu gaat om pijp- of elektriciteitsleidingen. De Europese Unie is op al deze gebieden buitengewoon actief, al erkennen wij dat de besluitvorming over de energiemix onder de bevoegdheid van de lidstaten valt. Met behulp van de instrumenten die de interne markt en de Europese wetgeving ons bieden, stimuleren we het gebruik van lokale energiebronnen en een zo zuinig mogelijk energieverbruik.
<SPEAKER ID="290" NAME="DanutBudreikait" AFFILIATION="ALDE">
(LT) Ik wil de commissaris bedanken voor zijn antwoord en de hoop die hij tot uiting bracht dat wij toch wel andere, alternatieve energiebronnen zullen vinden. Zoals ik in mijn vraag zei, en met het oog op de huidige situatie, is het duidelijk dat, om welke overeenkomst het ook gaat, aan de andere kant van de olie- of gaspijpleiding altijd Rusland staat. Rusland heeft de levering van olie aan Litouwen stopgezet en doet nu hetzelfde met Letland. Wij kunnen dus niet veel vertrouwen stellen in deze voorzieningsbron. Ik wil daarom vragen om allemaal samen te proberen snel projecten uit te voeren voor andere, alternatieve energiebronnen.
<SPEAKER ID="291" NAME="Andris Piebalgs">
lid van de Commissie. - (EN) Welnu, ik adviseer de lidstaten altijd zich actief op te stellen. Ik hoop dat wat u en ik zeggen, hun ter ore zal komen, want het is voor de lidstaten altijd belangrijk om samen te werken en naar alternatieven te zoeken. In theorie kunnen de Baltische landen, indien nodig, een extra energieterminal gebruiken.
<P>
Besluiten over manieren van diversificatie, samenwerking en aansluiting dienen echter door de regeringen te worden genomen. Ik ben heel blij dat we erin geslaagd zijn de markt van de Baltische landen aan te sluiten op Finland. De grote taak is nu te zorgen voor aansluiting op Polen en in de toekomst de andere Noordse landen. Dit zou ook het risico wegnemen van een mogelijke onderbreking in de aanvoer vanuit één richting, die het hele land zou duperen.
<SPEAKER ID="292" NAME="Paul Rübig" AFFILIATION="PPE-DE">
- (DE) Mijnheer de commissaris, ik zou graag willen weten op welke wijze de financiële ondersteuning voor de trans-Europese netwerken (TEN's) gewaarborgd is. Is er een tijdschema ontwikkeld voor het daadwerkelijk ter beschikking stellen van financiële middelen aan TEN-projecten zoals bijvoorbeeld "Nabucco” of "Blauwe Stroom”? Denkt u overigens dat het tijdschema voor de evaluatie in 2008 op tijd klaar zal zijn?
<SPEAKER ID="293" NAME="Andris Piebalgs">
lid van de Commissie. - (DE) De Commissie zal op dit gebied slechts beperkt ondersteuning kunnen bieden, omdat wij in de begroting onvoldoende middelen tot onze beschikking hebben. Uiteraard steunen wij de vennootschappen en ondernemingen die geld in deze projecten willen investeren. Het is commercieel bijzonder interessant om in energietransport te investeren. Op dit moment kan ik u meedelen dat het tijdschema voor "Nabucco” is vastgesteld en dat voor het jaar 2012 is gekozen. De Commissie heeft inmiddels al een beperkte hoeveelheid financiële steun verstrekt, maar ook politieke steun is belangrijk. De naam van de coördinator van het project zal de komende maanden bekend worden gemaakt, nadat daarover uiteraard met het Europees Parlement is overlegd.
<P>
Naar mijn idee hebben wij, na het aannemen van het energiepakket, de mogelijkheid om op deze kwestie terug te komen in het kader van het debat over de financiële vooruitzichten. Ik vind het zelf noodzakelijk om meer middelen voor trans-Europese energienetwerken te reserveren. Er kan in de toekomst namelijk voor opties gekozen worden die weliswaar strategisch belangrijk zijn, maar die vanuit economisch oogpunt minder rendabel zijn. Daarom hebben we meer geld nodig. Wij hebben gelukkig nog tijd om een en ander te analyseren en met een voorstel te komen.
<SPEAKER ID="294" NAME="Justas Vincas Paleckis" AFFILIATION="PSE">
(EN) Dank u wel voor uw antwoorden, commissaris. Ik ben er oprecht van onder de indruk.
<P>
Ik wil u vragen of het de Commissie is opgevallen dat Rusland nooit moeilijk doet bij olie- en gasleveranties aan de 'oude' lidstaten, maar allerlei moeilijkheden veroorzaakt als het gaat om Litouwen, Letland, Hongarije en andere nieuwe EU-lidstaten. Wat vindt u van deze eerste- en tweedeklas behandeling?
<SPEAKER ID="295" NAME="Andris Piebalgs">
lid van de Commissie. - (EN) Daar zijn twee verklaringen voor. Om te beginnen is het beleid van de nieuwe lidstaten soms niet duidelijk gericht geweest op diversificatie. Een paar van de nieuwe lidstaten hebben in ieder geval geen poging gedaan om de energiebronnen zo veel mogelijk te diversifiëren, en zijn daardoor afhankelijker geworden van één leverancier, te weten Rusland.
<P>
Ten tweede denk ik niet dat er bij Rusland opzet in het spel is. Het is gewoon zo dat deze landen de eerste in de rij zijn die het merken als de levering stokt, en omdat zij putten uit veel minder energiebronnen dan de oude lidstaten komt de klap bij hen harder aan. De lidstaten moeten veel meer werk maken van en investeren in het diversifiëren van de energiemix, de aanvoerroutes en de leveranciers.
<P>
Als de infrastructuur wordt getroffen, het probleem als eerste door deze landen gevoeld, omdat de netwerken van oudsher zijn aangelegd om een verbinding tot stand te brengen met Rusland, dat als leverancier de consumenten uit deze landen van energie voorzag. Misschien is die indruk zo ontstaan, maar nogmaals, door diversificatie kunnen dit soort problemen worden opgelost. Elk land zou zich daarop moeten toeleggen om leveringsproblemen te minimaliseren. Ik denk ook dat de leveranciers in dat geval meer moeite zouden doen om op tijd te leveren en de netwerken bij eventuele lekkage zo spoedig mogelijk te repareren.
<P>
Tweede deel
<SPEAKER ID="297" NAME="De Voorzitter">

<P>
Betreft: Haat-websites
<P>
Wat is de mening van de Commissie over de proliferatie van zogeheten haat-websites? In het bijzonder over websites die haat stimuleren en aanwakkeren, zoals racistische, antisemitische en anti-Roma websites, waaronder sites waarop namen en contactgegevens van activisten worden gepubliceerd, zodat deze personen gericht kunnen worden bestookt.
<P>
Is de Commissie op de hoogte van parlementaire activiteiten in het Verenigd Koninkrijk en elders om dergelijke websites aan te pakken? Is de Commissie voornemens soortgelijke activiteiten te ontplooien?
<SPEAKER ID="298" NAME="Franco Frattini">
vice-voorzitter van de Commissie. - (EN) Racistisch en xenofoob geweld en haatdragende taal zijn in heel Europa een schrijnende realiteit. Volgens het jaarverslag over 2006 van het Europees Waarnemingscentrum voor racisme en vreemdelingenhaat hebben de meeste lidstaten in de afgelopen jaren een toename geregistreerd van racistisch geweld en andere racistische criminaliteit.
<P>
De Commissie heeft altijd in de krachtigst mogelijke bewoordingen haar afkeuring en veroordeling uitgesproken over alle uitingen van racisme, ongeacht de bron en uitingsvorm. Een maatregel ter bestrijding van racistische taal is volkomen in overeenstemming met de vrijheid van meningsuiting indien - en uitsluitend indien - deze verenigbaar is met artikel 10, lid 2, van het Europese Verdrag inzake de bescherming van de rechten van de mens.
<P>
Ik ben de eerste om te bekennen dat het moeilijk is om vast te stellen waar de vrijheid van meningsuiting ophoudt en strafbare uitingen van racisme beginnen. Een en ander vergt zorgvuldige overweging. Ik ben er echter van overtuigd dat er geen tegenspraak bestaat tussen enerzijds het beschermen van mensen tegen racistische taal en anderzijds het waarborgen van de vrijheid van meningsuiting als een van de pijlers waarop onze samenlevingen zijn gebouwd.
<P>
In die geest heeft de Raad op 20 april 2007 overeenstemming bereikt over een kaderbesluit dat ervoor moet zorgen dat racisme en vreemdelingenhaat in alle lidstaten strafbaar wordt gesteld met oplegging van doeltreffende, evenredige strafrechtelijke sancties. In dit kader dienen de lidstaten maatregelen te treffen tot bestraffing van opzettelijke gedragingen die strekken tot het publiekelijk aanzetten tot geweld of haat tegenover een groep personen of een lid van een groep die op basis van ras wordt gekenmerkt.
<P>
Daarnaast zal het aanzetten tot haat en geweld in de gehele EU strafbaar gesteld moeten worden als dit plaatsvond door publiekelijke verspreiding van racistische of xenofobe uitingen door middel van beeld. Verspreiding in deze zin behelst de verspreiding van acties met behulp van eender welke transmissiewijze, met inbegrip van websites.
<P>
Ik ben niet op de hoogte van parlementaire maatregelen in het VK of in andere lidstaten waarmee dergelijke websites worden aangepakt. Het kaderbesluit zal echter naar verwachting leiden tot de vaststelling van nieuwe wetgeving, althans in bepaalde lidstaten, ter bestrijding van racistische criminaliteit, waaronder die welke via het internet wordt gepleegd.
<SPEAKER ID="299" NAME="Claude Moraes" AFFILIATION="PSE">
(EN) Commissaris, uit uw antwoord blijkt wel hoeveel werk u in het kaderbesluit inzake racistische criminaliteit hebt gestoken. U zei duidelijk dat dit soort cybercriminaliteit wordt aangetroffen op websites. Als de teksten daarvan op papier werden gezet en hier in het Parlement werden rondgedeeld, zou iedereen zeer geschokt zijn door de inhoud. Niet dat ze op internet minder weerzinwekkend zijn overigens. Denkt u dat het kaderbesluit voldoende zoden aan de dijk zal zetten, of denkt u dat de huidige mededeling inzake cybercriminaliteit een stap in de goede richting kan betekenen? Of denkt u dat het gewoon een kwestie is van de lidstaten vragen adequate wetgeving vast te stellen die de snelle opkomst aan banden legt van de meest aanstootgevende sites die aanzetten tot rassenhaat en geweld tegen mensen op basis van verschillen?
<SPEAKER ID="300" NAME="Franco Frattini">
vice-voorzitter van de Commissie. - (IT) Mijnheer de Voorzitter, dames en heren, naar mijn mening is dit kaderbesluit tegen de taak opgewassen. Wij hebben dat besluit aangenomen na vijf jaar politieke besprekingen. Volgens mij moet er thans gewaakt worden over de lidstaten, om ervoor te zorgen dat zij het besluit integraal en snel overnemen, en vooral om ervoor te zorgen dat de regels inderdaad in praktijk worden gebracht. De Commissie heeft vandaag een algemene mededeling over cybercriminaliteit aangenomen. Daarin wordt gewezen op de noodzaak van een Europees netwerk tussen alle politieautoriteiten, om na te gaan in hoeverre internet, dat toch zo'n buitengewone en positieve revolutie is, gebruikt wordt door criminelen, zoals dus helaas voorkomt. Wij hebben namelijk opgemerkt dat racistische misdrijven en het aansporingen tot geweld in Europa toenemen.
<SPEAKER ID="301" NAME="Andreas Mölzer" AFFILIATION="ITS">
- (DE) Mijnheer de commissaris, een ander aspect dat volgens mij bij dit onderwerp niet uit het oog verloren mag worden, zijn de vele antiwesterse propaganda- en haatpagina's van fundamentalistische moslims op internet, waarin opgeroepen wordt tot een strijd tegen de westerse wereld en diens idealen. Is de Commissie op de hoogte van dergelijke activiteiten en worden hier ook maatregelen tegen genomen?
<SPEAKER ID="302" NAME="Franco Frattini">
vice-voorzitter van de Commissie. - (FR) Dat aspect zal het centrale thema zijn van het debat dat over twee dagen, dus nog deze week, zal worden gehouden tijdens de bijeenkomst van de G8, waar de Europese Unie en de andere partners het probleem van het aanzetten tot geweld en terrorisme op het internet onder de aandacht willen brengen. De aanpak die ik heb voorgesteld, bestaat in het criminaliseren van het gedrag van personen die zich specifiek schuldig maken aan het aanzetten tot criminele terroristische activiteiten en die daarvoor gebruik maken van het internet. Mijn voorstel zal over enkele maanden op de Raad worden voorgesteld.
<SPEAKER ID="303" NAME="Hubert Pirker" AFFILIATION="PPE-DE">
- (DE) Mijnheer de vice-voorzitter van de Commissie, ik heb een vraag die op internet en indirect ook op het terrorisme betrekking heeft. Als een van de maatregelen tegen het terrorisme is de richtlijn betreffende de bewaring van gegevens uitgevaardigd.
<P>
Klopt het dat die richtlijn niet van toepassing is op mobiele telefoons die op prepaidkaarten werken en op webmail-exploitanten, zoals Hotmail, of zelfs op particuliere servers? Dat is een breed gebied waarvan bijvoorbeeld ook terroristische netwerken gebruik kunnen maken om het registreren van gegevens te omzeilen. Wat is dan precies de concrete meerwaarde van die richtlijn betreffende de bewaring van gegevens?
<SPEAKER ID="304" NAME="Franco Frattini">
vice-voorzitter van de Commissie. - (IT) Mijnheer de Voorzitter, dames en heren, de meerwaarde van deze richtlijn is dat het mogelijk maakt een telefoongesprek te registreren, maar niet de inhoud ervan: dus alleen het feit dat een telefoongesprek heeft plaatsgevonden vanuit een bepaalde plaats, op een bepaald tijdstip, vanuit een bepaalde telefoon. Iedereen weet dat dit nuttig is om concreet de gangen na te gaan van een aantal criminelen en een aantal personen die van terrorisme verdacht werden.
<P>
Natuurlijk moet het ons met de moderne technieken ook lukken degenen op te sporen die zelf gebruik maken van meer geavanceerde technieken, dus particuliere providers of bijvoorbeeld SIM-cards die niet officieel geregistreerd staan. Maar dat is een kwestie van technologie. In de mededeling van vandaag over internetmisdrijven stel ik voor om in november in Brussel een Europese conferentie te beleggen met de particuliere sector en de industrie. Daarin zal een balans worden opgemaakt van de technologieën die van toepassing zijn op de veiligheid, om een correct gebruik van internet te beschermen.
<SPEAKER ID="305" NAME="De Voorzitter">

<P>
Betreft: EU-dekkend telefonisch alarmnummer voor de slachtoffers van gedwongen prostitutie
<P>
Na druk vanuit het Europees Parlement in juni 2006 praatte de commissaris voor Justitie, vrijheid en veiligheid over plannen tot oprichting van een EU-dekkend (meertalig) telefonisch alarmnummer voor de slachtoffers van gedwongen prostitutie. Doel zou zijn eerste bijstand aan de slachtoffers van mensenhandel door hen in staat te stellen te spreken met een onpartijdig toehoorder, een belangrijk kanaal om slachtoffers aan te sporen advies te vragen en hulp te zoeken. Het probleem dat alle telefoonondernemingen in de toenmalige 25 lidstaten moesten worden overreed hiermee in te stemmen, werd aangehaald als belemmering voor het instellen van dit alarmnummer.
<P>
Welke maatregelen neemt de Commissie momenteel ter verwezenlijking van dit alarmnummer en in hoeverre zijn de telefoonbedrijven eventueel voor dit plan gewonnen?
<SPEAKER ID="306" NAME="Franco Frattini">
vice-voorzitter van de Commissie. - (EN) Zoals u weet, spreken de Commissie en ik persoonlijk ons uit voor de volledige tenuitvoerlegging van het Europese actieprogramma ter bestrijding van mensenhandel, dat ik hier begin 2006 heb voorgelegd en waar het Parlement steun aan heeft gegeven. Dit programma biedt bescherming aan slachtoffers van mensenhandel. De tenuitvoerlegging vergt nauwe samenwerking tussen lidstaten, instellingen en organisaties uit het maatschappelijk middenveld. Het actieprogramma is te beschouwen als een langetermijnprogramma dat zal fungeren als leidraad voor constant communautair optreden in de nabije toekomst, in ieder geval tot ver na de zomer van 2007.
<P>
Gratis telefonische hulplijnen beschouw ik als belangrijke hulpmiddelen voor de advisering van slachtoffers in nood. Ze zijn vooral nuttig om vertrouwen te verspreiden. Ik heb me voorgenomen zo spoedig mogelijk een EU-dekkende telefonische hulpdienst in te stellen voor slachtoffers van mensenhandel en voor mensen die daar kwetsbaar voor zijn. U weet wellicht dat wij als Commissie op 15 februari 2007 goedkeuring hebben gehecht aan een beschikking waarin de lidstaten worden opgeroepen een reeks van uit zes cijfers bestaande telefoonnummers te reserveren voor geharmoniseerde gratis nummers die alle beginnen met 116 voor diensten met een maatschappelijke waarde. Een van de vele onderwerpen waar wij ons mee bezig moeten houden, zou de verstrekking van telefonische hulpdiensten kunnen zijn voor slachtoffers van mensenhandel.
<P>
In de beschikking die ik zojuist noemde is het nummer 116000 al gereserveerd voor hotlines om vermiste kinderen op te geven. Ik zal laatstgenoemd project bespreken op een conferentie in het kader van de internationale dag voor vermiste kinderen, die op 25 mei in Brussel wordt gehouden, alsmede op de conferentie over de rechten van het kind op 4 juni 2007 in Berlijn. '116'-nummers zijn in zoverre vergelijkbaar met het noodnummer 112 dat ze toegang geven tot nationale of plaatselijke organisaties die de betreffende dienst leveren in de lidstaat waarin het nummer is gebeld.
<P>
Wij hebben een openbare raadpleging gehouden voor het in kaart brengen van andere diensten waarvoor Europese gratis telefoonnummers nuttig zouden zijn. Voorstellen konden tot 20 mei worden gedaan. De uitkomst zal waarschijnlijk zijn dat er later in het jaar andere nummers aan andere diensten worden toegekend. De lidstaten, de regelgevingsautoriteiten voor telecommunicatie en de telefoonbedrijven moeten ervoor zorgen dat de dienst in kwestie op hun grondgebied wordt aangeboden.
<P>
Het reserveren van een gemeenschappelijk nummer en het opzetten van een netwerk van telefonische hulpdiensten is de eerste praktische stap voor ondersteuning van slachtoffers. Voorts proberen wij de hulp aan slachtoffers van mensenhandel ook op andere manieren te verbeteren. Dat ik mij zeer bij dit vraagstuk betrokken voel, blijkt uit het feit dat de begroting voor 2007, waarin een specifiek programma is vastgesteld voor de bestrijding van criminaliteit, voorziet in vier projecten op het vlak van preventie en criminaliteitsbestrijding op specifieke gebieden, waaronder mensenhandel. Ook steunen wij de invoering van een Europese dag tegen mensenhandel, bedoeld om het probleem met betrekking tot mensenhandel zichtbaarder te maken. Het initiatief vindt op 18 oktober van dit jaar plaats. Wij zijn vastbesloten om mensen bewuster te maken van dit probleem en het beleid te versterken, teneinde kwalitatief hoogwaardige diensten te verlenen aan mensen die hulp nodig hebben.
<SPEAKER ID="307" NAME="Glenis Willmott" AFFILIATION="PSE">
(EN) Dank u voor dat uitvoerige antwoord, mijnheer de commissaris. Kunt u mij misschien zeggen of volgens u de inspanningen die de Europese Unie tijdens het wereldkampioenschap voetbal in Duitsland heeft ondernomen om gedwongen prostitutie aan te pakken, succesvol waren? Welke lessen kunnen er getrokken worden uit deze ervaring voor toekomstige internationale sportevenementen die in Europa worden gehouden, zoals de Olympische Spelen van 2012, die in Londen zullen worden gehouden?
<SPEAKER ID="308" NAME="Franco Frattini">
vice-voorzitter van de Commissie. - (IT) Ik kan u zeggen dat wij een evaluatie hebben gemaakt van de resultaten van de politiesamenwerking tijdens het wereldkampioenschap voetbal in Duitsland. De conclusies daarvan zullen wij openbaar maken en daarna zal er een debat plaatsvinden, waarbij naar mijn gevoel het Europees Parlement volledig betrokken moet worden.
<P>
Volgens ons is de ervaring die is opgedaan met het wereldkampioenschap in Duitsland een schoolvoorbeeld. Waarschijnlijk is het ons gelukt om te voorkomen dat duizenden jonge meisjes naar Europees grondgebied werden overgebracht om daar de prostitutie in te gaan. Er is sprake geweest van samenwerking tussen twaalf lidstaten van de Europese Unie. Duitsland en de Duitse politie hebben uitstekend werk verricht. Wij zullen de conclusies openbaar maken, en deze zijn al aangeboden als bijdrage voor andere sportevenementen die in de toekomst in Europa gehouden worden. Ik kan u ook zeggen dat de Chinese Volksrepubliek hier veel aandacht voor heeft, in verband met de Olympische Spelen in Beijing in 2008. Met andere woorden, deze samenwerking wordt gezien als een nuttige ervaring die model kan staan.
<SPEAKER ID="309" NAME="Richard Seeber" AFFILIATION="PPE-DE">
- (DE) Mijnheer de commissaris, ik vind het een uitstekend initiatief, maar op welke manier maken wij de slachtoffers duidelijk dat zij dit nummer kunnen gebruiken? Heeft de Commissie de middelen gereserveerd die voor het verspreiden van die informatie nodig zijn? Hoe gaat u ervoor zorgen dat dit initiatief in de praktijk ook functioneert? Meestal spreken de slachtoffers, bijvoorbeeld jonge vrouwen uit Rusland, geen enkele EU-taal. Hoe wilt u in de praktijk waarborgen dat dit alarmnummer (gezien de vaak lange wachttijden) ook functioneert en slachtoffers niet in een lange wachtrij terechtkomen en wellicht pas na een half uur een adequaat antwoord krijgen?
<SPEAKER ID="310" NAME="Franco Frattini">
vice-voorzitter van de Commissie. - (IT) Natuurlijk hebben wij dit praktische probleem ook in aanmerking genomen. Het eerste nummer, 116000, wordt ingezet voor kinderen. Wij zullen dat bekend maken in alle openbare gelegenheden: scholen, luchthavens, spoorstations, door middel van publicaties die op heel eenvoudige wijze uitleggen dat er een telefoonnummer bestaat, en dat degene die antwoordt op dat nummer, niet alleen de taal van het land spreekt waar het telefoongesprek plaatsvindt. Wij zijn bezig met geleidelijke uitbreiding van de mogelijkheid om minstens alle officiële talen van de Europese Unie te dekken, zoals geregeld wordt in het contract van de licentiehouders die deze dienst zullen leveren. Natuurlijk moeten wij daarnaast denken aan talen als het Russisch. De eerste fase is vooralsnog dat de licentie nog vóór de zomervakantie wordt toegekend, zodat dit telefoonnummer meteen al operatief wordt, en wij zullen daar een massale reclamecampagne aan koppelen. Dat zullen wij ook doen wanneer de andere nummers, dus afgezien van 116000, zullen worden toegekend. Er komen specifieke prioriteiten, waaronder zeker het nummer voor de slachtoffers van gedwongen prostitutie.
<SPEAKER ID="311" NAME="Justas Vincas Paleckis" AFFILIATION="PSE">
(LT) Mijnheer de Voorzitter, mijnheer de commissaris, u hebt een zeer degelijk programma ter bestrijding van criminaliteit gepresenteerd, en u hebt enkele speciale telefoonlijnen, zogeheten hotlines, genoemd. Ik wil vragen of de overvloed aan dergelijke telefoonlijnen niet voor verwarring kan zorgen. Zijn bijvoorbeeld de slachtoffers van illegale mensenhandel in staat het nummer 112 te bellen om hulp te vragen?
<SPEAKER ID="312" NAME="Franco Frattini">
vice-voorzitter van de Commissie. - (EN) Dit speciale telefoonnummer, bijvoorbeeld 116000, zal in de plaats komen van alle nationale alarmnummers, dus er is dan nog slechts een enkel nummer. Nu bestaat er een nummer voor mijn land, terwijl Frankrijk weer een ander nummer heeft. In de nabije toekomst zal alleen nog het nummer 116000 bestaan voor vermiste kinderen, enzovoort. Uiteraard zullen al deze speciale Europese telefoonnummers de nationale nummers vervangen.
<SPEAKER ID="314" NAME="Arlene McCarthy" AFFILIATION="PSE">
(EN) Mijnheer de Voorzitter, ik vraag het woord voor een motie van orde. Ik wil bezwaar maken tegen de manier waarop de vragen worden behandeld. De leden nemen de moeite om vragen op te stellen, deze zes tot acht weken van tevoren in te dienen, en vervolgens behandelt u die vragen niet, omdat u het woord geeft aan andere leden die binnen komen wandelen, een blik op de lijst werpen en misschien kortstondig belang hebben bij de vraag. U heeft tijd verloren laten gaan met twee vragenstellers, of personen die niet de moeite hebben genomen om de Commissie op de juiste manier vragen te stellen. Ik maak hiertegen bezwaar omdat ik wel de moeite heb genomen om op correcte wijze vragen op te stellen, en ik wil graag een antwoord van de commissaris horen, zodat ik ook de pers op de hoogte kan houden met betrekking tot deze kwesties.
<P>
De leden van dit Parlement zullen voortaan geen vragen meer willen indienen als u van plan bent het vragenuur op deze manier te leiden.
<SPEAKER ID="315" NAME="De Voorzitter">
Mevrouw McCarthy, uw vraag is relevant, maar ik volg slechts het Reglement.
<P>
Aangezien de heer Tarabella afwezig is, komt vraag 38 te vervallen.
<SPEAKER ID="316" NAME="De Voorzitter">

<P>
Betreft: Toegang tot de communicatiemedia voor gehandicapten.
<P>
Welke initiatieven neemt de Commissie om de toegang van gehandicapten tot communicatie-instrumenten te vergemakkelijken, vooral de toegang tot netwerken en broad band; goedkope SMS en video voor doven; ondertiteling van TV-uitzendingen, in de eerste plaats openbare diensten en politiekelectorale informatie en gratis verstrekking van de digitale handtekening?
<SPEAKER ID="317" NAME="Viviane Reding">
lid van de Commissie. - (EN) Om antwoord te geven op de vraag van de geachte afgevaardigde wil ik graag zeggen dat de strategie van de Europese Unie met betrekking tot gehandicapten is opgenomen in het actieplan voor personen met een handicap 2003-2010, waarbinnen toegang tot ICT prioriteit geniet. U weet wellicht ook dat inclusie een van de pijlers van het i2010-actieplan is. Op grond daarvan heeft de Commissie in 2005 een mededeling inzake e-toegankelijkheid goedgekeurd en wordt voor eind 2007 een mededeling inzake e-inclusie voorbereid, en indien nodig zal in deze tekst een voorstel worden opgenomen voor nieuwe maatregelen.
<P>
We werken niet alleen op die manier aan concrete maatregelen, maar stimuleren daarnaast onze onderzoeksinspanningen, met het doel om nieuwe methodes en diensten voor gehandicapten te ontwikkelen. Bovendien hebben we het kaderprogramma voor concurrentievermogen en innovatie - het CIP - dat ons ICT-beleid ondersteunt met proefprojecten, enzovoort. Er zijn diverse maatregelen voorgesteld met betrekking tot e-toegankelijkheid, alsmede met betrekking tot iets dat in de toekomst zeer belangrijk zal zijn: ICT voor ouderen. Heel vaak zijn zij de doelgroep, omdat er mensen met handicaps zijn en ouderen heel vaak die handicaps ook hebben. Zij vertegenwoordigen een zeer hoog percentage van onze bevolking. Daarom zal ICT voor ouderen voor een complete levensstijl een van de sterke onderdelen van ons toekomstige beleid worden, niet alleen op papier, maar ook wat betreft onderzoek en praktische tenuitvoerlegging.
<P>
Daarnaast steunen wij de normalisatie van e-toegankelijkheid. We hebben bijvoorbeeld op Europees niveau het initiatief genomen om de toegankelijkheidseisen voor overheidsopdrachten in het ICT-domein te harmoniseren door middel van een Europese norm, omdat we van mening zijn dat gemeenschappelijke normen de ontwikkeling van toegankelijke ICT-producten door de industrie kunnen bevorderen, wat leidt tot een grotere integratie, en dat betekent ook lagere prijzen. Het een houdt daarom verband met het ander.
<P>
Er speelt ook een aantal verticale kwesties. In juni 2007 zullen we voorstellen het recht van gehandicapte gebruikers op toegang tot hulpdiensten te versterken en een communautair mechanisme introduceren om de kwesties rond e-toegankelijkheid aan te pakken. We zullen deze problemen kunnen bespreken met het Parlement als we gezamenlijk een oplossing proberen te vinden voor universele dienstverlening. Eind 2007 of begin 2008 - ik weet nog niet precies wanneer - zal er een openbare raadpleging plaatsvinden over het toepassingsgebied, maar dan kunnen het Parlement en onze belangrijkste belanghebbenden voorstellen op tafel leggen om te bekijken wat we met de universele dienstverlening gaan doen.
<P>
Een zeer concreet probleem moet overmorgen worden opgelost, omdat de Raad dan tijdens zijn bijeenkomst het amendement van het Europees Parlement op de richtlijn audiovisuele mediadiensten zal goedkeuren. Het Parlement heeft een amendement ingediend met betrekking tot ondertiteling, wat de toegankelijkheid van gehandicapten tot audiovisuele mediadiensten verbetert. Ik hoop dat de Raad dit amendement zal goedkeuren. Dan zal het nieuwe beleid ook deze koers volgen.
<P>
Het vraagstuk rond elektronische handtekeningen zal steeds belangrijker worden, gezien het feit dat er tussen commerciële en publieke internetaanbieders en gebruikers steeds veiligere elektronische verbindingen komen. De Commissie zal deze kwestie onderzoeken in aansluiting op de richtlijn Europese elektronische handtekeningen en het actieplan voor de elektronische overheid, waarbij zij ook gehandicapten in gedachten houdt.
<P>
Ik kan u persoonlijk vertellen dat de diverse voorzitterschappen van de Europese Unie allemaal een congres of tentoonstelling - een officieel en openbaar evenement - hebben gehouden om te laten zien hoe de resultaten van het onderzoek in praktijk worden gebracht. Ik heb dit altijd een zeer goed voorbeeld gevonden, dat opname verdient in onze activiteiten rond de elektronische overheid. Deze activiteiten moeten worden voorgesteld door de Commissie en de Europese Unie, maar moeten ten uitvoer worden gelegd door met name plaatselijke, regionale en nationale overheden. Ik heb het enthousiasme gezien waarmee met name regionale en plaatselijke overheden de resultaten van onze inspanningen hebben opgepakt om gehandicapte personen in hun regio praktische hulp te bieden.
<SPEAKER ID="318" NAME="Marco Cappato" AFFILIATION="ALDE">
- (IT) Mijnheer de Voorzitter, dames en heren, ik dank mevrouw Reding voor haar gedetailleerde en systematische antwoord met betrekking tot het huidige beleid. Ik wil haar met name bedanken voor het verband dat zij in de juiste bewoordingen heeft gelegd met de nauwe relatie die momenteel bestaat tussen technieken om gehandicapten te helpen en technieken om bejaarden te helpen.
<P>
Gezien de demografische trend in Europa, met een bevolking die gemiddeld steeds ouder wordt, kan de technologische revolutie antwoorden geven die een enorme weerslag op de maatschappij hebben. Het laatste punt dat ik onder uw aandacht wil brengen, is dat voor sommige mensen die zich helemaal niet kunnen bewegen en die alleen maar kunnen communiceren door bijvoorbeeld oogbewegingen, dit soort technieken geen probleem vormen, maar juist hulp bieden. Voor die mensen is dat een manier om een fundamenteel burgerrecht, de vrijheid van meningsuiting, uit te oefenen.
<SPEAKER ID="319" NAME="Viviane Reding">
lid van de Commissie. - (EN) Er zijn veel technologieën en technieken die op dit gebied kunnen worden ingezet. Ik ben werkelijk van mening dat de vergrijzing van de bevolking eerst een maatschappelijke respons moet krijgen, maar die maatschappelijke respons biedt tevens kansen voor de Europese industrie, want als onze industrie die maatschappelijke respons krijgt van de beleidsmakers, van verantwoordelijken in gebieden, regio's, landen en op Europees niveau, kan zij systemen, diensten en artikelen voor ouderen op de markt brengen. Ik ben van mening dat dit niet alleen nuttig is voor onze samenleving, maar ook voor onze economie.
<P>
Dit is dus een keerpunt. Het is ook een kwestie van groei en werkgelegenheid, omdat we, als we het goed aanpakken, systemen, commerciële artikelen en diensten op maatschappelijk niveau kunnen exporteren vanuit Europa. Ik ben dus werkelijk van mening dat al die elementen bijdragen aan de verbetering van onze samenleving en onze economie.
<SPEAKER ID="320" NAME="De Voorzitter">

<P>
Betreft: Opsplitsing op de telecommunicatiemarkten
<P>
Onlangs heeft commissaris Reding in Brussel in een toespraak verklaard dat de telecommunicatiesector in de Unie met het oog op de totstandbrenging van daadwerkelijke concurrentie 'op Europese wijze' moet worden opgesplitst. Als fundamenteel instrument voor de nationale wetgever opperde ze het idee van een 'wettelijke opsplitsing tussen netwerkinfrastructuur en diensten'. De commissaris sluit evenwel ook een volledige operationele opsplitsing voor de telecommunicatiemarkten niet uit.
<P>
Kan de Commissie gedetailleerder uitleggen wat zij bedoelt met 'op Europese wijze'? Valt de Griekse Telecom maatschappij volgens de Commissie in de categorie van ondernemingen die voor volledige opsplitsing in aanmerking komen?
<SPEAKER ID="321" NAME="Viviane Reding">
lid van de Commissie. - (EN) De geachte afgevaardigde vroeg me wat ik bedoelde met 'opsplitsing op Europese wijze'. We hebben momenteel een kader voor de telecommunicatiesector dat de nationale regelgevende instanties reguleringsinstrumenten of rechtsmiddelen biedt voor de gevallen waarin de markten niet concurrerend zijn, en bij haar beoordeling van het kader zal de Commissie manieren onderzoeken om de interne markt voor telecommunicatiediensten te versterken.
<P>
Een mogelijke vernieuwing is om nauwer samen te werken op het gebied van de rechtsmiddelen, omdat die soms ofwel niet, ofwel te laat worden toegepast, wat op hetzelfde neerkomt. Ook hebben we onderzocht of operationele opsplitsing een mogelijk rechtsmiddel zou kunnen zijn, wat inhoudt dat de netwerkactiviteiten van een dominerende marktspeler worden afgesplitst van dat deel van de activiteiten dat een dienst levert aan eindgebruikers.
<P>
Deze operationele opsplitsing kan voor aanbieders van netwerkdiensten de juiste stimulans zijn om geen onderscheid te maken tussen klanten en wholesale-diensten. Dit kan er dan weer voor zorgen dat de omstandigheden voor daadwerkelijke concurrentie op de telecommunicatiemarkten beter worden.
<P>
We willen dominerende spelers dus niet dwingen een deel van hun activiteiten te verkopen, zoals in andere delen van de wereld is gebeurd, bijvoorbeeld in de Verenigde Staten met AT[amp]T. Die richting slaan we niet graag in, en daarom heb ik het over 'de Europese wijze'. Het is dan aan elke nationale regelgevende instantie afzonderlijk om de omstandigheden in de eigen lidstaat te onderzoeken, voordat een dergelijk rechtsmiddel wordt overwogen. Dit is in Groot-Brittannië al gebeurd met Openreach, dus dat is al één voorbeeld op dit gebied.
<P>
De geachte afgevaardigde vroeg ook naar Griekenland. In het geval van Griekenland zou het de Griekse regelgevende instantie zijn die, op basis van met het herziene kader strokende nationale wetgeving, de concurrentievoorwaarden en alle andere relevante factoren op de Griekse markt in aanmerking moet nemen en vervolgens al dan niet een dergelijk rechtsmiddel moet voorstellen, als zij dat noodzakelijk en in het belang van de Griekse markt acht.
<SPEAKER ID="322" NAME="Georgios Papastamkos" AFFILIATION="PPE-DE">
(EL) Ik dank mevrouw de commissaris voor haar antwoord. Ik heb echter het gevoel dat wij in de praktijk, in de Europese Unie, zevenentwintig verschillende regelgevingssystemen hebben. Wat elektronische communicatie betreft kunnen wij in de verste verte niet spreken van een echte interne markt.
<P>
U onderneemt omgetwijfeld enorme inspanningen op dit gebied. Deze onzekerheid op het gebied van de regelgeving, of liever gezegd, deze versplintering veroorzaakt onzekerheid voor investeringen, concurrentie en innovatie, en creëert natuurlijk maar een gering aantal arbeidsplaatsen.
<P>
Mijn vraag luidt: kunnen wij spreken van een Europese telecommunicatie-industrie als er geen samenhang is in de regelgeving op Europees niveau?
<SPEAKER ID="323" NAME="Viviane Reding">
lid van de Commissie. - (EN) De geachte afgevaardigde heeft absoluut gelijk. Momenteel hebben we geen Europese telecommunicatiemarkt. Ik ben van mening dat daar verandering in moet komen, omdat Europa op het gebied van telecommunicatie alleen sterk kan blijven meespelen - en Europa is sterk op de wereldmarkt; we behoren echt tot de marktleiders op dit gebied - als het de zevenentwintig regelgevingssystemen, die soms met elkaar conflicteren, aan de dijk zet en met een logisch systeem komt, dat ook grensoverschrijdende diensten en investeringen toelaat, en het mogelijk maakt grote Europese spelers te hebben die in verschillende landen actief zijn. Nu ijveren we voor de openstelling van de markt voor internationale roaming. Het Parlement neemt daar morgen een besluit over, en dat is altijd een indicatie van de toekomstige koers die we willen varen.
<P>
Ik zal zeker een voorstel indienen voor de hervorming van het e-communicatiepakket om deze Europese markt te laten functioneren, niet om van de nationale regelgevende instanties af te komen - ik ben van mening dat we die nog steeds nodig hebben omdat zij hun markt het beste kennen -, niet om te harmoniseren, maar om logica te brengen in de door hen voorgestelde rechtsmiddelen. Deze moeten spoedig worden toegepast om gelijke concurrentievoorwaarden te creëren tussen de verschillende markten en grensoverschrijdende activiteiten van de industrieën mogelijk te maken zonder dat deze worden belemmerd door een gebrek aan marktopenstelling in andere markten.
<SPEAKER ID="324" NAME="De Voorzitter">

<P>
Betreft: Het Europees Kader voor het veiliger gebruik van mobiele telefoons door adolescenten en kinderen
<P>
Op 6 februari heeft een aantal grote mobieletelefoniemaatschappijen in de EU besloten te starten met het toepassen van het Europees Kader voor het veiliger gebruik van mobiele telefoons door adolescenten en kinderen. Dit valt toe te juichen als een eerste belangrijke stap in de richting van een doeltreffender bescherming van minderjarigen tegen bepaalde gevaren van het gebruik van mobiele telefoons. Het zou evenwel goed zijn deze ontwikkeling te integreren in de Mededeling van de Commissie "Naar een EU-strategie voor de rechten van het kind" def.).
<P>
Wat zijn geëigende mechanismen voor de toepassing van dit Kader op nationaal niveau, teneinde te komen tot daadwerkelijke toepassing en toezicht daarop door ouders, onderwijzers en professionals belast met zorg voor minderjarigen? Het Europees Kader is een zelfreguleringsinstrument van het Europese bedrijfsleven. Op welke wijze is de Commissie betrokken bij toezicht op de juiste toepassing ervan door de lidstaten en bij evaluatie van de doeltreffendheid? Welke zijn de bevoegdheden van de nationale regelgevende instanties ten aanzien van de uitwerking van nationale zelfreguleringscodes vóór februari 2008 en toezicht op de naleving daarvan? Wat vindt de Commissie van een communautair, voor de lidstaten en het bedrijfsleven bindend, wetgevingsinitiatief in de toekomst wanneer tot de conclusie wordt gekomen dat zelfregulering niet volstaat?
<SPEAKER ID="325" NAME="Viviane Reding">
lid van de Commissie. - (EN) Als ik het goed heb gehoord, is deze vraag al gedeeltelijk beantwoord door mijn collega mijnheer Frattini, die ook heeft gesproken over dit onderwerp. Het feit dat hij deze vraag gedeeltelijk heeft beantwoord toont op duidelijke wijze aan dat de gehele Commissie zich zorgen maakt over de ontwikkeling van onze samenleving, en dat de gehele Commissie maatregelen neemt om vooruitgang te boeken op dit gebied.
<P>
Op 6 februari van dit jaar hebben 15 toonaangevende Europese mobieletelefoonmaatschappijen en inhoudaanbieders een Europees kader ondertekend voor veiliger gebruik van mobiele telefoons door adolescenten. Dat is een vrijwillige overeenkomst. Het is een gemeenschappelijke intentieverklaring, waarmee de mobieletelefoonbranche, samen met de GSM Association of Europe, instemt met het controleren, publiceren en vertalen van codes op hun websites, zowel reeds bestaande codes als codes die in de toekomst zullen worden aangenomen. Deze zelfregulerende codes helpen ouders, grootouders of onderwijzers dan bijvoorbeeld te begrijpen wat de mogelijke problemen zijn van het gebruik van mobiele telefoons van de derde generatie door kinderen. Deze overeenkomst is voortgekomen uit de bespreking die ik heb georganiseerd met een groep op hoog niveau, die onder andere bestond uit kinderorganisaties, consumentenverenigingen en instanties voor inhoudsclassificatie, plus regelgevende instanties. In de gemeenschappelijke intentieverklaring wordt een aantal principes uiteengezet en de ondertekenaars verplichten zich ertoe te werken aan implementatie door zelfregulering op nationaal niveau.
<P>
Toen wij deze verklaring gezamenlijk ondertekenden en hierover een persconferentie hielden, zei ik dat ik vertrouwen had in de ondertekenaars. Ik geef hun één jaar, tot februari of maart volgend jaar, om te zorgen voor implementatie. Daarna zullen wij weer terugkomen op het onderwerp en bekijken of de implementatie ook daadwerkelijk heeft plaatsgevonden. Als dit het geval is: prima, dan kunnen we wellicht besprekingen voeren over mogelijke correcties of toekomstige projecten. Als er niet aan onze verwachtingen is voldaan, zal de Commissie overwegen om specifieke maatregelen te introduceren.
<SPEAKER ID="326" NAME="Katerina Batzeli" AFFILIATION="PSE">
(EL) Ik dank de commissaris van harte voor haar antwoord. Geen van de hier aanwezigen betwist de rol die de Commissie bij dit belangrijke vraagstuk speelt. Ik wil de commissaris echter twee vragen stellen, vooral ter vergemakkelijking van de discussie. Dit is mijns inziens een vrijwillig memorandum - zoals u trouwens zelf ook al zei - en men wacht op zelfregulering van de sector. Volgens mij moet de Commissie weten wat zij na februari 2008 gaat evalueren.
<P>
Zal zij de lidstaten ertoe aanzetten gemeenschappelijke gedragscodes uit te vaardigen, opdat zij dit vraagstuk op de voet kunnen volgen? Zal zij de goede praktijken van elke lidstaat bestuderen en codificeren?
<P>
Wat is tot slot het beleid voor communicatie met de ouders. Die weten van toeten noch blazen wat dit vraagstuk betreft. En welke communautaire programma's kunnen worden gebruikt voor hun voorlichting?
<SPEAKER ID="327" NAME="Viviane Reding">
lid van de Commissie. - (EN) Dankzij het voorbereidende werk van de Commissie konden de mobieletelefoonmaatschappijen dit initiatief nemen. Zij begrepen maar al te goed dat de Commissie niet werkeloos zou blijven toekijken.
<P>
Uit onze recente onderzoeken is gebleken dat veel kinderen mobiele telefoons gebruiken, in feite zelfs het merendeel van de kinderen ouder dan 12 jaar. Vooral telefoons met een camera en locatiediensten kunnen een probleem vormen. Zo gaf 10 procent van de Britse ondervraagden bijvoorbeeld aan dat er wel eens een vervelende foto van hen is genomen, was 17 procent van de kinderen bang dat de foto online zou worden gezet en doorgestuurd naar anderen, en was 14 procent wel eens digitaal gepest. In een onderzoek van Save the Children Finland gaf 30 procent van de 7- tot 15-jarigen aan wel eens te zijn gepest via de mobiele telefoon.
<P>
We weten dus dat er een probleem bestaat, maar dit betekent niet dat we er bij de ouders nu op moeten aandringen dat zij zeggen 'geen mobiele telefoons meer voor onze kinderen'. Dat zou een verkeerde reactie zijn. Daarom is het zo belangrijk dat er bijvoorbeeld toezicht mogelijk is op de toegang tot inhoud voor volwassenen en dat er bewustwordingscampagnes worden gestart voor ouders en grootouders, die vaak mobiele telefoons kopen voor hun kleinkinderen, en voor de kinderen zelf.
<P>
Het is belangrijk dat er een classificatie van commerciële inhoud plaatsvindt op basis van nationale fatsoens- en gepastheidsnormen, en dat de strijd tegen illegale inhoud op mobiele telefoons ook echt wordt gevoerd, zoals commissaris Frattini heeft uitgelegd. Wij hebben in de Commissie vandaag nog besloten om deze strijd tegen illegale inhoud aan te gaan. Waar we het hier over hebben, is niet de illegale inhoud op zich. Het zijn de gevaren die voor onze kinderen op de loer liggen, en op dit gebied zijn bewustwordingscampagnes het belangrijkst. Wij zullen alles wat er op dat gebied gebeurt, volgen en toezicht houden op de zaken die de ondertekenaars van de gemeenschappelijke intentieverklaring overeen zijn gekomen. Ik heb het Europees kader voor een veiliger gebruik van mobiele telefoons door adolescenten en kinderen bij me. Ik kan dit overhandigen aan de geachte afgevaardigde, en dan kan zij zelf bekijken of dit bijvoorbeeld gebeurt in haar eigen land. Ik zou haar vervolgens erg dankbaar zijn als zij mij hiervan op de hoogte hield.
<P>
Betreft: Situatie in Vojvodina
<P>
In de afgelopen jaren zijn leden van minderheden in Vojvodina herhaaldelijk het slachtoffer geworden van gewelddadige optredens. Servische vluchtelingen zijn systematisch in de door minderheden bewoonde wijken ondergebracht, zodat zij daar de meerderheid zouden krijgen, en EU-geld, bijvoorbeeld voor de opleiding van leraren in de talen van de minderheden, is niet bij de doelgroepen aangekomen.
<P>
Kan de Commissie meedelen of er een eind gemaakt is aan deze misstanden en hoe zij over het algemeen de ontwikkeling in Vojvodina bevordert?
<SPEAKER ID="329" NAME="Olli Rehn">
lid van de Commissie. - (EN) De Commissie volgt de situatie in Vojvodina op de voet. Wij hebben er bij de overheid op aangedrongen om interetnische incidenten direct aan te pakken. Wij hebben de overheid gestimuleerd om goede interetnische relaties te bevorderen en om het multi-etnische en multiculturele model van Vojvodina te behouden.
<P>
Zoals werd gemeld in het voortgangsverslag over Servië van november 2006, is de interetnische situatie in Vojvodina verbeterd. Er hebben zich minder incidenten voorgedaan. In de eerste paar maanden van 2007 zijn er geen meldingen geweest van belangrijke incidenten. De overheid heeft een aantal maatregelen genomen aangaande het officiële gebruik van minderheidstalen en -schriften, en de vertegenwoordiging van minderheden in de rechterlijke macht en de politie.
<P>
Ook zijn er verbeteringen op het gebied van onderwijs geregistreerd. De invoer van tekstboeken in de Albanese en Hongaarse taal voor gebruik in Vojvodina is goedgekeurd. In Subotica is een lerarenopleiding in de Hongaarse taal opgezet, waar sinds oktober vorig jaar les wordt gegeven. Deze maatregelen moeten uiteraard nog verder worden ontwikkeld en aangevuld.
<P>
Wij hebben echter gemerkt dat er geen vorderingen zijn geweest bij het uitvaardigen van nieuwe wetgeving met betrekking tot de nationale raden voor de minderheidsgroeperingen, en bij de informatieverstrekking in de minderheidstalen blijven de problemen aanhouden. Daarom hebben wij de Servische overheid gevraagd om verdere doeltreffende maatregelen te nemen voor deze kwesties.
<SPEAKER ID="330" NAME="Bernd Posselt" AFFILIATION="PPE-DE">
- (DE) Mijnheer de commissaris, ik heb twee vragen. Mijn eerste vraag luidt: hoe is de stand van zaken met betrekking tot de Servische vluchtelingen uit Bosnië, en ook uit Kosovo, die zich helaas structureel weer in het gebied gaan vestigen en die voor grote wijzigingen zorgen in de etnische samenstelling? Ik denk daarbij bijvoorbeeld aan de grote Hongaarse gemeente Temerin bij Novi Sad. Dan mijn tweede vraag: Hoe zit het met de opleidingscentra voor leraren die met EU-fondsen opgezet zouden worden voor Roemenen, Slowaken en Roethenen, maar waar klaarblijkelijk de klad in is gekomen? Zijn die centra inmiddels opgezet?
<SPEAKER ID="331" NAME="Olli Rehn">
lid van de Commissie. - (EN) Wat betreft de aanvullende vraag van mijnheer Posselt over de EU-steun aan Vojvodina en het verband hiervan met minderheidsrechten, is het weliswaar niet mogelijk om het totaalbedrag van de geboden hulp aan de autonome provincie Vojvodina exact te extrapoleren, maar ik kan wel zeggen dat het gebied aanzienlijke EU-steun heeft ontvangen, die gericht was op de behoeften waarnaar mijnheer Posselt verwees.
<P>
Wij hebben onze economische steun gebaseerd op de volgende overwegingen: de geschiedenis - dat wil zeggen de wederopbouw na de oorlog, met name met betrekking tot de Sloboda-brug -, de geografie, in de vorm van geïntegreerd grensbeheer en de economie.
<P>
Vojvodina is een relatief rijk gebied vergeleken met andere Servische gebieden. Daarom heeft Vojvodina, hoewel het 25 procent van het grondgebied van de republiek in beslag neemt en er 20 procent van de bevolking woont, 36 procent van de kredieten geabsorbeerd die de EU heeft uitgetrokken voor kleine en middelgrote bedrijven.
<P>
Al met al is het duidelijk dat wij deze economische steun gebruiken voor het doel waarnaar mijnheer Posselt verwees, en ik kan hem garanderen dat dit geld goed wordt gebruikt voor de bescherming van minderheden en hun rechten.
<SPEAKER ID="332" NAME="Reinhard Rack" AFFILIATION="PPE-DE">
- (DE) Mijnheer de commissaris, u heeft er terecht op gewezen dat zeer veel subsidies van de EU besteed worden aan de bescherming van minderheden en aan speciale initiatieven die de Unie na aan het hart liggen. Zou het ook niet mogelijk, of wellicht noodzakelijk, zijn om ervoor te zorgen dat er adequate politieke druk op Servië wordt uitgeoefend, opdat dit land een beleid gaat voeren waardoor bepaalde misstanden helemaal niet meer kunnen ontstaan, of opdat het zijn beleid zodanig verandert dat de schade niet achteraf met behulp van EU-geld gerepareerd hoeft te worden?
<SPEAKER ID="333" NAME="Olli Rehn">
lid van de Commissie. - (EN) Ik ben het met de geachte afgevaardigde eens dat wij naast economische steun politieke methoden moeten gebruiken. Dat hebben wij tot op heden ook gedaan met betrekking tot Vojvodina. Wij hebben deze kwesties besproken met de Servische regering. Nu het land een nieuwe democratische regering heeft, die hervormingsgezind en Europees gericht is, verwacht ik dat wij nog betere kansen krijgen om onze stem te laten horen en ervoor te zorgen dat er in Servië rekening wordt gehouden met onze zorgen aangaande de positie van Vojvodina.
<P>
De nieuwe grondwet van Servië bevat gedetailleerde bepalingen aangaande mensenrechten en de bescherming van minderheden. De wet bevat echter ook enkele dubbelzinnigheden met betrekking tot regionale decentralisatie. Het nieuwe Servische parlement zal een cruciale rol spelen bij een deugdelijke implementatie van de grondwet, met name bij het uitbreiden van de bescherming van minderheden, evenals bij het bepalen van vormen van lokaal zelfbestuur die stroken met de Europese normen. In dit opzicht is het zeker positief te noemen dat etnische minderheidspartijen, dankzij de herziening van het kiesrecht, nu meerdere zetels hebben in het nieuwe Servische parlement.
<SPEAKER ID="334" NAME="Zsolt László Becsey" AFFILIATION="PPE-DE">
(HU) Aangezien ik in de directe omgeving van Vojvodina ben geboren, wil ik graag de aandacht van de Commissaris vestigen op enkele aspecten van de werkelijke situatie. Bijvoorbeeld: is het geen probleem dat de inheemse Hongaarse minderheid in Vojvodina in de praktijk nog altijd als oorlogsmisdadigers wordt gezien? Het recht van Antigone geldt daar niet: ze mogen hun doden niet begraven, en ze zelfs niet herdenken.
<P>
En is het geen probleem dat de zaken nergens in proportie zijn, noch op het gebied van werkgelegenheid, noch op het gebied van privatisering, staatsinstellingen en onderwijs? Het zou prettig zijn als u nogmaals zou antwoorden op de vraag van de heer Posselt hoe de zaken met betrekking tot gewelddadige vestiging ervoor staan? Overigens stel ik graag de volledige lijst met de meest recente incidenten ter beschikking aan de heer Olli Rehn.
<SPEAKER ID="335" NAME="Olli Rehn">
lid van de Commissie. - (EN) Met betrekking tot de positie van de Hongaarse minderheid in Vojvodina hebben wij, zoals ik heb gemeld in onze voortgangsverslagen, de situatie van deze minderheid zeer zorgvuldig geanalyseerd. Wij hebben de kwestie ook besproken met de Servische overheid, die heeft benadrukt vastbesloten te zijn om de deelname van mensen die behoren tot een nationale minderheid in de politie en de rechterlijke macht te vergroten. De overheid beweert echter dat er vaak een gebrek aan belangstelling is onder gekwalificeerde kandidaten. Naar mijn mening is het belangrijk dat wij doorgaan met het uitoefenen van deze politieke druk of met het bieden van politieke stimulansen.
<P>
Tegelijkertijd zullen we, zodra we de problemen hebben opgelost die hebben geleid tot de migratie van intern ontheemden, betere kansen hebben om de door u genoemde problemen te voorkomen. Hierbij verwijs ik natuurlijk met name naar de kwestie van de gesprekken over de status van Kosovo. Er moet een goed beheerde statusregeling komen en ik ben ervan overtuigd dat er, als die regeling er eenmaal is, geen destabiliserende effecten meer merkbaar zullen zijn in etnisch gemengde gebieden zoals Vojvodina. Daarom dringen wij er bij alle betrokken partijen op aan om hun verantwoordelijkheden te nemen. De Commissie is stellig van mening dat er geen parallel kan worden getrokken tussen Kosovo en Vojvodina.
<SPEAKER ID="336" NAME="De Voorzitter">

<P>
Betreft: Toepassing van het Zeerechtverdrag door Turkije
<P>
De Commissie antwoordde op mijn vraag: "Het Zeerechtverdrag behoort inderdaad tot het communautair acquis dat Turkije wordt geacht na zijn toetreding tot de Europese Unie over te nemen en toe te passen". Eerder had de Commissie op vraag ge antwoord: "De Commissie verwacht van Turkije dat dit land op het moment dat het tot de EU toetreedt het acquis heeft overgenomen en volledig toepast".
<P>
Waarom is de Commissie binnen een half jaar van standpunt veranderd? Is Turkije nu verplicht om bedoeld verdrag te hebben overgenomen en toegepast "na zijn toetreding tot de EU" of om "het acquis te hebben overgenomen en volledig toe te passen op het moment dat het tot de EU toetreedt"? Kan de Commissie haar standpunt juridisch motiveren?
<SPEAKER ID="337" NAME="Olli Rehn">
lid van de Commissie. - (EN) De Commissie is helemaal niet van standpunt veranderd met betrekking tot de verplichtingen van Turkije aangaande het acquis communautaire. De twee antwoorden waarnaar de geachte afgevaardigde verwijst zijn niet tegenstrijdig. Integendeel, ze weerspiegelen beide exact dezelfde benadering. Net als van alle andere kandidaat-landen wordt van Turkije verwacht dat het land het acquis communautaire overneemt en toepast op het moment van toetreding, dat wil zeggen: uiterlijk op het moment dat het land lid wordt van de Europese Unie.
<SPEAKER ID="338" NAME="Dimitrios Papadimoulis" AFFILIATION="GUE/NGL">
(EL) Mijnheer de commissaris, de laatste tijd gebeuren er heel veel onaangename dingen in Turkije. Het Turkse leger bemoeit zich openlijk met de politieke ontwikkelingen. Er worden dreigementen geuit aan het adres van de Cyprische Republiek omdat deze het Zeerechtverdrag toepast en samen met aangrenzende landen de exclusieve economische zone wil gaan exploiteren. 160 Koerdische kandidaten, onder wie Leyla Zana, zijn uitgesloten van de komende verkiezingen.
<P>
Stroken die daden met het communautair acquis? Is misschien voor de Commissie het tijdstip gekomen om duidelijkere en strengere taal te spreken tegen de Turkse leiding?
<SPEAKER ID="339" NAME="Olli Rehn">
lid van de Commissie. - (EN) De vragen die door de geachte afgevaardigde worden gesteld, zijn zeer belangrijk, maar vallen enigszins buiten het bereik van deze specifieke vraag. Helaas heb ik niet de tijd om hier gedetailleerd op in te gaan. Ik wil echter wel benadrukken dat het belangrijk is dat we streng én rechtvaardig zijn jegens Turkije, om de negatieve spiraal in de relaties tussen de Europese Unie en Turkije te doorbreken.
<P>
Met 'streng en rechtvaardig' bedoel ik dat wij rechtvaardig moeten zijn door ons woord te houden, dat we vasthouden aan de toezegging dat als Turkije voldoet aan alle voorwaarden voor toetreding tot de EU, het land ook lid kan worden van de Unie. Wanneer we rechtvaardig en geloofwaardig zijn, kunnen we tegelijkertijd ook streng en ongenadig zijn, en mogen we verwachten dat Turkije hervormingen doorvoert en burgerrechten respecteert, zodat bijvoorbeeld de Koerdische kwestie kan worden aangepakt, of dat de vrouwenrechten, vakbondsrechten en vrijheid van meningsuiting in Turkije kunnen worden verbeterd dankzij het geloofwaardige vooruitzicht op toetreding tot de EU.
<P>
Daarom moeten we dus tegelijkertijd streng en rechtvaardig zijn jegens Turkije.
<SPEAKER ID="340" NAME="De Voorzitter">

<P>
Betreft: Politieke crisis in Turkije en vooruitzichten op toetreding
<P>
De laatste dagen maakt Turkije in verband met de benoeming van de president van de republiek een zware politieke crisis door die ernstige twijfel doet rijzen omtrent het functioneren van het democratisch bestel. Het Constitutionele Hof van het land heeft de eerste ronde van de verkiezingen ongeldig verklaard, een uitspraak die door de regering ten sterkste wordt aangevochten. De premier heeft gezegd dat het parlementair systeem is geblokkeerd, en vraagt om vervroegde verkiezingen, terwijl de Generale Staf van het leger heeft gewaarschuwd te zullen ingrijpen om te verhinderen dat de islamist Abdullah Gül tot president wordt gekozen.
<P>
Hoe luidt het oordeel van de Commissie over deze situatie in een land dat kandidaat is voor toetreding tot de EU? De commissaris die verantwoordelijk is voor de uitbreiding, de heer Olli Rehn, verklaarde dat de strijdkrachten de autonome rol van de democratische procedures moeten eerbiedigen, dat de EU is gegrondvest op de beginselen van vrijheid, democratie, rechtsstaat, en de soevereiniteit van de politiek ten opzichte van de strijdmacht, en dat voor toetreding van een land tot de EU de eerbiediging van die beginselen is vereist, die het kernonderdeel uitmaken van de criteria van Kopenhagen. Meent de Commissie dat dergelijke ingrepen van het leger verenigbaar zijn met het communautair acquis en welke gevolgen denkt zij dat een en ander voor het toetredingsproces zou kunnen hebben? Is er een verdere reactie van de Commissie te verwachten wanneer de ontwikkelingen niet in overeenstemming zijn met de democratische beginselen van de EU?
<SPEAKER ID="341" NAME="Olli Rehn">
lid van de Commissie. - (EN) De Turkse regering heeft de uitspraak van het constitutionele hof gerespecteerd en maatregelen genomen om deze uitspraak ten uitvoer te brengen. Dit was belangrijk voor de politieke stabiliteit van het land, ongeacht de gebeurtenissen die tot de uitspraak hebben geleid.
<P>
Met het oog op deze politieke stabiliteit heeft de meerderheidspartij een voorstel ingediend bij de nationale vergadering om vervroegde algemene verkiezingen te houden. Vervolgens ging de nationale vergadering met een ruime meerderheid akkoord met vervroegde parlementsverkiezingen op 22 juli 2007.
<P>
De Commissie verwacht dat de parlementaire en vervolgens presidentiële verkiezingen democratisch zullen worden uitgevoerd, in een klimaat met een betrouwbaar debat en politieke stabiliteit. Met betrekking tot de rol van het leger heb ik al vaak gezegd dat ik veel achting heb voor de Turkse strijdkrachten, voor de manier waarop zij zich van hun plichten voor de verdediging van het land kwijten en bijdragen aan de internationale vrede, maar - zoals ik ook heb gezegd na de verklaring van de stafchef eind april - het leger moet de democratische besluitvorming overlaten aan de democratisch gekozen instellingen van Turkije.
<P>
Het moge daarom duidelijk zijn dat als een land lid wil worden van de Europese Unie, dit land alle democratische principes moet respecteren, inclusief de waarborging van democratisch leiderschap over de betrekkingen tussen de civiele en militaire autoriteiten. Naar mijn mening is dit volledig verenigbaar met een seculiere democratie, of met het democratisch secularisme dat verankerd is in de Turkse Grondwet.
<P>
Als het nieuwe parlement eenmaal is gekozen en een nieuwe regering haar ambt heeft aanvaard, zal het voor Turkije van cruciaal belang zijn om het wetgevende werk en de invoering van hervormingen nieuw leven in te blazen en te doen herleven, zodat de rechtsorde en fundamentele vrijheden in het land worden versterkt.
<SPEAKER ID="342" NAME="Rodi Kratsa-Tsagaropoulou" AFFILIATION="PPE-DE">
(EL) Mijnheer de commissaris, ik dank u voor uw antwoord. Inderdaad was u gedwongen om, zoals u zelf ook zei, nogmaals te herhalen wat u al zo vaak hebt gezegd tegen Turkije over de houding die een kandidaat-lidstaat van de Europese Unie moet hebben.
<P>
Ik wilde u vragen of deze crisis ook niet wat anders heeft aangetoond, namelijk een onvermogen. Hebt u geen andere middelen gebruikt om de politieke en militaire leiders te benaderen? Ik ga er namelijk van uit dat u uw suggesties herhaaldelijk hebt gedaan, zowel in het openbaar als tijdens uw contacten.
<P>
Met mijn vraag wil ik graag een verduidelijking: hebt u wegens de ernstige crisis en wegens hetgeen daarmee werd geopenbaard, meer gedaan?
<SPEAKER ID="343" NAME="Olli Rehn">
lid van de Commissie. - (EN) Dank u voor deze zeer belangrijke vraag, mevrouw Kratsa-Tsagaropoulou. Eigenlijk praat ik erg veel met de Turkse regering. Sommige mensen in Europa vinden zelfs dat ik het te veel doe! Maar in de politieke of grondwettelijke crisis die Turkije heeft doorgemaakt, en naar mijn mening nog steeds doormaakt in deze crisisfase, is het met name van belang dat wij een communicatiekanaal open houden en intensieve besprekingen blijven voeren met de Turkse regering en alle relevante spelers in de Turkse samenleving, om duidelijk te maken wat de verwachtingen van de Europese Unie zijn als en wanneer Turkije lid wil worden van de Europese Unie. Democratisch leiderschap over betrekkingen tussen de civiele en militaire autoriteiten is uiteraard een van de fundamenten hiervoor.
<P>
Zoals de Commissie in mei - na mijn verklaring aangaande de politieke interventie van het Turkse leger in deze gespannen situatie - zeer duidelijk heeft gemaakt, is de Europese Unie gebaseerd op de principes van vrijheid, democratie, respect voor mensenrechten en fundamentele vrijheden, rechtsstaat en suprematie van de democratische, burgerlijke macht over het leger. Als een land lid wil worden van de Unie, zal het deze principes moeten respecteren. Dat is de kern van de criteria van Kopenhagen voor toetreding tot de EU. Dit hebben wij zeer duidelijk gemaakt aan de Turkse regering en aan alle betrokkenen bij de politiek in Turkije, evenals aan de Turkse burgers via de Turkse media. Ik denk niet dat een hoger volume hierbij zal helpen. In plaats daarvan moeten we duidelijkheid en precisie bieden en wat onze verklaring betreft, kunnen we niet veel duidelijker worden dan op 2 mei.
<SPEAKER ID="344" NAME="Konstantinos Hatzidakis" AFFILIATION="PPE-DE">
(EL) Mijnheer de commissaris, ik behoor niet tot degenen die een Turkije willen dat een teugelloze mogendheid is in dit gebied. Anderzijds vraag ik mij af welk constitutioneel hof in welk democratisch land dan ook, niet alleen in Europa maar in heel de wereld, zou besluiten dat voor de verkiezing van de president van de republiek een quorum van tweederde nodig is.
<P>
Op die manier kan de oppositie in ongeacht elk land de verkiezing van de president van de republiek controleren.
<P>
De Commissie zei in haar mededeling dat de rechtsstaat en de regels van de rechtsstaat worden geëerbiedigd en dat zij geen stappen wil ondernemen met betrekking tot Turkije. Gaat het hier echter om een rechtsstaat? Mijns inziens is de mededeling van de Commissie onevenwichtig.
<SPEAKER ID="345" NAME="Olli Rehn">
lid van de Commissie. - (EN) Dank u voor deze aanvullende vraag, mijnheer Hatzidakis, en voor uw eigen vraag, waarin u de verklaring van de Commissie 'overmatig toegeeflijk' noemde. U riep ook op tot een meer expliciete boodschap.
<P>
Als commissaris moet ik opmerken dat ik, zoals ik eerder heb gezegd, niet geloof in een hoog volume of megafoon-diplomatie. Ik geloof in duidelijkheid, precisie en consistentie. In dit opzicht denk ik dat wij het niet oneens zijn met de geachte afgevaardigde, want zoals ik eerder heb gezegd, hebben wij het belang van de suprematie van de democratische, burgerlijke macht over het leger herhaaldelijk benadrukt. Tegelijkertijd is het ook van belang dat wij de onderhandelingen over toetreding levend houden en praktische vooruitgang hiermee boeken, want wat de nationalisten in Turkije werkelijk willen, is deze onderhandelingen afbreken. Die voldoening wil ik de Turkse nationalisten niet geven. Het is veel beter om te streven naar Turkse toetreding tot de EU, om het toetredingsproces levend te houden en naar de gezamenlijke doelstelling toe te werken, omdat dat de manier is waarop Turkije een meer Europees en democratischer land wordt, waar de rechtsstaat en de fundamentele vrijheden worden gerespecteerd.
<P>
Met betrekking tot uw verwijzing naar het constitutionele hof, begrijp ik de redenering van uw vraag, en wij hebben ook kennis genomen van de uitspraak die is gedaan door het constitutionele hof. Ik wil graag citeren wat er op 2 mei is gezegd door de Commissie als college, toen wij deze kwestie bespraken en ons standpunt duidelijk maakten aan de Turkse regering en het Turkse volk. Wij zeiden toen dat ongeacht de onfortuinlijke gebeurtenissen die hebben geleid tot de uitspraak, dit juridisch besluit van het constitutionele hof door alle partijen moet worden gerespecteerd, omdat het respect voor staatsinstellingen essentieel is voor de waarborging van politieke stabiliteit. Dat is behoorlijk duidelijke taal.
<P>
Wij hebben ook gezegd dat onder die omstandigheden de Europese Commissie erg blij is met de aankondiging van snel nieuwe parlementsverkiezingen, om zodoende politieke stabiliteit en democratische ontwikkelingen in Turkije te waarborgen. Nogmaals, veel duidelijker dan dat kunnen we niet worden.
<SPEAKER ID="346" NAME="De Voorzitter">
De vragen die wegens tijdgebrek niet zijn beantwoord, zullen schriftelijk worden beantwoord (zie bijlage).
<P>
Hiermee is het vragenuur beëindigd.
<P>
(De vergadering wordt om 20.05 uur onderbroken en om 21.00 uur hervat)
