<CHAPTER ID="020">
Collectief grensoverschrijdend beheer van auteursrechten en naburige rechten ten behoeve van rechtmatige on-line muziekdiensten (2005/737/EG) (debat) 
<SPEAKER ID="144" NAME="De Voorzitter">
Aan de orde is het verslag van Katalin Lévai, namens de Commissie juridische zaken, over de aanbeveling van de Commissie van 18 oktober 2005 betreffende het collectieve grensoverschrijdende beheer van auteursrechten en naburige rechten ten behoeve van rechtmatige on-line muziekdiensten (2005/737/EGC).
<SPEAKER ID="145" NAME="Katalin Lévai " AFFILIATION="PSE">
rapporteur. - (EN) Mevrouw de Voorzitter, om te beginnen dank ik de schaduwrapporteurs en andere collega's in de Commissie juridische zaken voor de overweldigende steun die ik van hen heb gekregen. Het was mij een eer en een voorrecht om de unanieme steun van de Commissie juridische zaken te krijgen.
<P>
Om te beginnen onderstreep ik het belang van de auteursrechtensector; ongeveer 5 tot 7 procent van het BNP van de EU wordt immers verdiend via goederen en diensten die beschermd zijn door auteursrecht en naburige rechten. Het is dus belangrijk dat deze rechten in dit snel groeiende digitale domein ten behoeve van alle betrokkenen goed worden beheerd.
<P>
Om deze reden ben ik niet zo blij met de "zachte wetgevings”-aanpak waarvoor de Commissie kiest, aangezien ze heeft nagelaten om het Europees Parlement en de lidstaten te betrekken bij de regulering op dit terrein, dat van toenemend economisch belang is en dus zeer relevant voor het goed functioneren van de interne markt.
<P>
De Commissie heeft een precedent geschapen in een zeer belangrijk en gevoelig domein: door het Parlement of de Raad niet te raadplegen heeft ze het democratische proces omzeild. Ik denk dat we het er allemaal over eens zijn dat de wetgevingsdriehoek niet mag worden genegeerd.
<P>
Ik ben een groot voorstander van het behoud van de Europese culturele diversiteit. Ik geloof dat deze kwestie voorop dient te staan in het debat. Alles wat mogelijk van negatieve invloed op de culturele diversiteit in Europa is, moet worden vermeden.
<P>
De Commissie cultuur en onderwijs heeft voortreffelijk werk gedaan door aan te geven wat de ongewenste voortvloeisels - je zou zelfs kunnen zeggen negatieve gevolgen - van de aanbeveling van de Commissie zouden zijn voor de culturele diversiteit. Zoals u misschien hebt gezien, heb ik in het verslag dat voor u ligt de voornaamste knelpunten en eisen opgenomen en ook voorstellen voor compromissen van alle partijen.
<P>
Mijn verslag samenvattend, zou ik zeggen dat in mijn voorstel het wederkerige systeem van incasso-organisaties in Europa behouden blijft terwijl iedereen zich houdt aan de beginselen van good governance. We zullen niet van de ene dag op de andere mededinging tussen de incasso-organisaties invoeren maar zullen een gestuurde invoering ervan stimuleren en steunen. We willen garanderen dat individuele houders van rechten aangesloten kunnen blijven bij de incasso-organisatie van hun keus. We zullen de beschikbaarheid van het wereldrepertoire voor alle incasso-organisaties - groot en klein - bevorderen. We zullen streven naar solidariteit en gelijke behandeling tussen auteurs en uitgevers die bij de incasso-organisaties zijn aangesloten. We zullen ervoor zorgen dat een paar grote houders van rechten het repertoire dat ze in handen hebben, niet exclusief onderbrengen bij een paar grote incasso-organisaties, waardoor in Europa een oligopolie zou ontstaan. We willen ervoor zorgen dat gebruikers van muziek afkomstig van on-line en mobiele diensten bij een one-stop shop terecht kunnen als ze een licentie voor heel Europa wensen, maar we willen hen ervan weerhouden om het niveau van de vergoeding voor auteurs te verlagen. We willen ervoor zorgen dat incasso-organisaties een onmisbare rol blijven spelen bij het bevorderen van plaatselijk nieuw en minderheidsrepertoire.
<P>
Tot slot benadruk ik nogmaals dat we door te streven naar een richtlijn op basis van deze doelstellingen blijk geven van onze brede steun voor een sterke culturele diversiteit in Europa.
<P>
Toen we werkten aan de verbetering van het verslag, heb ik geprobeerd om zo nauw mogelijk samen te werken met alle belanghebbenden - bovenal met de voortreffelijke schaduwrapporteurs - om te komen tot de beste en meest evenwichtige oplossing op dit cultureel en economisch belangrijke terrein. Ik ben ze dankbaar voor hun kostbare advies en ideeën.
<P>
Mijn doelstelling was te komen tot een goed evenwicht van belangen, een evenwicht tussen de noodzakelijke invoering van mededinging en culturele diversiteit, een evenwicht tussen de houders van rechten en gebruikers van muziek, een evenwicht tussen grote en kleine incasso-organisaties, een evenwicht tussen de grote houders van rechten en de auteurs en componisten van nicherepertoire. Ik heb geprobeerd om een Europese oplossing voor te stellen voor een zeer moeilijk en gevoelig domein en ik hoop dat de Europese Unie erbij gebaat is en dat we er allemaal voordeel van hebben.
<SPEAKER ID="147" NAME="Vladimir Špidla">
lid van de Commissie. - (CS) Mijnheer de Voorzitter, geachte afgevaardigden, ik bedank de rapporteur, mevrouw Lévai, voor dit ontwerpverslag over de aanbeveling van de Commissie van 18 oktober 2005 betreffende het collectieve grensoverschrijdende beheer van auteursrechten en naburige rechten ten behoeve van rechtmatige on-line muziekdiensten. Ik benadruk dat de aanleiding voor deze aanbeveling oorspronkelijk lag in de zorgen en angsten van de auteurs. Auteurs, componisten en muziekuitgevers waarschuwden de Commissie dat zij geen royalty's kregen voor het on-line gebruik van hun werk.
<P>
Onze analyse toont echter duidelijk aan dat het te ingewikkeld is om het on-line gebruik van beschermde werken per individuele lidstaat te beheren, zeker in een digitale wereld. Door de ingewikkelde verhoudingen tussen de beheerders van collectieve rechten (BCR) die deze rechten per lidstaat beheren, komen de royalty's niet bij de auteurs of andere houders van rechten terecht. Het doel van de aanbeveling van de Commissie is dan ook ervoor te zorgen dat de auteurs, de componisten en de muziekuitgevers hun rechtmatige aandeel in de on- line opbrengsten ontvangen.
<P>
Wij denken eveneens dat het systeem van licentieverlening kan worden verbeterd zodat de ontwikkeling van nieuwe on-line diensten wordt gestimuleerd en tegelijkertijd de belangen van de houders van rechten echt worden beschermd en ondersteund. Voor alle duidelijkheid, de aanbeveling bevat geen concreet model voor licentieverlening. Ons uitgangspunt is dat de houders van rechten de mogelijkheid moeten hebben om in alle vrijheid de meest voordelige en geschikte on-line beheerder of licentieverlener te kiezen voor het beheer van hun on-line rechten. Het doel is dan ook dat de houders van rechten inkomsten verwerven uit het on-line gebruik van hun werken. Dit stelt ons op onze beurt in staat de waarde van deze werken voor de houders van rechten volledig te beschermen. Het is zeker geen race naar het nulpunt, bergafwaarts. Het doel, de bescherming van de belangen van de houders van rechten, spreekt ook uit de bepalingen van de aanbeveling over transparant beheer, conflictoplossing, verantwoordelijkheden van beheerders en de uitgebalanceerde vertegenwoordiging van alle categorieën rechthebbenden in de besturen van de BCR.
<P>
De Commissie is verheugd over de krachtige steun van het Europees Parlement voor dit ontwerpverslag. Hoewel wij de impact van deze aanbeveling nog bestuderen en meningen van alle betrokken partijen verzamelen, is nu al een aantal initiatieven gestart ter verbetering van het beheer. In 2006 keurde de wereldhandelsassociatie van muziekuitgevers bijvoorbeeld samen met de overkoepelende Europese organisatie voor collectief beheer van auteursrechten een verklaring goed waarin regels werden vastgelegd voor het beheer van on-line auteursrechten.
<P>
Meerdere houders van rechten, waaronder ook de kleinere BCR en uitgevers, toonden zich enthousiast over de zakelijke mogelijkheden die de aanbeveling inzake on-line muziekdiensten biedt. De Commissie ziet in de verlening van licenties voor on-line diensten een kans om in de hele Unie de waarde van muziek te benadrukken en tegelijkertijd de verscheidenheid aan culturen en de bijbehorende muzikale tradities te bevorderen. De creatie van nieuwe markten voor speciale muziekgenres en het aanboren van een echt internetpubliek zijn factoren die ongetwijfeld zullen bijdragen aan de Europese culturele verscheidenheid.
<P>
In het ontwerpverslag wordt de Commissie verzocht met een richtlijn te komen over dit onderwerp. De Commissie stelt echter vast dat de on-line markt momenteel in ontwikkeling is en dat wij ons er absoluut voor moeten hoeden het potentieel van deze markt door een te starre instelling aan banden te leggen. En bovendien, zoals ik al zei, onderzoeken wij nu pas de situatie zoals die er na goedkeuring van de aanbeveling uit zal komen te zien. Ik kan de leden van het Parlement verzekeren dat ons doel erin bestaat dat de houders van rechten royalty's ontvangen voor hun werk en dat de gebruikers van rechten de noodzakelijke licenties op de meest eenvoudige en recht-toe-recht-aan manier kunnen verkrijgen. Ik denk dat het van cruciaal belang is de culturele diversiteit in Europa te behouden en te stimuleren. De Commissie zal het Parlement uiteraard over dit onderwerp blijven informeren.
<SPEAKER ID="148" NAME="Manolis Mavrommatis " AFFILIATION="PPE-DE">
rapporteur voor advies van de Commissie cultuur en onderwijs. - (EL) Mijnheer de Voorzitter, om te beginnen wil ik onze rapporteur, mevrouw Lévai, gelukwensen en danken voor de uitstekende samenwerking en het resultaat van haar belangrijke werk in het verslag betreffende het collectieve beheer van auteursrechten.
<P>
Het is een feit dat de aanbeveling van de Commissie een grote stap voorwaarts vormt in de richting van toekomstige convergentie van de verschillende praktijken in de 27 lidstaten. Ik vind dat de nauwe samenwerking tussen de rechtenbeheerders moet worden gehandhaafd in het voordeel van alle partijen. In het digitale tijdperk waarin we leven is het van uitzonderlijk belang dat de auteursrechten en naburige rechten efficiënt worden beschermd, om piraterij te beperken en te garanderen dat de rechthebbenden hun royalty's krijgen.
<P>
In haar advies benadert de Commissie cultuur en onderwijs de bescherming en het collectieve beheer van auteursrechten vanuit het oogpunt van zowel de muziekauteurs, de tekstschrijvers dus, als van de componisten en de uitvoerders.
<P>
Het huidige stelsel voor on-line diensten geldt als te weinig efficiënt voor de gebruikers van rechten en de rechthebbenden. Het gebeurt vaak dat televisiezenders en radiostations niet de vereiste royalty's betalen voor het repertoire dat zij gebruiken in hun uitzendingen.
<P>
Alle houders van rechten, of het nu gaat om auteurs, componisten of uitgevers, platenproducenten of uitvoerders, moeten een gelijke behandeling krijgen. Het grootste probleem van de muziekindustrie blijft echter de piraterij. Het huidige systeem van gemeenschappelijk collectief beheer van auteursrechten moet volgens mij blijven bestaan, zodat concurrentie kan worden ingevoerd op basis van de diensten die worden verstrekt en de financiële vergoeding die de beheerders van collectieve rechten vragen.
<P>
Ten slotte weten wij allemaal dat muziek geen handelswaar is. Daarom hebben wij de plicht de creativiteit in Europa te versterken en te beschermen.
<SPEAKER ID="149" NAME="Hans-Peter Mayer">
namens de PPE-DE-Fractie. - (DE) Mijnheer de Voorzitter, ik spreek hier als schaduwrapporteur en namens de leden van de PPE-DE-Fractie in de Commissie juridische zaken. De aanbeveling van de Commissie betreffende het collectieve grensoverschrijdende beheer van auteursrechten en naburige rechten brengt heel wat problemen met zich mee. Het voorstel biedt onvoldoende garanties voor de rechten van de kunstenaars, en ook voor de verscheidenheid in de Europese muzieksector. De effectevaluatie zit vol leemten. Het gekozen rechtsinstrument is onaanvaardbaar. Wie drie mogelijkheden tegelijk aanbeveelt, lost werkelijk geen problemen op. Mijn collega mevrouw Lévai heeft de problemen in haar verslag duidelijk genoemd. Dit voorstel, dat aan de plenaire vergadering is voorgelegd, heeft als doel om deze problemen aan te pakken. Dat betekent dus: nee tegen territoriale gebruiksbeperkingen, ja tegen een faire en geregelde concurrentie op het gebied van het collectieve beheer van rechten, ja tegen een modernere regeling voor de on-line muziekmarkt, zolang die niet ten koste gaat van de culturele diversiteit en van de bescherming van de kunstenaars, en ja tegen transparante organisaties voor het beheer van rechten.
<P>
In dit verband betreur ik het dat de Commissie probeert om met behulp van een aanbeveling de rechten van het Parlement te omzeilen. Daarom doen we een beroep op de Commissie om volgens de medebeslissingsprocedure een geschikt rechtsinstrument voor te stellen, natuurlijk op basis van uitvoerig overleg met de hele sector.
<P>
Binnenkort komt er een arrest in de zaak CISAC, en daarom zou ik een dringend beroep op de Commissie willen doen om de rechten van het Parlement volgens de medebeslissingsprocedure niet te omzeilen aan de hand van "zachte wetgeving" of afspraken. Ik verzoek de collega's om voor het verslag van mevrouw Lévai te stemmen.
<SPEAKER ID="150" NAME="Manuel Medina Ortega" LANGUAGE="ES">
Mijnheer de Voorzitter, uit het verslag van mevrouw Lévai, de rapporteur van de commissie ten principale, de Commissie juridische zaken, het advies van de Cultuurcommissie, zoals geformuleerd door de heer Mavrommatis, en de verschillende betogen die we tot nu toe beluisterd hebben, blijkt dat er een vrij grote consensus bestaat tussen de Europese afgevaardigden over de aanbeveling van de Commissie.
<P>
Ten eerste hebben we een bezwaar tegen de gebruikte methode. Het gebruik van een aanbeveling, van het "instrument van zachte wetgeving", op het niveau van de Europese Unie, is altijd heel gevaarlijk, in aanmerking genomen dat de Europese Unie haar eigen wetgevingsinstrumenten heeft, zoals bijvoorbeeld de kaderrichtlijn die wordt voorgesteld door mevrouw Lévai.
<P>
In de tweede plaats is er een inhoudelijk bezwaar. De aanbeveling van de Commissie zou nu al een aantal ongewenste effecten kunnen sorteren op de samenstelling van de markt van de intellectuele eigendom, die onderworpen is aan bepaalde oligopolies, de zogenaamde grotere spelers, de belangrijkste organisaties die de controle hebben over radio-uitzendingen.
<P>
De aanbeveling van de Commissie zou deze grote spelers ertoe kunnen aanzetten hun repertoires terug te trekken uit het huidige systeem van beheerders van collectieve rechten, dat het mogelijk maakt die rechten te waarborgen. Als dat gebeurt, zou het resultaat zijn dat de kleine spelers, dat wil zeggen de kleine organisaties voor de bescherming van de intellectuele eigendom, de intellectuele rechten niet langer zouden kunnen beschermen.
<P>
Als het gaat om cultuur, om muziek, is niet de markt maar de muziekproductie het belangrijkst. De cultuur van ieder volk dat deel uitmaakt van de volkeren van de Europese Unie.
<P>
Het gaat er niet om een grote markt te creëren, want op die grote markt geldt uiteindelijk de zogeheten wet van Gresham, die inhoudt dat geld zonder luchtje verdrongen wordt door geld met een luchtje. Dat betekent dat we op het randje staan van een situatie met een volkomen uniform gemaakte markt waarop een x aantal grote spelers ofwel toonaangevende maatschappijen het monopolie hebben, en auteurs hun voorwaarden opleggen en de intellectuele creatie in de Europese Unie onmogelijk maken.
<P>
Wij ondersteunen dan ook het verslag van mevrouw Lévai en het advies van de heer Mavrommatis, en wij vinden het op dit moment niet wenselijk om een amendement op deze verslagen aan te nemen.
<SPEAKER ID="151" NAME="Toine Manders">
namens de ALDE-Fractie. - Voorzitter, ik spreek hier als de schaduwrapporteur in de Commissie juridische zaken namens de ALDE-Fractie. Wij steunen in grote lijnen het verslag-Lévai zoals dat is goedgekeurd. We hebben nog wel wat toe te voegen, omdat de aanbeveling tot doel heeft de monopolies van beheersmaatschappijen te doorbreken en transparanter te maken dankzij de controle die erop zou moeten worden uitgeoefend.
<P>
De compromisamendementen vertonen onvolkomenheden en zijn op sommige plaatsen onduidelijk of inconsistent en beperken zelfs het toepassingsgebied. Onze amendementen waarover we morgen gaan stemmen, vormen een aanvulling op het goedgekeurde verslag en hebben tot doel het doorbreken van de monopolies te vergemakkelijken, de markt transparanter te maken en toch ervoor te zorgen dat het werkbaar wordt en dat de auteurs en de rechthebbenden hun gelijk krijgen en hun vergoedingen kunnen binnenhalen.
<P>
In amendement 5 vragen wij de lidstaten om de zoveel jaren een openbare aanbesteding op de vergunningen uit te schrijven om druk op de monopolies van de beheersmaatschappijen te houden. Die monopolies zijn op zich geen probleem, maar op dit moment is er geen enkele controle. Ook een onderzoek van de Nederlandse mededingingsautoriteit toont aan dat er in elk land verschillende uitgangspunten zijn. Omdat het monopolieposities zijn, is er geen controle mogelijk waardoor niet kan worden vastgesteld of er exorbitante vergoedingen worden gevraagd en exorbitante overheidskosten zijn. Toch zou dit mogelijk moeten zijn. Ik hoop dat het met de door ons ingediende amendementen gaat lukken.
<P>
Vervolgens willen wij met onze amendementen het toepassingsgebied verbreden. Want bijvoorbeeld broadcasting, wanneer we het hebben over uitzending via internet, ipods en ga zo maar door, valt onder het copy broadcasting. Dat wordt nu beperkt. Wij willen dat weer invoeren om in feite zo dicht mogelijk bij het oorspronkelijke voorstel van de Commissie te komen. Nu is in onze ogen teveel naar de beheersmaatschappijen geluisterd en te weinig naar de rechthebbenden en de auteurs.
<SPEAKER ID="152" NAME="Marek Aleksander Czarnecki">
namens de UEN-Fractie. - (PL) Mijnheer de Voorzitter, we bespreken vandaag een moeilijk en controversieel punt.
<P>
In de zoektocht naar een oplossing voor de gemeenschappelijke problemen in verband met het grensoverschrijdend beheer van auteursrechten en naburige rechten ten behoeve van rechtmatige on-line muziekdiensten, zie ik dat het Parlement formeel geen rol van betekenis heeft. Dit vind ik hoogst ongepast, met name omdat dit punt al aan de orde werd gesteld in een resolutie van 15 januari 2004. Ik vind ook niets terug over een eventuele raadpleging over verdere regelgevende werkzaamheden op dit gebied. Hoe kan men nu een wettelijke regeling voor een bepaalde sector bedenken zonder kennis te nemen van de mening van de betrokkenen zelf?
<P>
Met de aanbeveling wordt slechts getracht de on-line verkoop van muziekopnames te regelen, maar wegens de onduidelijke formulering kan zij ook van toepassing zijn op andere on-line diensten zoals bijvoorbeeld radiodiensten. De hieruit resulterende onduidelijkheid ten aanzien van de toepasselijkheid van uiteenlopende recensieregelingen leidt tot rechtsonzekerheid en brengt nadelen met zich mee, met name voor on-line radiodiensten.
<P>
Verder bestaat het risico dat houders van rechten die de aanbeveling inzake hun interactieve on-line rechten zouden volgen, de plaatselijke beheerders van collectieve rechten ook andere (bijv. de radio betreffende) rechten onthouden en aldus de gebruikers van deze rechten de mogelijkheid ontnemen om de gebruiksrechten voor een breed geschakeerd repertoire bij een en dezelfde beheerder van collectieve rechten te verwerven.
<P>
De rechthebbenden zouden, zolang hun rechten geldig zijn, van de bescherming van de auteursrechten en naburige rechten moeten kunnen genieten, waar deze rechten ook hun oorsprong hebben en los van landsgrenzen of de manier waarop ze gebruikt worden. Derhalve dient er een multiterritoriaal licentiesysteem ingevoerd te worden om de commerciële gebruikers en hun activiteiten een betere rechtsbescherming te kunnen bieden en om de groei van legale on-line diensten te bevorderen, wat tevens de inkomsten van de houders van de auteursrechten zal verhogen.
<P>
De vrijheid om grensoverschrijdende collectieve beheersdiensten aan te bieden betekent dat de houders van auteursrechten in de hele Gemeenschap vrij een beheerder van collectieve rechten kunnen kiezen, die van essentieel belang is voor het aanbieden van legale on-line muziekdiensten. Dit recht omvat de mogelijkheid om, in eender welke lidstaat, rechten toe te vertrouwen aan een andere beheerder van collectieve rechten of een deel of alle on-line rechten over te dragen.
<P>
Ik ben van mening dat een grotere, maar tevens gecontroleerde concurrentie bij het collectieve beheer van auteursrechten en naburige rechten in de muzieksector op Internet voor iedereen gunstig kan zijn. De Commissie cultuur en onderwijs huldigt het standpunt dat concurrentie de culturele verscheidenheid kan ondersteunen, zij het dat ze eerlijk en transparant moet zijn.
<SPEAKER ID="153" NAME="Eva Lichtenberger">
namens de Verts/ALE-Fractie. - (DE) Mijnheer de Voorzitter, geachte collega's, dit verslag gaat niet alleen om de nobele gedachte van de concurrentie, of de vrije keuze voor de kunstenaar, of de gebreken in het systeem van de rechtenbeheerders, het gaat zonder twijfel om de diversiteit, om het gevaar dat de markt beperkt wordt tot massaproducten, en om het bewaren van de specifiek Europese diversiteit.
<P>
Het is waar, het systeem heeft tekortkomingen, en daar moeten we iets aan doen. Zoals de Commissie dat heeft geprobeerd lukt dat volgens mij echter nooit. De lobbyisten hebben flink van zich laten horen, en we hebben stapels post gekregen. U zult ook wel een paar brieven gekregen hebben, bijvoorbeeld van Writers and Composers for Choice. Als u die brief echter leest en kijkt wie hem heeft getekend, dan zult u merken dat waarschijnlijk niet alle kunstenaars werkelijk weten wat ze hier hebben getekend, als dat al waar is. Ik ken personen die op die lijst staan, en die helemaal niet weten dat een organisatie hun naam gebruikt voor een dergelijke brief. Dat spreekt boekdelen over de opstelling van bepaalde rechtenbeheerders, die een monopolie willen verwerven.
<SPEAKER ID="154" NAME="Daniel Strož">
namens de GUE/NGL-Fractie. - (CS) Mijnheer de Voorzitter, collega's, de aanpak van de Commissie, die geresulteerd heeft in de aanbeveling inzake het collectief grensoverschrijdend beheer van auteursrechten en naburige rechten ten behoeve van rechtmatige on-line muziekdiensten, is helaas een nieuwe proeve van een ontoelaatbare en totaal nutteloze poging het democratische besluitvormingsproces te omzeilen waar het de rol van het Europees Parlement aangaat. Ik zou willen ingaan op een aantal punten uit het verslag dat voor ons ligt, een verslag dat ik overigens in grote lijnen onderschrijf en waarmee ik de rapporteur en diegenen die met haar hebben samengewerkt, complimenteer. Belangrijk zijn de eerlijke behandeling van alle houders van rechten, de bescherming van het systeem van afspraken, de vrije keus op het vlak van de licenties en de hogere mate van bescherming voor houders van rechten.
<P>
Wat de mededinging betreft moet er in de toekomst vooral worden gelet op een mogelijk misbruik van monopolieposities bij collectief beheer van auteursrechten. Hoe meer wij het hebben over economische mededinging voor het hele scala aan intellectuele-eigendomsrechten, hoe meer het zaak is ervoor te zorgen dat deze mededinging eerlijk, volgens de regels en onder toezicht verloopt. Ik waarschuw hiervoor omdat er de afgelopen jaren ook op het gebied van het intellectueel eigendom talloze bepalingen ter bescherming van de economische mededinging zijn doorgevoerd en in een aantal gevallen ging dit duidelijk ten koste van de uitoefening van deze auteursrechten.
<SPEAKER ID="155" NAME="Jens-Peter Bonde" LANGUAGE="DA">
Mijnheer de Voorzitter, ik wil mevrouw Lévai bedanken voor haar goede samenwerking in verband met dit verslag. Ook dank ik Pia Raug voor de goede conferentie over auteursrechten, omdat ze niet zomaar opgaf, maar de meesten van ons wist te overtuigen.
<P>
Een jaar geleden dreigden de kunsten het van de markt te verliezen. De leden van de Commissie werden door multinationale maatschappijen gebruikt om een stuk zogenaamde "zachte wetgeving” door te voeren, die nooit langs gekozen volksvertegenwoordigers zou zijn gekomen. Morgen krijgen we een grote meerderheid voor een veelzijdige cultuur. Dan zal de Commissie haar dreigementen met rechtszaken tegen de rechtenbeheerders terugtrekken en de mededeling over de muziekmarkt in de ijskast leggen. Luistert u nu naar schrijvers, componisten en consumenten! Begin opnieuw met een ontwerprichtlijn waarover wij in het Europees Parlement mee onderhandelen!
<P>
De grote meerderheid van de leden van het Parlement wil een veelzijdig muziekaanbod garanderen. Wij gaan er nooit mee akkoord om het aanbod te laten bepalen door een paar multinationale maatschappijen. We willen er ook voor zorgen dat de minder zichtbare kunstenaars hun publiek kunnen vinden. Wij willen als consumenten geen genoegen nemen met populaire muziek van de grootste landen. We willen evenmin toelaten dat de vrienden van de multinationals in de Commissie de KODA en andere auteursrechtmaatschappijen onteigenen, want die spannen zich elke dag enorm in voor de toegankelijkheid en de gelijke behandeling van muziek voor een breed publiek en voor een smal publiek.
<P>
Alle gebruikers kunnen tegenwoordig volstaan met één contract met één agentschap, dat dan met de andere afrekent. In de grond van de zaak is dat een goed systeem, maar het vereist hier en daar meer administratieve openheid. Als muziekconsumenten willen we graag een faire prijs aan schrijvers en componisten betalen, maar zo min mogelijk aan bureaucraten en multinationale giganten. Het verslag-Lévai is een evenwichtig document, dat het Parlement tot eer strekt.
<SPEAKER ID="156" NAME="Vasco Graça Moura" AFFILIATION="PPE-DE">
(PT) Om te beginnen zou ik willen verklaren dat ik actief lid ben van de Portugese Vereniging van Auteurs die zich inzet voor het collectief beheer van rechten en dus een belang heeft bij dit thema.
<P>
Wij moeten het werk van onze collega's Lévai en Mavrommatis goedkeuren. De keuzevrijheid van auteurs en componisten met betrekking tot de vereniging voor het collectieve beheer van rechten waar zij zich door willen laten vertegenwoordigen, is een net zo fundamenteel principe als het verbod voor de zogenaamde major publishers exclusieve contracten af te sluiten met de verenigingen voor het collectief beheer van auteursrechten.
<P>
Het mandaat dat een major publisher aan een vereniging geeft moet ook aan een willekeurige andere vereniging kunnen worden verleend. Onder dat mandaat mogen alleen de gecentraliseerde licenties voor multinationale bedrijven vallen, terwijl de licentierechten voor nationale ondernemingen een taak blijven voor de plaatselijke verenigingen.
<P>
Het internationale repertoire dient beschikbaar te blijven voor alle verenigingen van collectief beheer teneinde licenties te kunnen verlenen aan de gebruikers. Daarom is het essentieel, zoals het verslag stelt, elke vorm van exclusief mandaat tussen de major rightholders en de verenigingen van collectief beheer voor het rechtstreeks innen van rechten in alle lidstaten te verbieden, daar die praktijk zou leiden tot het snel uitsterven van de nationale verenigingen.
<P>
Het netwerk van nationale verenigingen dient gehandhaafd te blijven, zodat zij allemaal toegang hebben tot het internationale repertoire. Voorts moeten we er alles aan doen om de culturele verscheidenheid, waaraan deze nationale verenigingen en hun activiteiten in de landen van herkomst een onmisbare bijdrage leveren, te beschermen.
<P>
Het is dan ook op zijn minst bizar te noemen dat een aanbeveling van de Commissie het adequate middel wordt geacht om de kwestie van de verenigingen voor het collectief beheer van auteursrechten te behandelen, mede omdat de Commissie nog niet goed weet hoe de vork in de steel zit zoals we de commissaris hier hebben horen zeggen.
<P>
Het valt te hopen dat de Commissie het tot haar gerichte voorstel in een van de overwegingen van dit verslag overneemt en een ontwerprichtlijn opstelt. Het is namelijk duidelijk dat de belangen die in het geding zijn vereisen dat een dergelijk voorstel er zo snel mogelijk komt.
<SPEAKER ID="157" NAME="Diana Wallis" AFFILIATION="ALDE">
(EN) Mijnheer de Voorzitter, commissaris, ik dank mevrouw Lévai voor haar verslag en voor het vele werk dat ze heeft verricht, maar het is wel erg jammer dat het Parlement dit verslag naar zich toe heeft moeten trekken, omdat het anders aan ons voorbij gegaan zou zijn. Ik sluit me aan bij het koor van al diegenen die al over het proces en de gekozen methode hebben geklaagd. De Commissie heeft het recht om een aanbeveling te kiezen, maar het is een politieke keuze en die heeft twee effecten.
<P>
Ten eerste kan een instrument van zachte wetgeving op een terrein zoals dit helaas leiden tot onzekerheid, tot een gebrek aan juridische duidelijkheid, maar wat nog erger is: dit Parlement wordt omzeild. De democratie wordt omzeild. Dat is onaanvaardbaar en ik denk dat dit onze grootste klacht is. Het gaat niet zozeer om de inhoud, maar om de manier waarop de zaak wordt aangepakt in een poging om de wetgever te omzeilen. Ik vind het des te ontstellender, omdat ik ook deelnam aan het vorige mandaat van dit Parlement, toen we een collega hadden, Mercedes Echerer, die maanden, jaren zelfs, heeft gewerkt aan een initiatiefverslag op dit gebied. Het was algemeen bekend dat dit Parlement zeer betrokken was bij deze kwestie en dus is het volstrekt onaanvaardbaar dat we hier nu weer zitten en een aanbeveling met alle moeilijkheden, onvolkomenheden en tegenstrijdigheden van dien krijgen voorgeschoteld. Het spijt me dat ik niet op de inhoud ben ingegaan, maar het is het proces waar ik me in de eerste plaats zorgen om maak.
<SPEAKER ID="158" NAME="Jacques Toubon" AFFILIATION="PPE-DE">
(FR) Mijnheer de Voorzitter, ik wil mevrouw Lévai en de heer Mavrommatis bedanken voor hun uitstekende voorstellen.
<P>
Dit verslag komt precies op tijd, want intellectueel en artistiek eigendom wordt momenteel op losse schroeven gezet binnen de Europese Unie. Om de weliswaar geldige reden dat de technologische revolutie de toegang tot kunst- en cultuurgoederen ingrijpend heeft gewijzigd, stelt de Commissie ons sinds enkele maanden voor om de vergoeding voor auteurs, muziekschrijvers, vertolkers, en van alle rechthebbenden in het algemeen te verlagen. Ze schaart zich vierkant achter het gemeenschappelijke standpunt van bedrijven en consumenten, die van mening zijn dat on-line verspreiding gratis kan zijn.
<P>
Ik kan me niet vinden in deze impasse, deze illusie van gratis on-line diensten. Als schrijvers en hun vertolkers niet langer betaald worden voor auteursrechten en naburige rechten, zijn er op een dag geen creaties, geen nieuwe muziek en geen nieuwe films meer. Wat gaan we dan op Internet zetten?
<P>
Wij hebben de ontwerpaanbeveling van de Commissie, die de compensatie voor het kopiëren voor privé-gebruik wilde afschaffen, voorlopig kunnen tegenhouden, maar deze is nog niet van tafel.
<P>
Wij hebben de richtlijn uit 2001 in elke lidstaat omgezet en de status van rechthebbenden gegarandeerd. De commissaris voor Mededinging heeft besloten een einde te maken aan het territoriale bereik van nationale beheerders van collectieve rechten. De aanbeveling betreffende het collectieve grensoverschrijdende beheer van auteursrechten ten behoeve van on-line muziekdiensten valt onder hetzelfde gevaarlijke concept. Ze heeft reeds nadelige gevolgen gehad, want de Duitse en Engelse beheermaatschappijen hebben één gezamenlijke maatschappij opgericht waaraan een zeer grote platenproducent de exclusieve rechten op zijn internationale catalogus heeft toevertrouwd.
<P>
Mevrouw Lévai heeft dan ook gelijk wanneer ze haar vraagtekens plaatst bij de keuze van de Commissie, waaraan bovendien onvoldoende raadpleging vooraf is gegaan. Het Commissievoorstel, dat het aanbod van lokale repertoires veiligstelt, lijkt ons echter iets te gunstig voor verspreiders en houdt dus een gevaar van dumping, hetgeen ten koste gaat van rechthebbenden. Niettemin hoop ik dat dit verslag in zijn huidige vorm wordt goedgekeurd, zodat de Commissie weet dat het Europees Parlement op zeer gevoelige terreinen van Europees recht niet bereid is zijn wetgevende taak uit handen te geven en wil dat alle gezichtspunten onbevooroordeeld in ogenschouw worden genomen. Ook dat verstaan wij onder culturele verscheidenheid.
<SPEAKER ID="159" NAME="Klaus-Heiner Lehne" AFFILIATION="PPE-DE">
(DE) Mijnheer de Voorzitter, dames en heren, ik kan me de vorige zittingsperiode nog herinneren, net als mevrouw Wallis. Het Parlement heeft altijd problemen gehad met de rechtenbeheerders. Ik noem als voorbeeld het verslag-Echerer, daarin hadden we de Commissie gevraagd om een concreet wetsontwerp voor te leggen om de activiteiten van de rechtenbeheerders transparanter te maken en beter te regelen. Een ander voorbeeld is het verslag-Zimmerling, waar dit ook aan de orde was. Ik wil ook de behandeling van de richtlijn inzake auteursrecht in de informatiemaatschappij noemen.
<P>
Daarom is het absoluut juist dat de Commissie nadenkt over de juiste aanpak van dit probleem. Het kan niet zo blijven dat we met 27 monopolies moeten werken, zonder een interne markt! We willen echter ook niet dat die 27 monopolies worden vervangen door een paar oligopolies. Dat is heel duidelijk gebleken uit de debatten in de commissie.
<P>
Ik moet echter ook duidelijk zeggen dat rechtenbeheerders geen doel op zich zijn, ze zijn een soort noodzakelijk kwaad. Waar nodig zijn zij nu eenmaal de bemiddelaar tussen de auteurs en de gebruikers. Waar dat niet nodig is - en dergelijke gevallen zijn ook denkbaar - is er dus ook geen rechtenbeheerder nodig.
<P>
Uit talloze gesprekken en raadplegingen - en ook uit contacten met lobbyisten - heb ik in ieder geval geconcludeerd dat de zaak veel ingewikkelder ligt dan we oorspronkelijk dachten. Er zijn veel stakeholders die in de loop van het proces een ander standpunt hebben ingenomen. De grote rechtenbeheerders waren plotseling voor liberalisering, omdat ze voor zichzelf een kans zagen om op de markt een oligopolie op te bouwen. Veel gebruikers zijn plotseling van gedachte veranderd, en waren van vandaag op morgen ineens tegen een extreme liberalisering, omdat ze daarvan meer nadelen dan voordelen verwachten.
<P>
We moeten voor deze kwestie gewoon een heel doordacht wetsontwerp voorleggen. Het is glashelder dat we hier iets aan moeten doen, dat de situatie niet kan blijven zoals ze is. We verwachten echter van de Commissie dat ze een concreet voorstel doet, en dat wij met alle mogelijkheden die een Parlement heeft proberen om het op een constructieve manier te behandelen. Dat is de belangrijkste boodschap van dit verslag, en dat is wat wij van de Commissie verwachten.
<P>
Ik zou de rapporteur en de schaduwrapporteurs willen danken voor hun werk.
<SPEAKER ID="160" NAME="De Voorzitter">
Het debat is gesloten.
<P>
De stemming vindt morgen om 12.00 uur plaats.
<P>
Schriftelijke verklaringen (artikel 142 van het Reglement)
<SPEAKER ID="161" NAME="Bruno Gollnisch " LANGUAGE="FR">
Teneinde het aanbod van on-line muziekdiensten binnen Europa te bevorderen, zijn wij net als de Commissie van mening dat deze diensten alleen verder ontwikkeld kunnen worden door op communautair niveau wijzigingen aan te brengen in de systemen voor collectief beheer en toekenning van licentierechten. Dit is noodzakelijk geworden door de opkomst van nieuwe diensten, zoals Internetradio, streaming of downloaden tegen vergoeding. Mede door het ontbreken van een auteursrechtelijke licentie binnen de EU worden de mogelijkheden van nieuwe on-line muziekdiensten nog niet optimaal benut.
<P>
De Europese instellingen moeten echter voorzichtig zijn met het opstellen van wetgeving voor collectieve beheersystemen, die buitengewoon complex zijn. Ze moeten met name waken voor de uitwassen van een systeem waarbij de vrijheid van houders van rechten om zelf een rechtenbeheerder binnen de EU te kiezen zou leiden tot concentratie van rechten, hetgeen ten koste zou gaan van de culturele verscheidenheid.
<P>
Met het oog hierop scharen wij ons achter de meeste opmerkingen van de rapporteur, evenals het idee dat het een rechtenbeheerder vrij moet staan om aan commerciële gebruikers binnen de hele EU pan-Europese en multirepertoire licenties toe te kennen voor het on-line gebruik van muziekrepertoires.
<SPEAKER ID="162" NAME="Andrzej Jan Szejna" AFFILIATION="PSE">
schriftelijk. - (PL) Mijnheer de Voorzitter, om te beginnen zou ik de rapporteur, mevrouw Lévai hartelijk willen bedanken en feliciteren met deze resolutie van het Europees Parlement. De technologische vooruitgang en de ontwikkelingen in onze beschaving hebben een nieuwe generatie grensoverschrijdende commerciële gebruikers van auteursrechten voortgebracht. Zij leveren muziekdiensten via Internet. Hieruit blijkt hoezeer de markt van de auteursrechten en naburige rechten verandert en groeit, wat alleen maar bevestigt dat een initiatief op dit gebied echt nodig is.
<P>
Met het oog op een gezonde ontwikkeling van de Europese markten van auteursrechten moet de Commissie onderzoeken welke gevolgen een voor een aantal grondgebieden en repertoires geldend vergunningensysteem heeft voor muziekdiensten on-line. Daarnaast moet zij de gevolgen onderzoeken voor de economische en sociale situatie van houders van rechten. Het is ook van belang dat de Europese markt voor on-line muziekdiensten in staat blijft zich gezond te ontwikkelen zonder dat dit ongunstige gevolgen heeft voor de culturele verscheidenheid in Europa.
<P>
Deze resolutie van het Europees Parlement verdient onze steun. De Europese Commissie moet echter absoluut een diepgaande analyse maken van deze problematiek en de resultaten van die studie zouden moeten worden voorgelegd aan het Europees Parlement.
<P>
Bovendien zou ik er nog op willen wijzen dat we in dit debat ook zouden moeten nadenken over hoe we in de toekomst kunnen inspelen op de behoeften die eigen zijn aan de aard van het collectieve grensoverschrijdende beheer van auteursrechten en naburige rechten.
