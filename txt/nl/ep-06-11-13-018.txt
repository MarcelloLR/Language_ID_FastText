<CHAPTER ID="018">
Panne van het Europese elektriciteitsnet (debat) 
<SPEAKER ID="119" NAME="De Voorzitter">
Aan de orde is de verklaring van de Commissie over de panne van het Europese elektriciteitsnet.
<SPEAKER ID="120" NAME="Andris Piebalgs">
lid van de Commissie. - (EN) Mijnheer de Voorzitter, het ernstige incident met het Europese elektriciteitsnet op zaterdag 4 november heeft verspreid over het hele systeem gezorgd voor stroomstoringen. We weten van E.ON dat de storing is ontstaan in Noord-Duitsland waar het uitschakelen van een extra hoogspanningsleiding in Nedersaksen leidde tot het uitschakelen van leidingen in heel Europa.
<P>
E.ON had een geplande buitenwerkingstelling van een bovengrondse leiding uitgevoerd en dat was eerder ook al met een andere leiding gedaan. Hierdoor viel het netwerk van de Unie voor de coördinatie van de transmissie van elektriciteit uiteen in drie zones: west, oost en zuidoost. De westelijke zone kreeg te weinig stroom en de oostelijke zone te veel. Om het stroomtekort in de westelijke zone op te vangen werden gebruikers in de getroffen landen automatisch uitgeschakeld.
<P>
De zwaarst getroffen landen waren Frankrijk, waar naar verluidt vijf miljoen gebruikers zonder stroom kwamen te zitten, Duitsland, waar ook miljoenen gebruikers werden getroffen, en België, Nederland, Italië en Spanje, waar een paar honderdduizend gebruikers geen stroom hadden. Ook in Oostenrijk, Slovenië, Portugal en Zwitserland traden stroomstoringen op.
<P>
Het duurde een uur voor de storing was verholpen en de stroomvoorziening weer op gang kwam. De storing had veel grotere gevolgen kunnen hebben maar dankzij de samenwerking tussen de transmissiesysteembeheerders en de omvang van het netwerk was de stroomlevering heel snel weer op gang.
<P>
Wat de precieze oorzaak van de storing was, is nog onduidelijk. Ik heb de Europese regulatoren gevraagd om een rapportage over de feitelijke oorzaak van de stroomstoring. Dat betekent dat er heel veel informatie over de situatie vóór en na de storing moet worden geanalyseerd, dus in dit stadium kan ik u nog niets over de oorzaak vertellen. De onderzoekscommissie van de UCTE en de Europese transmissiesysteembeheerders, die de storing onderzoeken, zullen ook rapport uitbrengen.
<P>
Zodra er een volledig rapport ligt en er een uitgebreid onderzoek naar het incident heeft plaatsgevonden, zal ik het Parlement op passende wijze verslag uitbrengen over de feitelijke oorzaak. Voor zover ik kan zien, vallen er drie lessen te leren. In 2003 had er al een zeer grootschalige stroomstoring plaatsgevonden in Italië en het is duidelijk dat de naderhand getroffen maatregelen ontoereikend waren, met name op drie gebieden.
<P>
Eén voorstel is dus om een formele Europese groepering van transmissiesysteembeheerders op te zetten met als taak om tot een gezamenlijk standpunt te komen over een aantal door de Commissie aangegeven kwesties en met name over normen voor netwerkbeveiliging. Er moet ook een mechanisme komen dat ervoor zorgt dat deze normen formeel bindend zijn voor netwerkbeheerders. Het is ook duidelijk dat er veel meer in transmissiesysteemnetwerken moet worden geïnvesteerd om te garanderen dat er in geval van een storing goed wordt gereageerd en bovenal om te voorkomen dat leidingen overbelast raken.
<P>
Ik ben heel blij dat u deze kwestie op de agenda van dit Parlement hebt gezet, want het is een zaak van het hoogste belang. Het ging hier niet om natuurramp maar een systeemstoring en daar moeten we een analyse van maken en de nodige lessen uit leren. Zodra het verslag af is, zal de Commissie niet aarzelen om de noodzakelijke conclusies te trekken en de nodige stappen te nemen.
<SPEAKER ID="121" NAME="Herbert Reul">
namens de PPE-DE-Fractie. - (DE) Mijnheer de Voorzitter, mijnheer de commissaris, ten eerste hartelijk dank voor het nuchtere verslag: het probleem duurde een uur en toen was het opgelost. Dat is ook een argument dat de moeite waard is om genoemd te worden.
<P>
Ten tweede ben ik net als u van mening dat er eerst een volledig verslag beschikbaar moet zijn zodat wij niet tot overhaaste antwoorden komen over wat er allemaal mis had kunnen gaan.
<P>
Ten derde moeten wij politici onszelf de vraag stellen of onze benadering niet een beetje tegenstrijdig is: enerzijds roepen we op tot meer investeringen in elektriciteitsnetwerken, anderzijds dreigen we de elektriciteitsbedrijven met de unbundling van hun eigendom. Je kunt van niemand verwachten dat hij in netwerken investeert als hij aan de andere kant het risico loopt dat die netwerken van hem worden afgenomen; dat is niet echt logisch.
<P>
Ten vierde eisen wij steeds meer hernieuwbare energiebronnen terwijl we weten dat windenergie er mede toe bijdraagt dat de betrouwbaarheid van de netwerken een groot probleem is. Ik heb niets tegen windenergie, maar niemand moet verbaasd zijn als er dan dit soort problemen optreden.
<P>
Ten vijfde eisen wij - en terecht - meer koppelingspunten, omdat wij willen dat elektriciteit van het ene land naar het andere wordt gebracht. Hoewel het goed is dat wij dit willen, besteden we misschien te weinig aandacht aan de noodzaak om de netwerken achter en voor de koppelingspunten, tegelijkertijd of als voorafgaande vereiste, goed voor te bereiden.
<P>
Ik hoop dat deze gebeurtenis ervoor zorgt dat wij realistischer en nuchterder omgaan met kwesties op het gebied van energiebeleid zonder tegenstrijdige zaken te verlangen waaraan nooit kan worden voldaan. Misschien is dit een bijdrage die wij kunnen leveren; of we dit nu wel of niet doen, ik kijk uit naar een zorgvuldige evaluatie als de feiten op tafel liggen, en dan kunnen wij overwegen wat de politieke consequenties moeten zijn - als die er al moeten zijn. Veel van wat er in de dagen na de stroomuitval is gezegd, was overhaast en niet zozeer het gevolg van een grondige analyse, maar veeleer van een momentopname. Ik wil commissaris Piebalgs hartelijk danken voor zijn inspanningen.
<SPEAKER ID="122" NAME="Reino Paasilinna" LANGUAGE="FI">
Mijnheer de Voorzitter, mijnheer de commissaris, dames en heren, de verduistering van Europa trof tien miljoen mensen van Duitsland tot Spanje. De stroomonderbreking deed ons weer eens beseffen hoe nauw wij via het elektriciteitsnetwerk met elkaar verbonden zijn en hoe kwetsbaar wij tegelijkertijd zijn. Over de oorzaak tasten wij nog steeds in het duister.
<P>
In de praktijk heeft Europa een gemeenschappelijk elektriciteitsnetwerk, maar geen gemeenschappelijk energiebeleid dat de voorziening zeker kan stellen. Er is nog geen goed functionerende interne markt voor elektriciteit. Het is paradoxaal dat hoe meer onze netwerken met elkaar verbonden zijn, hoe kwetsbaarder wij voor onderbrekingen zijn. Hoewel wij met het verbinden van netwerken proberen de voorziening van elektriciteit overal in de Europese Unie zeker te stellen, is het nadeel ervan dat eventuele problemen ons allemaal treffen. Daarom moeten wij er vooral voor zorgen dat onze gemeenschappelijke netwerken goed functioneren, dat er op nationaal niveau noodsystemen zijn en dat één instantie het systeem controleert. Er zijn veiligheidsnormen nodig, zoals de commissaris al zei.
<P>
De kans dat zich andere energiecrises voordoen werd groter toen de energiebedrijven werden geprivatiseerd. Vroeger waren deze bedrijven in het bezit van staten, die langetermijninvesteringen deden. Nu hebben wij de fase van kwartaalinvesteringen bereikt, waarin het geld snel moet worden terugverdiend en waardoor er geen perspectief voor de lange termijn is.
<P>
De Commissie heeft snel maatregelen genomen, waarvoor onze dank. De nationale aanbieders van transmissiesystemen moeten in de toekomst breder en op transparantere wijze samenwerken. Bovendien moet in het strategisch overzicht inzake energie, dat in januari wordt gepubliceerd, de mogelijkheid worden onderzocht om een gemeenschappelijke regelgevende instantie op te richten. Ook ondernemingen moeten hun verantwoordelijkheid nemen en meer investeren in transmissie en noodcapaciteit. Als dit niet gebeurt, moeten regeringen interveniëren en doen wat ze vóór deze fase altijd deden.
<SPEAKER ID="123" NAME="Anne Laperrouze">
namens de ALDE-Fractie. - (FR) Ik dank u voor uw mededeling, mijnheer de commissaris. Het is absoluut noodzakelijk dat er een uitvoerig en nauwkeurig onderzoek wordt uitgevoerd naar de oorzaken van de stroomstoring die een aantal landen van de Europese Unie heeft getroffen. Moeten wij deze stroomstoring toeschrijven aan een gebrek aan informatie? Aan niet-naleving van de procedures? Aan een falend netwerk? Aan onvoldoende investering? Aan gebrekkig onderhoud van het netwerk of aan een commerciële oorzaak? Sommige Europeanen beschouwen deze stroomstoring als een rampzalig gevolg van de liberalisering van de energiemarkt; anderen zien het als een tekortkoming van de onderlinge koppelingen en van het trans-Europese energienetwerk.
<P>
Zoals u hebt onderstreept, kunnen we ook stellen dat de aanpak van deze storing aantoonde dat de lidstaten solidair waren met Duitsland, dat zonder stroom zat, en dat de procedures inzake tijdelijke stroomafsluiting in werking zijn gesteld om de veel ernstigere gevolgen van een algehele Europese stroomstoring te voorkomen.
<P>
Als er een commerciële oorzaak voor de storing was, dan moeten de regelgevers van de lidstaten de toepasselijke voorschriften met elkaar definiëren en herzien, om de elektriciteitsmarkt beter onder controle te hebben. Als de storing te wijten was aan technische problemen of aan een procedurefout, dan moet er een betere coördinatie komen tussen de beheerders van de energiedistributienetwerken, aangezien zij de operationele schakel zijn in de keten van een goede doorvoer en een zekere energie-uitwisseling. De oprichting van een Europees Centrum voor Energienetwerken zou ons in staat stellen een Europese netcode in te voeren, teneinde de normen en procedures van de netwerken van de lidstaten te harmoniseren.
<P>
Kortom, het verheugt mij dat de Commissie dit onderzoek heeft ingesteld en ik hoop - als ik dat even mag benadrukken - dat zij bij het naar buiten brengen van de uitkomsten ervan alle mogelijke transparantie zal betrachten, zodat wij beter weten hoe wij dergelijke incidenten kunnen voorkomen.
<SPEAKER ID="124" NAME="Claude Turmes">
namens de Verts/ALE-Fractie. - (DE) Mijnheer de Voorzitter, aangezien de heer Reul twee of drie dagen na de stroomuitval op de Duitse radio tekeerging tegen windenergie op vrijwel dezelfde manier als de heer Glos en E.ON, ben ik blij dat ik hem nu, tien dagen na het gebeuren, hoor zeggen dat hij er niets op tegen heeft. Inmiddels is duidelijk geworden dat Duitse windenergie helemaal niets aan deze catastrofe heeft bijgedragen, omdat de wind die dag vrij normaal was. Een dag eerder was er geleverd, en het bleek zelfs zo te zijn dat de windparken in Duitsland er in belangrijke mate toe hebben bijgedragen dat het net weer op gang kwam, met andere woorden, in situaties waarin het mogelijk is om een goede interface te definiëren tussen de netbeheerders, de regulatoren en de leveranciers van windenergie, heeft windenergie zelfs positieve effecten op het net.
<P>
In Spanje daarentegen werden veel windparken van het net gehaald op een moment van lage frequentie en dat slaat nergens op, want windparken zijn minder gevoelig voor lage frequentie dan andere energieopwekkingsinstallaties en zij hadden kunnen helpen om het Spaanse netwerk te stabiliseren.
<P>
Wat kunnen wij van deze stroomuitval leren? Het eerste dat wij ervan kunnen leren is dat wij de netwerken moeten voorbereiden op langetermijninvesteringen in energie; het opwekken van stroom zal zich verplaatsen naar de kuststreken, en dan heb ik het niet alleen over windenergie, maar ook over condensatiekrachtcentrales die zichzelf verder landinwaarts onmogelijk nog kunnen koelen door het warmere klimaat en warmere rivieren. We zullen ook veel meer moeten investeren in decentrale energievoorziening in de vorm van biomassa, biogas, warmtekrachtkoppeling en ook in de vorm van gaskrachtcentrales die gevestigd kunnen worden dichtbij de verbruikscentra in de industrie of in de steden, zodat zij deze verplaatsing tot op zekere hoogte kunnen compenseren en ons in staat kunnen stellen om, door middel van deze decentrale investeringen, meer ruimte in het net te creëren voor de handel.
<P>
Ten tweede is er een EU-regulator nodig - niet een die de nationale reguleringsorganen zal afschaffen, maar een EU-regulator met zeer specifieke taken op het gebied van de trans-Europese elektriciteitshandel die niet alleen de transparantie verbetert, maar ook de interfaces tussen de nationale netwerken. We hebben dit orgaan nu nodig, maar met een duidelijk gedefinieerd en niet te breed spectrum.
<P>
Ten derde hebben de netwerken langetermijninvesteringen nodig en dat kan niet in stand worden gehouden op basis van hoge opbrengsten op de korte termijn. Juist omdat E.ON en RWE rendementen van dertig procent willen, hebben we ownership unbundling nodig, omdat dergelijk hoge opbrengsten niet nodig zijn in een monopoliesector waar een rendement van niet meer dan zes tot acht procent op de investering nodig is. Een duidelijke scheiding tussen de belangen van het net enerzijds en de productie- en handelsbelangen anderzijds zal de betrouwbaarheid van de energievoorziening vergroten en ook het vermogen van het Europese netwerk om te handelen.
<SPEAKER ID="125" NAME="Esko Seppänen" LANGUAGE="FI">
Mijnheer de Voorzitter, mijnheer de commissaris, elektriciteit wordt in de lidstaten op heterogene wijze geproduceerd. In sommige landen is goedkope waterkracht van cruciaal belang, in andere goedkope kernenergie. In weer andere landen wordt elektriciteit geproduceerd door het verbranden van steeds duurder wordende fossiele stoffen of door dure windenergie. De markt wordt nog complexer door de handel in emissierechten in de Europese Unie en het is niet bekend wat de toekomst daarvan is in 2008, laat staan 2013.
<P>
Het met elkaar verbinden van de elektriciteitsnetwerken in de Europese Unie lost niet alle problemen op. Harmonisering van de markt zorgt voor winnaars en verliezers. Er zijn veel landen die niet in gezamenlijke netwerken willen investeren of een hoge prijs voor elektriciteit willen betalen, alleen maar omdat deze dan in een ander land goedkoper wordt. Ik ben blij dat de Commissie dit keer niet als standaardantwoord gaf dat de harmonisatie van de markt alle problemen oplost, maar in plaats daarvan uitzoekt wat er fout is gegaan.
<SPEAKER ID="126" NAME="Alejo Vidal-Quadras" AFFILIATION="PPE-DE">
(ES) Mijnheer de Voorzitter, de stroomuitval van 4 november jongstleden heeft eens te meer aangetoond dat de elektriciteitsnetwerken van de lidstaten in hoge mate onderling afhankelijk zijn. De tien miljoen burgers en de twaalf landen die hierdoor getroffen werden, geven een idee van de ernst en de reikwijdte van dit incident.
<P>
Er is ongetwijfeld ook een positieve noot, en dat was de snelle en doeltreffende reactie van de beheerders, die er door adequate maatregelen in slaagden om het probleem binnen een uur op te lossen. Maar ook al mogen we daar tevreden over zijn, we moeten het lot niet tarten.
<P>
Commissaris, u heeft gezegd dat er een diepgaand onderzoek zal worden ingesteld naar de oorzaken van deze storing, en dat moet ook beslist gebeuren, want uit al deze crises kunnen we waardevolle lessen trekken. Ik twijfel er niet aan dat u, wanneer u over de juiste informatie beschikt, die zult overdragen aan dit Parlement zodat wij die ook kunnen analyseren.
<P>
Commissaris, ik ben het volkomen met u eens als het gaat om de noodzaak, die u onlangs genoemd heeft, om op Europees niveau een officiële groep op te richten van transmissiesysteembeheerders die technische voorstellen kunnen doen inzake de veiligheidsstandaards van de netwerken, en inzake andere kwesties die relevant zijn voor het onderhavige onderwerp.
<P>
Een paar jaar geleden heb ik een vergelijkbaar initiatief voorgesteld naar aanleiding van het verslag over de voorzieningszekerheid, en ik moet zeggen dat het initiatief door toedoen van de wetgevers en vele collega's in dit Parlement niet veel succes had. Hopelijk zal dit voorstel na deze laatste crisis opnieuw en met grotere realiteitszin worden bekeken.
<P>
Ten slotte, mijnheer de Voorzitter, commissaris, zou ik de Raad vanaf hier een punt ter bezinning willen voorstellen: het is hoog tijd dat we, in een Europa met een vrij verkeer van diensten, goederen, kapitaal en mensen, een Europa met twaalf lidstaten die hetzelfde monetaire beleid hebben, en waarin we allemaal hetzelfde internationale handelsbeleid voeren, niet langer doen alsof onze beslissingen op energiegebied enkel en uitsluitend onze eigen zaak zijn. Deze laatste storing heeft wel heel duidelijk aangetoond dat dit niet klopt.
<P>
Doel is niet welke lidstaat dan ook zijn soevereiniteit te ontnemen, maar dat we samen al die dingen doen die in een gemeenschappelijke actie aan iedereen ten goede komen.
<SPEAKER ID="127" NAME="Vincenzo Lavarra" AFFILIATION="PSE">
(IT) Mijnheer de Voorzitter, mijnheer de commissaris, geachte collega's, de stroomstoring in het elektriciteitsnet van 4 november jongstleden moet ons tot nadenken stemmen over de spoed die geboden is met het geven van antwoorden op het energieprobleem. Het incident heeft duidelijk gemaakt hoe nauw de netwerken met elkaar verbonden zijn, terwijl er nog geen adequate governance tegenover staat.
<P>
Mijnheer de commissaris, de richtsnoeren voor de regeling van het grensoverschrijdend elektriciteitsverkeer in Europa, die de Commissie op 9 november heeft gepresenteerd, hebben tot doel het beheerssysteem te verbeteren. Het zijn prijzenswaardige voorstellen, maar het is belangrijk de regelgevers te dwingen meer samen te werken. In dat verband moeten we het proces versnellen om te komen tot één Europese regelgevingsautoriteit. Er moet een Europees centrum voor de energienetwerken komen, zoals de Commissie in haar Groenboek voorstelt. Bovendien moeten mijns inziens de netbeheerders onafhankelijk zijn van de stroomleveranciers. Ook is meer automatisering nodig, zodat het transmissienetwerk kan communiceren met het distributienetwerk.
<P>
De interne markt is een essentieel aspect van het gemeenschappelijk energiebeleid. Vandaag de dag is dat beleid meer dan ooit noodzakelijk en prioritair. We dienen met meer moed op de ingeslagen weg voort te gaan en samen met de lidstaten dit proces te versnellen. Nationaal op protectionisme gericht egoïsme moet overwonnen worden, want het is een rem op liberalisering en concurrentie op de markt. Zo kunnen we voorkomen dat incidenten als dat van 4 november zich herhalen. Tevens kunnen we ervoor zorgen dat Europa eensgezind optreedt op het wereldtoneel met zijn delicate internationale geopolitieke evenwichtsverhoudingen, zodat de continuïteit van de energievoorziening op duurzame en solidaire basis verzekerd is.
<SPEAKER ID="128" NAME="Paul Rübig" AFFILIATION="PPE-DE">
(DE) Mijnheer de Voorzitter, mijnheer de commissaris, dames en heren, wat we moeten doen is ervoor zorgen dat het net goed opgedeeld is in grote en kleine leveranciers, in sterke centrale eenheden en regionale eenheden zodat wij een sterke structuur kunnen opbouwen. Daarvoor zijn natuurlijk ook trans-Europese netwerken nodig, net als een regulator of coördinator die zich met deze zaken bezighoudt, maar bovenal zijn fiscale impulsen nodig om ervoor te zorgen dat de behaalde winsten worden aangewend voor investeringsaftrek of afschrijvingspercentages op kortere termijn.
<P>
Het belangrijkste is volgens mij om noodplannen op te stellen waarmee wij het netwerk in geval van een crisis snel en efficiënt kunnen uitschakelen en het dan zo snel mogelijk weer kunnen stabiliseren en de stroomvoorziening herstellen. Wij moeten ook een kwalitatief aspect introduceren bij de betrouwbaarheid van de energievoorziening, namelijk dat degenen die bereid zijn om zich snel van het netwerk te laten halen, ook moeten kunnen profiteren van prijsverlagingen, of omgekeerd, dat degenen die zo lang mogelijk op het net aangesloten willen blijven en er weer met zo min mogelijk vertraging op willen worden aangesloten, ook hogere prijzen moeten betalen.
<P>
Als het gaat om energie moeten we ophouden alleen over kwantiteit te debatteren; er is op dit gebied behoefte aan kwalitatieve factoren waarmee van een gebruiker die absolute voorzieningszekerheid wil, ook kan worden verlangd dat hij meer betaalt. Is een gebruiker echter flexibel, omdat hij bijvoorbeeld de energie voor zijn warmwaterbehoefte 's nachts of overdag kan afnemen, dan moet hem ook een evenredig lagere prijs in rekening worden gebracht.
<P>
Iedereen moet zijn eigen energieleverancier kunnen kiezen en iedereen moet zijn energie kunnen krijgen van de producent van zijn keuze; als we dit zouden kunnen, is dat een echte kans om de Europese markt te hervormen.
<SPEAKER ID="129" NAME="Giles Chichester" AFFILIATION="PPE-DE">
(EN) Mijnheer de Voorzitter, dit was geen ramp maar een voorbeeld van de wet van de onbedoelde gevolgen.
<P>
We moeten de uitkomst afwachten van het onderzoek dat u hebt gelast en niet met een standaardreactie komen. We hebben weer eens gezien dat menselijk gedrag niet altijd voorspelbaar is. Ik geef toe dat het onmogelijk is om voor elke mogelijke gebeurtenis wetgeving te maken. Dit was in de eerste plaats een technisch probleem en niet per se een kwestie van beleid.
<P>
Ik herinner de Commissie en het Parlement eraan dat er al wetgeving is in de vorm van de richtlijn over de voorzieningszekerheid van elektriciteit en voor de infrastructuur, waarvoor ik rapporteur van het Parlement was. Voordat we nieuwe wetgeving gaan invoeren, moeten we deze wetgeving even de tijd gunnen en wachten tot die door de lidstaten is omgezet en ten uitvoer gelegd. Daar kunnen we van leren, maar we moeten ook niet vergeten dat de netwerkbeheerders - de transmissiesysteembeheerders - een uitstekende staat van dienst hebben op het gebied van levering. Zoals mijn collega, de heer Rübig, al zei: het is zeer moeilijk om levering voor 100 procent te garanderen. Ik ben van mening dat ze het helemaal niet zo slecht doen.
<P>
Ik nodig de commissaris uit om zich na deze discussie bij mijn collega's in de Commissie industrie, onderzoek en energie te vervoegen, als we onze commissievergadering vervolgen. Een van de zaken waarover we het zullen hebben, is het verslag van mevrouw Morgan over het Groenboek. Het is fijn dat de commissaris hier is en als hij geen haast heeft, nodigen we hem graag uit om bij onze vergadering aanwezig te zijn.
<SPEAKER ID="130" NAME="Andris Piebalgs">
lid van de Commissie. - (EN) Mijnheer de Voorzitter, ten eerste dank ik de vorige spreker voor de uitnodiging, die ik graag zal aannemen, maar ik zal alleen naar het debat luisteren en me niet in het verloop van de commissievergadering mengen.
<P>
Ten tweede is het belangrijk dat we alle resultaten van het onderzoek tot onze beschikking hebben voordat we een conclusie trekken. Daarom wil ik al deze onderzoeken instellen, want we moeten echt een feitelijke basis hebben. Het betrof hier geen natuurramp maar een geplande operatie. We moeten er werkelijk achter zien te komen hoe dit kon gebeuren.
<P>
Ten derde is het debat van vandaag zeer zinvol. In zekere zin is het een inleiding tot het debat dat in de commissie zal worden gehouden, omdat we hebben bekeken hoe we er het beste voor kunnen zorgen dat de noodzakelijke investeringen in de stroomsector en de energiesector in het algemeen worden gedaan en hoe we kunnen garanderen dat het systeem goed functioneert.
<P>
Ik spreek mijn waardering uit voor de transmissiesysteembeheerders, die in feite op vrijwillige basis hun medewerking hebben verleend. Met hun snelle reactie hebben ze een nog grotere storing weten te voorkomen.
<P>
Ik kan het Parlement mededelen dat de Europese transmissiesysteembeheerders vraag en aanbod op de elektriciteitsmarkt gedurende de zomer altijd goed in de gaten houden. Zoals u weet, worden de zomers warmer waardoor het elektriciteitsverbruik tijdens die periode gigantisch stijgt. Als gevolg hiervan is er ieder jaar meer vraag naar elektriciteit en raken de netwerken overbelast.
<P>
Het is ook van groot belang dat de normen voor netwerkbeveiliging altijd worden gehanteerd. Daarom moet er zeker een bindende norm komen waaraan alle netwerkbeheerders zich dienen te houden. We hebben reeds gezien hoe een stroomstoring in Zwitserland tot een stroomstoring in Italië leidde. De beheerder bleek zich niet te hebben gehouden aan de eisen inzake netwerkbeveiliging met een grootschalige storing als gevolg. We moeten voorkomen dat zoiets nog eens gebeurt en zorgen voor een uiterst betrouwbaar systeem, waarbij de omvang van het Europese netwerk en het UCTE-systeem geen oorzaak is van storingen of een toename van het aantal storingen maar juist storingen helpt voorkomen.
<P>
Ik dank u voor het debat. Zoals beloofd, ben ik bereid om weer naar het Parlement te komen zodra de resultaten van het onderzoek beschikbaar zijn.
<SPEAKER ID="131" NAME="De Voorzitter">
Het debat is gesloten.
