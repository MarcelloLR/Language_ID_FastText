<CHAPTER ID=0>

<SPEAKER ID=1 NAME="De Voorzitter">
Dames en heren, goede morgen. Ik open de laatste vergadering van het jaar 1998!

<CHAPTER ID=1>
Goedkeuring van de notulen
<SPEAKER ID=2 NAME="De Voorzitter">
De notulen van de laatste vergadering zijn rondgedeeld.
<P>
Geen bezwaren?

<SPEAKER ID=3 LANGUAGE="EN" NAME="Miller">
Mevrouw de Voorzitter, ik wil graag een opmerking maken inzake de notulen over het verslag-Oostlander. Ik wil het nieuw-gekozen parlementslid uit Schotland graag feliciteren met zijn bijdrage aan het debat over racisme en vreemdelingenhaat. Zou ik hem mogen vragen of hij samen met mij bereid is de kortzichtige nationalisten te veroordelen die zich binnen zijn eigen partij steeds weer opnieuw schuldig maken aan racistische opmerkingen over Engelse burgers?

<SPEAKER ID=4 NAME="De Voorzitter">
Dit is weliswaar de laatste vergadering voor Kerstmis, maar uw opmerkingen gaan niet over de notulen, mijnheer Miller!
<P>
Mijnheer Wijsenbeek gaat u gang.

<SPEAKER ID=5 LANGUAGE="DE" NAME="Wijsenbeek">
U kunt gerust Wijsenbeek zeggen, mevrouw de Voorzitter. U hebt mijn naam goed uitgesproken.
<P>
Het lukt mevrouw Fontaine niet altijd even goed, maar dat heb ik haar allang vergeven.
<P>
(Gelach) Dat is de heer Goedbloed om het nog moeilijker te maken. Mevrouw de Voorzitter, ik wijs op de Notulen, bladzijde 11, 12 en 13. Gisteren heb ik daar al even op gewezen. De heer Elles, rapporteur van de Commissie begrotingscontrole, en de Voorzitter hebben er beiden op gewezen dat zij ons Reglement vreemd achten. Mag ik ervan uitgaan, mevrouw de Voorzitter, dat naar aanleiding daarvan ons een voorstel tot wijziging van Bijlage V van ons Reglement zal bereiken van de zijde van het voorzitterschap van dit Huis, zo niet van het Bureau. Zou het niet zo geweest hebben moeten zijn dat het Bureau dat veel eerder had kunnen bespreken en derhalve ook veel eerder ter sprake had kunnen brengen binnen de commissie Reglement in plaats van ons op maandagmiddag in een soort noodprocedure bijeen te roepen waar wij op dat moment natuurlijk niets meer doen konden.

<SPEAKER ID=6 NAME="De Voorzitter">
Daar nemen wij nota van.

<SPEAKER ID=7 NAME="Theato">
Mevrouw de Voorzitter, ik schaar mij achter hetgeen de heer Wijsenbeek zojuist zei. Ik heb namens de Commissie begrotingscontrole vroeg genoeg duidelijk gemaakt dat hier het een en ander niet klopte. Ik heb echter nog een opmerking over de notulen. Ik zie dat in de notulen melding wordt gemaakt van de stemming over de kwijting en over het verslag-Elles, maar ik kan de teksten niet vinden waarover is gestemd. Die zouden toch in de notulen moeten staan. Overeenkomstig artikel 6 van bijlage V van het Reglement moeten wij namelijk bij terugverwijzing naar de bevoegde commissie commentaar leveren op de uitslag van de stemming in het Parlement. Als wij echter niet beschikken over de teksten waarover in de plenaire vergadering is gestemd, kunnen wij moeilijk daarop commentaar leveren. Daarom moet dat nauwkeurig worden onderzocht. Ik sta erop dat de teksten waarover is gestemd ook in het tekstgedeelte van de notulen worden opgenomen. Ik zie anders geen mogelijkheid om in de Commissie begrotingscontrole daarop te reageren. Wij hebben nu alleen de uitslag van de stemming in deel I van de notulen.

<SPEAKER ID=8 NAME="De Voorzitter">
Het probleem is dat er geen eindstemming heeft plaatsgevonden. De teksten worden pas gedrukt als er een eindstemming is geweest. Men kent de uitslag van de stemming en de Commissie begrotingscontrole kan de teksten krijgen waarover is gestemd. Zij kunnen als aangenomen worden beschouwd. Zo staat dat trouwens ook in de notulen. Ik stel voor dat wij nogmaals onderzoeken hoe wij uw werk procedureel het beste kunnen regelen.

<SPEAKER ID=9 LANGUAGE="DE" NAME="Theato">
Mevrouw de Voorzitter, onderzoekt u dat alstublieft zo snel mogelijk. Wij moeten namelijk overeenkomstig het Reglement in januari een mededeling doen aan de plenaire vergadering. Mijns inziens zal dat niet mogelijk zijn, indien de teksten niet in de notulen staan, zoals wel het geval had moeten zijn. Nu heb ik alleen de uitslag in deel I van de notulen en daardoor kan onenigheid rijzen over de teksten.

<SPEAKER ID=10 NAME="De Voorzitter">
Wij zullen dat onderzoeken en ervoor zorgen dat de Commissie begrotingscontrole naar behoren kan werken.

<SPEAKER ID=11 LANGUAGE="DE" NAME="Graenitz">
Mevrouw de Voorzitter, aangezien ik niet het woord heb kunnen voeren over de notulen van gisteren, wil ik het vandaag nog eens zeggen. Dit is de laatste gelegenheid voor de collega's om de schriftelijke verklaring van de heer Martin over de ongunstige gevolgen van de Wereldhandelsorganisatie voor de dierenbescherming te ondertekenen. Ik verzoek de collega's dit te doen.

<SPEAKER ID=12 NAME="De Voorzitter">
Dat hebben wij reeds gedaan en dat was de laatste keer dit jaar!

<SPEAKER ID=13 LANGUAGE="EN" NAME="Provan">
Mevrouw de Voorzitter, over de uitreiking van de Sacharovprijs naar aanleiding van de tiende verjaardag van die prijs. Gisteren heb ik in de wandelgangen onze voorzitter eventjes kunnen spreken. Ik heb hem erop gewezen dat de Sacharovprijs indertijd door Lord Bethell is ingesteld. Ik vind het nogal slordig dat we dat als Parlement over het hoofd hebben gezien terwijl we rapporteurs en enkele vooraanstaande gasten in ons midden hadden. Ik hoop dat nu dus te boek wordt gesteld dat we de Sacharovprijs te danken hebben aan de vele en zware inspanningen van Lord Bethell, een persoonlijke vriend van Sacharov. De rapporteur heeft het ook zo aan het Parlement overgebracht.

<SPEAKER ID=14 NAME="De Voorzitter">
Dank u wel, mijnheer Provan.

<SPEAKER ID=15 LANGUAGE="FR" NAME="Fabre-Aubrespy">
Mevrouw de Voorzitter, ik wil wijzen op een fout in bladzijde 12 van de notulen, waar de verschillende sprekers vermeld staan die namens hun respectieve fracties het woord hebben gevoerd over artikel 23, meer bepaald over het besluit inzake de verlening van kwijting. Er staat dat ik namens de Fractie van onafhankelijken voor het Europa van de Nationale Staten gezegd zou hebben dat wij eveneens een motie van afkeuring zouden indienen wanneer kwijting zou worden verleend. Dit is natuurlijk het tegengestelde van wat ik gezegd heb. Voor de eindstemming heb ik gezegd dat er volgens ons een duidelijk verband bestaat tussen de weigering van de kwijting en de indiening van een motie van afkeuring, en dat we een motie van afkeuring zouden indienen - wat we overigens ook zullen doen, want we beschikken inmiddels over de handtekeningen - wanneer geen kwijting zou worden verleend. Ik zou u dus willen vragen dit te corrigeren.

<SPEAKER ID=16 NAME="De Voorzitter">
Dat zullen wij corrigeren.

<SPEAKER ID=17 LANGUAGE="FR" NAME="Berthu">
Mevrouw de Voorzitter, ik wil een opmerking maken over bladzijde 33 van de notulen, aangaande de weigering van de heer Cot, die de vergadering voorzat, stemverklaringen over het verslag-Elles in aanmerking te nemen. Hij heeft dit gedaan op grond van een uiterst rigide interpretatie van het Reglement, waar wij tegen protesteren. Ik heb trouwens na de sluiting van de vergadering geïnformeerd bij de betrokken dienst, en er lagen een heleboel stemverklaringen waarvan een deel per e-mail was binnengekomen. De voor de hand liggende interpretatie van het Reglement is dat de leden van het Parlement de mogelijkheid moeten krijgen om rekenschap te geven van een stemming die zo'n groot politiek belang heeft.
<P>
Zoals ik gezegd heb tegen de heer Cot, hebben we gisteren meteen een brief geschreven aan de Voorzitter van het Europees Parlement met het verzoek de kwestie voor te leggen aan de Commissie Reglement, onderzoek geloofsbrieven en immuniteiten. Het ging vanzelfsprekend niet om terugverwijzing naar een commissie volgens de gebruikelijke toepassing van artikel 129, maar om terugverwijzing op grond van artikel 5, die alleen maar een gevolg is van de weigering stemverklaringen in aanmerking te nemen. Het ging dus om iets heel anders dan de gebruikelijke terugverwijzing naar een commissie.

<SPEAKER ID=18 NAME="De Voorzitter">
Mijnheer Berthu, het is niet duidelijk hoe deze vork juridisch in de steel zit. Dat moeten wij eerst laten onderzoeken en dan kunnen wij het behandelen.

<SPEAKER ID=19 LANGUAGE="EN" NAME="Ford">
Mevrouw de Voorzitter, ik heb met interesse zitten luisteren naar wat de heer Berthu zojuist zei over stemverklaringen die per e-mail worden ingezonden. Ik ben een groot voorstander van de moderne technologie, maar dacht dat de leden in persoon aanwezig dienden te zijn om een stemverklaring te kunnen indienen. Zou ik zelf ook een e-mailadres kunnen krijgen?

<SPEAKER ID=20 NAME="De Voorzitter">
Mijnheer Ford, schriftelijke stemverklaringen worden natuurlijk ook schriftelijk ingediend. Sommige leden in dit Parlement zijn nu eenmaal zeer modern en maken gebruik van de modernste communicatiemiddelen. Ik moet u zeggen dat ik dat eigenlijk heel interessant vind.

<SPEAKER ID=21 LANGUAGE="DE" NAME="Müller">
Mevrouw de Voorzitter, de socialistische fractie heeft gisteren een motie van wantrouwen tegen de Commissie ingediend, met het doel het vertrouwen in de Commissie te bevestigen. Ik verzoek u de Commissie Reglement, onderzoek geloofsbrieven en immuniteiten te belasten met het onderzoek naar de ontvankelijkheid van deze motie.
<P>
Mijns inziens druist deze weliswaar niet in tegen de tekst van het Verdrag, maar zeker wel tegen de geest daarvan. Daarom verzoek ik u hier bij voorbaat een stokje voor te steken en te voorkomen dat wij in januari in een dilemma verzeild raken. Laat de Commissie Reglement, onderzoek geloofsbrieven en immuniteiten dit alstublieft onderzoeken.
<P>
(Applaus)
<SPEAKER ID=22 NAME="De Voorzitter">
Mevrouw Müller, daar nemen wij nota van. U zei zojuist dat dit nog voor januari moet geschieden. Vandaag is echter de laatste vergadering voor Kerstmis en ik geloof niet dat het Parlement zal instemmen met een vergadering tijdens de Kerstdagen!

<SPEAKER ID=23 LANGUAGE="DE" NAME="Müller">
Mevrouw de Voorzitter, ik bedoelde voor de plenaire vergadering van januari, opdat wij niet in een dilemma verzeild raken.

<SPEAKER ID=24 NAME="De Voorzitter">
Dank u wel, mevrouw Müller. Nu was het duidelijk.

<SPEAKER ID=25 LANGUAGE="EN" NAME="Green">
Mevrouw de Voorzitter, ik heb met grote verbazing zitten luisteren naar de laatste spreekster. We staan hier voor een dilemma, dus ik begrijp niet goed wat haar probleem is. De motie van wantrouwen is op de juiste wijze ingediend, precies volgens het Reglement van dit Huis.
<P>
Ik wilde het echter hebben over de notulen van gisteren. U zult zien dat in punt 7 van de kwijting, in de tweede alinea volgend op De volgende leden hebben tijdens de stemming gesproken: , de diverse aantijgingen van chantage expliciet in de notulen zijn opgenomen en dat in één geval in die notulen ook mijn eigen fractie van chantage wordt beschuldigd. In de notulen wordt echter niet correct weergegeven dat ik diegenen die hun vinger naar me uitstaken, zelf van hypocrisie heb beschuldigd. Als het woord "chantage" in de notulen wordt herhaald, vind ik dat die notulen ook moeten aangeven dat ikzelf de betreffende leden van "hypocrisie" heb beschuldigd.

<SPEAKER ID=26 NAME="De Voorzitter">
Dat zullen wij onderzoeken, mevrouw Green.

<SPEAKER ID=27 LANGUAGE="FR" NAME="Lalumière">
Mevrouw de Voorzitter, ik wil verzoeken om een kleine wijziging in bladzijde 12 van de notulen, met betrekking tot mijn verklaring. Nadat ik gewezen had op de gebrekkigheid van de tekst van de verklaring van de Commissie heb ik niet gesteld dat mijn fractie, de Fractie Europese Radicale Alliantie, voor de kwijting zou stemmen, maar dat deze verdeeld was en dat ikzelf op persoonlijke titel voor de kwijting zou stemmen. Maar ik heb uitdrukkelijk gesteld dat mijn fractie verdeeld was. Gelieve dit dus te corrigeren.

<SPEAKER ID=28 NAME="De Voorzitter">
Ook dat zal worden gecorrigeerd.

<SPEAKER ID=29 LANGUAGE="EN" NAME="Banotti">
Mevrouw de Voorzitter, ik hoop niet dat ik nu voor iedereen de Kerst bederf, maar vanmorgen bij de kapper hoorde ik...
<P>
dat er op de vliegvelden mogelijk gestaakt gaat worden. Kunt ons zeggen of er nog vluchten vertrekken vanaf Straatsburg, en of er inderdaad een staking dreigt?

<SPEAKER ID=30 NAME="De Voorzitter">
Dat is weliswaar geen opmerking over de notulen, maar ik ben blij dat Mary evenals wij graag naar de kapper gaat om zich mooi te laten maken!

<SPEAKER ID=31 LANGUAGE="EN" NAME="Martin, David">
Mevrouw de Voorzitter, ik zou graag te boek willen stellen dat het haar van mevrouw Banotti er werkelijk fantastisch uitziet.

<SPEAKER ID=32 NAME="De Voorzitter">
Hartelijk dank, mijnheer Martin. Wij zijn geloof ik allemaal al enigszins in Kerststemming, maar laten wij toch eerst ons werk afmaken.
<P>
(De notulen worden goedgekeurd)

<CHAPTER ID=2>
Stemming
<SPEAKER ID=33 NAME="Lagendijk">
Ondanks de zorg die er omtrent bepaalde zaken tijdens het debat en in enkele van de in de Commissie vervoer en toerisme ingediende amendementen is uitgesproken, heeft de Fractie De Groenen in het Europees Parlement vandaag het verslag van de heer McMahon gesteund, met inbegrip van alle amendementen van de Commissie vervoer en toerisme.
<P>
We hebben onze steun verleend omdat ik geloof dat het voorstel voor een richtlijn dat de Europese Commissie heeft gedaan een belangrijke stap voorwaarts is naar harmonisatie van nationale en internationale regelgeving inzake het vervoer van gevaarlijke goederen over de binnenwateren van de Gemeenschap. Deze richtlijn zal niet alleen de veiligheid, maar ook de eerlijke concurrentie tussen de vervoerders onderling bevorderen. De amendementen die de vervoerscommissie heeft ingediend brengen slechts een verbetering aan door te pleiten voor een overgangsregeling waarin de meest actuele Rijnwetgeving van toepassing wordt op alle andere binnenwateren die onder deze richtlijn vallen zolang er geen internationale overeenkomst is bekrachtigd.
<P>
De groenen waren en zijn overigens niet helemaal gerust over het toepassingsbereik van deze richtlijn. Artikel 1, lid 2 en 3 biedt de lidstaten de mogelijkheid nationale binnenwateren die niet in verbinding staan met binnenwateren van andere lidstaten, en het vervoer van gevaarlijke goederen met militaire vaartuigen, aan de toepassing van deze richtlijn te onttrekken (lid 3). De richtlijn heeft echter als algemene doelstelling de binnenwateren te beschermen tegen schade door gevaarlijke stoffen, en ik ben er daarom van overtuigd dat er voor alle vervoer van gevaarlijke goederen dezelfde veiligheidsregels moeten gelden, met andere woorden zowel voor vervoer over nationale als communautaire binnenwateren. Deze logica dient ook van toepassing te zijn op militaire vaartuigen. Er is noch uit milieutechnisch noch uit moreel oogpunt enige reden aan te geven waarom dit type schepen vrijgesteld zou moeten worden van de plicht bepaalde veiligheidseisen te respecteren.
<P>
Ik hoop dan ook dat een meerderheid van de lidstaten de richtlijn automatisch op al haar binnenwateren toepast en dat militaire vaartuigen zich, voor zover mogelijk, gewoon zullen houden aan de regels die ook voor alle andere schepen gelden.
<P>
verslag-Cot (A4-0460/98)
<SPEAKER ID=34 NAME="Gahrton en Holm">
Wij verzetten ons tegen de conclusies in dit verslag inzake de wetgeving in de EU en vooral inzake het subsidiariteitsbeginsel.
<P>
Het subsidiariteitsbeginsel, dat in het Verdrag van Maastricht is ingevoerd, was ervoor bedoeld om besluiten naar het juiste "niveau" te delegeren, er om ervoor te zorgen dat de EU geen wetgeving zou overnemen die beter op een ander politiek niveau kan plaatsvinden. Men mag dit beginsel niet gaan gebruiken om te verdedigen dat de EU-wetgeving de juiste is en niet ter discussie kan worden gesteld.
<P>
Wij zijn speciaal tegen overweging B, waarin staat dat het subsidiariteitsbeginsel niet bedoeld is om te wordentoegepast op de terreinen waarop de Gemeenschap exclusieve bevoegdheid heeft, en tegen de zeer inconsistente overweging C, waarin wordt aangegeven dat de toepassing van het subsidiariteitsbeginsel dient te geschieden met volledige handhaving van het acquis communautaire. Dit gaat volkomen in tegen de bedoeling van het subsidiariteitsbeginsel zoals dat werd gepresenteerd bij de invoering ervan in het Verdrag van Maastricht.
<P>
Wij hebben tegen het hele verslag gestemd, omdat wij van mening zijn dat het subsidiariteitsbeginsel moet inhouden dat de EU zich niet bemoeit met wetgeving waarover beter op een lager niveau kan worden besloten, bijvoorbeeld op nationaal, provinciaal of gemeentelijk niveau, en in bepaalde gevallen ook op internationaal niveau, bijvoorbeeld in de OVSE, de VN of de Raad van Europa.
<P>
Wil men tot betere wetgeving komen, dan is het volgens ons van belang dat de wetgeving op EU-niveau tot een minimum wordt beperkt, dat ze begrijpelijk is geformuleerd en dat men ophoudt met de praktijk om bijlagen en verklaringen toe te voegen die de gelegenheid bieden tot algemene interpretaties en die ertoe leiden dat de EU-wetgeving over het algemeen onbegrijpelijk is voor het grote publiek.

<CHAPTER ID=3>
Tempus III-programma
<SPEAKER ID=35 NAME="De Voorzitter">
Aan de orde is het debat over het verslag (A4-0464/98) van de heer Evans, namens de Commissie cultuur, jeugd, onderwijs en media, over het voorstel voor een besluit van de Raad tot goedkeuring van de derde fase van het trans-Europees Mobiliteitsprogramma voor universiteitsstudies TEMPUS III (2000-2006) (COM(98)0454 - C4-0554/98-98/0246(CNS)).

<SPEAKER ID=36 NAME="Evans">
Mevrouw de Voorzitter, namens mijn fractie wil ik mijn voldoening uitspreken over het voorstel van de Commissie. Ik hoop dat dit vandaag met de door mij ingediende amendementen kan worden goedgekeurd.
<P>
Ten eerste wil ik de collega's van de commissie cultuur en de Europese Commissie mijn verontschuldigingen aanbieden voor mijn afwezigheid tijdens de behandeling van de amendementen in de commissie. Op dat moment zat ik in het vliegtuig, aan de grond op de luchthaven van Heathrow, in afwachting van een vertrek dat, zoals later bleek, twee uur op zich zou laten wachten!
<P>
Ik ben op zijn zachtst gezegd verbaasd over het gedrag van de Raad. Ofwel negeert de Raad de rol van het Parlement, ofwel was hij niet voorbereid op dit debat. Zijn gemeenschappelijk standpunt dateert van 4 december, maar pas gisteren heb ik een nieuwe tekst van hem gekregen en dan nog alleen in het Frans. Dat is geen manier van werken! Men zou geneigd zijn te zeggen dat het verslag dan maar moet worden terugverwezen naar de commissie om behandeling van de nieuwe tekst mogelijk te maken. Ik heb er echter nog eens over nagedacht en ben tot de slotsom gekomen dat het beter is dat niet te doen. Wel zal ik uitgaande van het document van gisteren de amendementen 10, 11 en 12 intrekken, daar deze nu gedekt zijn.
<P>
TEMPUS is meer dan een waardevol programma. Het speelt een belangrijke rol - en zal een belangrijke rol blijven spelen - in de ontwikkeling van de Oost-Europese landen, van landen die lang, veel te lang van het Westen waren afgesneden. Bij de opkomst van deze democratieën dacht men nog dat een universiteit een universiteit was, of die nu in Praag, Parijs, Boedapest of Birmingham stond. De werkelijkheid bleek echter heel anders te zijn. Evenals talrijke andere sectoren in het leven van de voormalige Oostbloklanden, heeft het onderwijs het zwaar te verduren gehad. Met het TEMPUS-programma wilde men de kloof overbruggen en een onderwijsbrug naar de jaren "90 bouwen, op de fundamenten van de EU-financiën. Het TEMPUS-programma biedt academici de gelegenheid te reizen en ervaringen uit te wisselen en geeft steun aan gemeenschappelijke projecten en initiatieven van wederzijds belang. Met TEMPUS-middelen heeft men ook moderne uitrusting kunnen aanschaffen. Op die manier konden studenten en professoren in contact komen met de allerbeste leergelegenheden. Ik heb in Roemenië uiterst bouwvallige gebouwen gezien waarin de modernste computers stonden. Die waren aangeschaft met Europese TEMPUS-middelen.
<P>
De instellingen die TEMPUS-steun krijgen, bevestigen zonder meer dat zij dit programma en de Unie in het algemeen veel verschuldigd zijn. Onderwijs speelt trouwens een cruciale rol in de economische groei, het industrieel herstel en de regionale ontwikkeling. Om een land goed op te bouwen heeft men een stevige economie nodig en om een stevige economie te hebben moet men investeren in onderwijs, op welk niveau dan ook. TEMPUS helpt deze landen en moedigt hen aan. Zij hebben die hulp nodig. Zonder die hulp zouden hun onderwijsstelsels behept zijn met enorme tekortkomingen waar ook wij, in de West-Europese landen en de meer welvarende landen, de dupe van zouden worden.
<P>
In de nieuwe TEMPUS-voorstellen wordt voortgeborduurd op de ervaringen van de afgelopen jaren. Veel van de ontvangende landen komen niet meer in aanmerking voor steun, omdat zij nu betrokken zijn bij het LEONARDO- of SOCRATES-programma. In mijn amendementen op het Commissievoorstel vraag ik om een koppeling tussen de nieuwe programma's en onder andere LEONARDO en SOCRATES. Ik hoop op die manier het waardevolle werk dat reeds is verricht en de verbindingen die zijn gelegd, voor ondergang te behoeden. De voormalige Sovjet-staten, Mongolië, Bosnië-Herzegovina, Albanië en de Voormalige Republiek Macedonië zijn de nieuwe landen die TEMPUS-geld krijgen. Ik heb gezien hoe belangrijk de bijdrage van TEMPUS is geweest aan de opbouw van het onderwijsstelsel in de begunstigde landen en daarom moeten wij nu alles in het werk stellen om deze nieuwe ontvangende landen in het genot te doen komen van TEMPUS.
<P>
In mijn amendementen stel ik voor speciale inspanningen te ondernemen voor studenten van etnische minderheden. Zij moeten sterker worden betrokken bij de TEMPUS-activiteiten. Zo kan men bijvoorbeeld contacten leggen tussen leden van bepaalde culturele, taalkundige en etnische minderheden in het ene land en leden van soortgelijke minderheden in andere landen. Dat zou een prima methode zijn om het Europa van de volken op te bouwen. In een ander amendement zeg ik verder dat geen enkele groep mensen mag worden benadeeld. Dat is van essentieel belang. Wij moeten ervoor zorgen dat TEMPUS en alle andere Europese programma's voor zoveel mogelijk mensen toegankelijk zijn. Geen enkele groep van mensen mag worden uitgesloten. Dit geldt bij uitstek voor onderwijs- en jeugdprogramma's. Deze moeten de mensen immers bij elkaar brengen en moeten daarom voor zoveel mogelijk maatschappelijke groepen open staan.
<P>
In zijn laatste verslag oefent de Rekenkamer heel wat kritiek uit op de manier waarop TEMPUS-middelen worden besteed. Misschien maken bepaalde academici zich inderdaad meer druk om het onderwijs zelf, hetgeen begrijpelijk is, en bekommeren zij zich niet zozeer om de kleine lettertjes en de boekhouding.
<P>
Juist met het oog op het verslag van de Rekenkamer hoop ik van ganser harte dat wij ervoor kunnen zorgen dat de TEMPUS-ontvangers accurate antwoorden geven. De mensen moeten kunnen zien dat wij voor transparantie zorgen en de gemaakte uitgaven kunnen verantwoorden. Het TEMPUS-geld is verstandig en goed besteed geld en alhoewel ik de manier betreur waarop de Raad zijn nieuwe document heeft voorgelegd, wil ik het Parlement aanneming van dit verslag van harte aanbevelen.

<SPEAKER ID=37 NAME="Christodoulou">
Mevrouw de Voorzitter, zoals de rapporteur, de heer Evans, zojuist uitstekend uiteen heeft gezet, heeft dit programma tot doel bepaalde landen te helpen bij het opbouwen van hun onderwijsstelsel. Het onderwijsstelsel moet voor hen een economisch goed worden.
<P>
Evenals de vorige programma's beschikt ook dit TEMPUS III-programma niet over een eigen begrotingskader of een apart pak begrotingskredieten. De financiering van de TEMPUS-activiteiten is afhankelijk van twee andere programma's, van PHARE en TACIS en dus zijn de uitvoeringsmogelijkheden van TEMPUS afhankelijk van de beschikbare middelen voor deze twee programma's, als zij blijven bestaan en zich blijven ontwikkelen. Bij de bestudering van de uitvoering van dit programma mogen wij dit aspect dus niet uit het oog verliezen.
<P>
Mijn tweede opmerking gaat over de raming van de benodigde financiële middelen. Deze kredieten mogen niet worden berekend uitgaande van de vorige programmafasen. Zoals reeds werd gezegd, gaat het nu om andere landen. Wij hebben niet dezelfde landen als voorheen. Ook de doelstellingen zijn anders geworden, maar er moet natuurlijk wel geld beschikbaar zijn. Dat is een absolute voorwaarde. Daarom moet de Commissie zorgen voor de noodzakelijke begrotingsinformatie die tot nu toe in haar mededelingen helaas ontbrak. Wij willen echter weten waar wij aan toe zijn en daarom moet deze informatie in het vervolg worden verschaft. Pas dan zal men ook de noodzakelijke transparantie kunnen garanderen, zeer zeker in dit geval waarin wij een dubbele financieringsbron hebben. Iets dergelijks kan tot problemen leiden. De operationele uitgaven worden namelijk gedekt door PHARE en TACIS en de administratieve uitgaven door de Europese Stichting voor Opleiding. Daarom wil ik bij deze gelegenheid erop wijzen dat de bevoegde commissie cultuur en jeugd een enorme taak heeft. Zij moet namelijk toezicht houden op de uitvoering van deze programma's om herhaling van hetgeen tijdens vorige programmafasen is gebeurd, te voorkomen. Ook moet men zorgen voor meer soepelheid en een groter aanpassingsvermogen, waarbij natuurlijk wel altijd voor ogen moet worden gehouden dat hetgeen men besluit te doen, ook haalbaar moet zijn. De heer Evans noemde dit al en dit is vanuit begrotingsoptiek ook erg belangrijk. Tot slot moet men zorgen voor samenhang met andere acties. De acties moeten op elkander aansluiten en elkander aanvullen. Alleen een combinatie van verschillende activiteiten voor een en hetzelfde doel zal echte vruchten kunnen afwerpen.

<SPEAKER ID=38 LANGUAGE="DE" NAME="Hawlicek">
Mevrouw de Voorzitter, namens mijn fractie wil ik de heer Evans van harte gelukwensen met zijn verslag en wijzen op het enorme belang van het TEMPUS-programma. Vooral voor de nieuwe democratieën in het Oosten is het belangrijk dat op het gebied van onderwijs en cultuur wordt samengewerkt. Dit zijn bij uitstek sectoren waar een echte, gelijkwaardige samenwerking met de jonge democratieën en de toekomstige leden van de Europese Unie mogelijk is. Daarom wijs ik nogmaals met klem op het belang van dit programma.

<SPEAKER ID=39 LANGUAGE="EN" NAME="Banotti">
Mevrouw de Voorzitter, dit is de laatste vergadering voor Kerstmis en mijnheer Evans zal blij zijn te horen dat wij het roerend met hem eens zijn. Ik hoor nu voor het eerst dat het gemeenschappelijk standpunt pas gisteren is aangekomen en ik ben het dan ook volkomen met de rapporteur eens dat dit absoluut niet door de beugel kan. Ik wilde graag een aantal opmerkingen maken over het verslag van de heer Evans dat wij, zoals ik reeds zei, volledig steunen.
<P>
De rapporteur zegt terecht dat het onderwijs van doorslaggevend belang is voor de ontwikkeling van deze landen. Ik heb enkele jaren geleden gezien in wat voor een abominabele staat de uitrusting en met name de wetenschappelijk uitrusting in vele ontvangende landen verkeerde. Wij gaan onze pepernoten nu over een grotere kring uitgooien en hopelijk zullen wij gul zijn. Als maar een of twee mensen in een heel land weten wat wij aan het doen zijn en niemand anders, zal de waarde van dit programma in het niet vallen.
<P>
Een gebied moet nog nader worden onderzocht en dat is onze kennis van hetgeen gaande is in de onderwijsstelsels in deze landen. Wij hebben vastgesteld welke enorme impact het SOCRATES-programma in onze eigen landen heeft gehad en daarom zijn wij vooral in mijn fractie ten zeerste verontrust over de uiterst povere begroting voor de uitvoering van hetgeen in feite een van de grote success stories is van de Gemeenschap.
<P>
Ik hoop dat wij, via het verslag van de heer Evans misschien, op de een of andere manier rechtstreeks van de mensen die de steun krijgen, te weten kunnen komen wat de weerslag is geweest van TEMPUS op hun landen. De Chinezen plegen te zeggen dat als je van je kind houdt, je het op reis stuurt. Wij hebben niet zoveel ervaringen opgedaan met studenten uit Oost-Europese landen die naar ons zijn gekomen, maar wel met studenten van onze kant die naar het Oosten zijn gegaan. Op dat gebied is ons onderwijsstelsel nog voor heel wat verbeteringen vatbaar.
<P>
Wij steunen met genoegen alle amendementen van de heer Evans en wensen hem en al degenen die steun krijgen uit TEMPUS prettige kerstdagen.

<SPEAKER ID=40 LANGUAGE="FI" NAME="Ryynänen">
Mevrouw de Voorzitter, ook ik wil de heer Evans feliciteren met dit goede verslag, dat mijn volledige steun heeft. Het TEMPUS-programma is gedurende de hele jaren "90 een zeer belangrijk en effectief instrument geweest voor de Midden- en Oost-Europese landen, en later voor de nieuwe onafhankelijke landen, bij het uitbreiden en verbeteren van het hoger beroepsonderwijs. Wat de Midden- en Oost-Europese landen betreft, hebben juist de instellingen voor hoger onderwijs, met behulp van dit programma, aanmerkelijk betere mogelijkheden gekregen om deel te nemen aan de onderwijsprogramma´s van de Gemeenschap die nu, in een later stadium, tot hun beschikking zijn gekomen.
<P>
Het TEMPUS-III-programma zoals dat door de commissie nu is voorgesteld, is er dan ook op gericht om vanaf het jaar 2000, als onderdeel van de PHARE- en TACIS-programma's, die partnerlanden te steunen die niet aan andere programma's van de Gemeenschap kunnen meedoen. Het zwaartepunt ligt bij het vernieuwen van het bestuur van de instellingen voor hoger onderwijs en het ontwikkelen van onderwijs, ook door middel van het leggen van contacten met het bedrijfsleven. De betekenis van hogere opleidingen voor het economische en maatschappelijke vernieuwingsproces in de landen die steun ontvangen, kan niet genoeg benadrukt worden.
<P>
Aangezien de steunreserves in het kader van de PHARE en TACIS-programma's beperkt zijn, zoals hier is geconstateerd, is het echt onvermijdelijk dat we zorgen voor een effectieve coördinatie waarbij ook de andere instellingen van de Gemeenschap zijn betrokken, opdat we zoveel mogelijk profijt halen uit de programma´s. Hierbij sluit ik me aan bij de afwegingen van de rapporteur. Ook ik ben van mening dat er speciale aandacht moet worden besteed aan de mogelijkheden die er voor studenten uit verschillende minderheidsgroeperingen bestaan om deel te nemen aan de uitwisselingsprogramma's. Taal- en culturele cursussen behoren absoluut tot de aanvullende activiteiten die primair ondersteund moeten worden.
<P>
Het nieuwe TEMPUS-programma dient, duidelijker dan voorheen, een politieke taak te hebben als onderdeel van het streven van de begunstigde landen naar stabilisering. TEMPUS is immers ook een instrument voor regionale grensoverschrijdende samenwerking tussen de huidige kandidaat-landen en de niet-geassocieerde landen. Het is belangrijk dat de zwaartepunten van dit programma aansluiten bij die van de PHARE- en TACIS-programma's. Met het programma moet dus, door middel van onderwijs, vernieuwing van de economie, de democratie en het bestuur gesteund worden.
<P>
De door het programma begunstigde landen beslaan tezamen een enorm gebied, dat tegelijkertijd veel politieke kleurschakeringen kent. Om die reden is er dan ook voor de diverse landen en groepen landen een op maat gesneden, aparte strategie nodig. Door het Europese onderzoek te intensiveren kunnen deze landen dichterbij de verschillende niveaus van de Gemeenschap gebracht worden, en kan er ook geprofiteerd worden van de ervaringen van de integratie.

<SPEAKER ID=41 LANGUAGE="EN" NAME="Kerr">
Mevrouw de Voorzitter, mij beviel de opmerking van mevrouw Ryynänen over de vele politieke kleurschakeringen. Voor u staat ook iemand met politieke kleurschakeringen een speech af te steken!
<P>
Ik ben verheugd over het verslag van de heer Evans en wel om verschillende redenen. Ten eerste ben ik al 25 jaar lang universiteitsdocent en ik vind het prima dat mijn oude vrienden veel geld krijgen om aan het werk te kunnen blijven. Wie weet moet ik mij volgend jaar weer in hun rij scharen. Maar, mijnheer Evans, zover zal het niet komen! Dat weet u heel goed.
<P>
Ten tweede ben ik blij met dit verslag omdat TEMPUS I, zoals mijnheer McMahon mij nu vertelt, werd beheerd door Leslie Wilson, een mevrouw uit Ayrshire. Niemand zal er enige twijfel over kunnen hebben dat het succes van het programma te danken is aan het feit dat dit programma op poten werd gezet en werd beheerd door een Schot. Als lijsttrekker voor de Schotse Socialistische Partij tijdens de komende Europese verkiezingen, die zal zorgen voor mijn herverkiezing, ben ik hier bijzonder trots op.
<P>
Ten derde bevalt mij dit verslag omdat het door mijn vriend Evans is geschreven, die een eerbetoon aan het hoger onderwijs in eigen persoon is. Hij heeft mij gezegd dat hij twee academische graden heeft behaald aan de London University en doctor honoris causa is van de Brunel universiteit. Dat pleit niet voor de kwaliteit van die universiteit, maar ik betwijfel niet in het minst dat deze universiteit een goede klant is van TEMPUS.
<P>
Ik stem in met dit programma omdat hiermee het onderwijs wordt bevorderd in heel de Europese Unie en een verbinding tot stand wordt gebracht met de kandidaat-landen. Ik zet wel, evenals de heer Evans, vraagtekens bij het kredietvolume. Wij hebben meer geld nodig om dit programma en alle andere onderwijsprogramma's in praktijk te brengen in met name de nieuwe lidstaten.
<P>
Ik stem ook in met dit programma omdat mijn vriendin, mevrouw Müller, de kwelgeest van de Commissie, mij heeft verzekerd dat dit programma behoorlijk goed wordt beheerd en dat de tandarts van mevrouw Cresson hier part noch deel aan heeft. Wij kunnen dus gerust zijn wat het beheer betreft.
<P>
Om al deze redenen moeten wij dit programma steunen. Ik ben het wel met de heer Evans eens dat de houding van de Raad beledigend is. De Raad neemt een gemeenschappelijk standpunt aan zonder rekening te houden met het standpunt van het Parlement. Ik vermoed dat dit een inbreuk is op de regels van het interinstitutioneel akkoord. Het zou dan ook geen gek idee zijn om dit advies in te trekken, mijnheer Evans, en het nog eens een maand of zes achter te houden. Wij mogen echter de universiteiten niet de dupe laten worden van het slechte gedrag van de Raad. Wel mogen wij bij de Raad ons ongenoegen niet onder stoelen of banken steken.

<SPEAKER ID=42 LANGUAGE="DE" NAME="Lukas">
Mevrouw de Voorzitter, door het soort samenwerking waarin TEMPUS voorziet, zullen voor de Europese Unie volkomen nieuwe gebieden worden ontsloten. Bij het TEMPUS III-programma, dat nu op stapel staat, moeten wij mijns inziens met name erop letten dat bij de vaststelling van de prioriteiten serieus rekening wordt gehouden met de behoeften van de ontvangende landen. De Commissie moet zich de kritiek in het evaluatieverslag ter harte nemen en ervoor zorgen dat het nieuwe programma heel wat efficiënter wordt uitgevoerd. Juist omdat de maatregelen voor het universitair onderwijs een sleutelrol vervullen in het integratieproces, dragen de Commissie en alle andere betrokken instanties een enorme verantwoordelijkheid. Ik steun uitdrukkelijk de opvatting van de rapporteur dat ook studenten mobiliteitsbeurzen moeten kunnen krijgen. Zij zijn geen "quantité négligeable" zoals hij zegt, maar de software waar alles om draait.

<SPEAKER ID=43 LANGUAGE="EN" NAME="Cushnahan">
Mevrouw de Voorzitter, het TEMPUS-programma heeft een uitstekende staat van dienst. Het heeft een uiterst belangrijke bijdrage geleverd aan het hoger onderwijs in de Midden- en Oost-Europese landen.
<P>
Daar de politieke context waarbinnen dit programma functioneert aan enorme veranderingen onderhevig is en het uitbreidingsproces steeds meer aan kracht wint, is het mijns inziens hoog tijd met het oog op de derde fase een evaluatie te maken en een aantal elementen uit de vorige programma's aan te passen. Aangezien de ontvangende landen zijn verwikkeld in een proces van overgang naar de vrijemarkteconomie, moeten wij helpen bij de ontwikkeling van nieuwe leerplannen en met name zorgen voor opleidingen die gericht zijn op verwerving van bepaalde vaardigheden. Op die manier kunnen we de ondernemersactiviteiten bevorderen. Verder moet men met leerplaninitiatieven docenten en studenten in het hoger onderwijs de gelegenheid bieden meer te weten te komen over het karakter van de Unie, haar rol in de wereld, haar politieke prioriteiten en de met het Europees burgerschap en lidmaatschap verband houdende verantwoordelijkheden. Met het Jean Monnet-programma heeft men een aantal van deze doelstellingen in de Unie zelf weten te bereiken. Wij zouden daarvan kunnen leren en de beste elementen uit dit programma kunnen verwerken in TEMPUS III.
<P>
Ik feliciteer de rapporteur en wacht nu op hetgeen het Parlement en de Raad te zeggen hebben over de slechte behandeling die dit onderwerp na het besluit van gisteren ten deel viel.

<SPEAKER ID=44 LANGUAGE="FI" NAME="Virrankoski">
Mevrouw de Voorzitter, het verslag van de heer Evans dat nu in behandeling is, is gerelateerd aan het opnieuw vormgeven van het jeugd- en cultuurbeleid van de Europese Unie. Tot nu toe heeft het Parlement de nieuwe verordeningsgrondslag van de SOCRATES- en LEONARDO-programma´s, alsmede het jeugdprogramma en het kaderprogramma van cultuur behandeld. Nu is de voortzetting van het TEMPUS-programma aan de orde. De commissie cultuur heeft veel werk verzet bij het samenstellen van deze activiteiten in het licht van de uitdagingen van het nieuwe millennium. Daarom verdient haar werk grote erkenning; in het bijzonder wil ik de heer Evans bedanken voor dit verslag.
<P>
Het hoger onderwijs en het wetenschappelijk onderzoek schept een basis voor een nieuwe maatschappij. Het is door de eeuwen heen een internationale aangelegenheid geweest, omdat met behulp ervan de meest geavanceerde kennis van de mensheid is bijeengebracht voor gemeenschappelijk gebruik. Het is daarom alleen maar vanzelfsprekend dat de Europese Unie groot belang hecht aan de ontwikkeling van samenwerking tussen juist de instellingen voor hoger onderwijs. Het TEMPUS-programma, dat de Midden- en Oost-Europese landen betrof, begon in 1990 en is sindsdien zonder onderbreking voortgezet. Het programma dat nu van start gaat, is geografisch gezien beperkter van omvang dan de oorspronkelijke regio, omdat de meeste landen die het EU-lidmaatschap hebben aangevraagd, al betrokken zijn bij de SOCRATES- en LEONARDO-programma´s.
<P>
Het is met name van belang om de jeugd, en dan in het bijzonder de jeugd die studeert aan de instellingen voor hoger onderwijs, deel te laten nemen aan internationale activiteiten. De studenten van vandaag zijn degenen die de maatschappij van morgen draaiend houden. Ook al is de studie in het buitenland van korte duur, ze biedt toch een totaal nieuwe kijk op de internationale gemeenschap en de betrekkingen tussen volkeren. En ook al heeft ze als eerste doel de uitbreiding van kennis en vaardigheden, studentenuitwisseling biedt toch een volledig nieuwe benaderingswijze van internationale vraagstukken en problemen.
<P>
Uiteraard brengen student- en docentuitwisselingen, evenals de ontwikkeling van bestuurs- en onderwijsmethoden, ook een nieuw direct nut met zich mee. Kennis en vaardigheden worden uitgediept en steviger verankerd. Maar met name bij ons in de Europese Unie dient men zich te realiseren dat we allerminst altijd alleen maar de gevende partij zijn: we zijn ook de ontvangende.

<SPEAKER ID=45 NAME="Papoutsis">
Mevrouw de Voorzitter, geachte afgevaardigden, zoals u weet gaven de staatshoofden en regeringsleiders, eerst in november 1989 te Parijs en daarna in december 1989 te Straatsburg, uiting aan hun politieke wil tot instelling van het TEMPUS-programma.
<P>
Dankzij de goede samenwerking met het Parlement, de Raad en het Economisch en Sociaal Comité kon toen reeds op 7 mei van het daaropvolgend jaar een besluit worden genomen over de uitvaardiging van het TEMPUS-programma. Toen werd het wetgevende kader aangenomen dat noodzakelijk was om de met de communautaire onderwijsprogramma's ERASMUS en COMETT verkregen resultaten aan te passen aan de specifieke omstandigheden in de Oost-Europese landen.
<P>
Zoals uit de talrijke evaluaties en de jaarverslagen blijkt, heeft TEMPUS met zijn verschillende programmafasen van meet af aan, dat wil zeggen vanaf 1990 in de PHARE-landen en vanaf 1994 in de TACIS-landen, een belangrijke bijdrage geleverd aan de herstructurering en de modernisering van het hoger onderwijs in die landen. Wij kunnen zonder meer zeggen dat dit programma aan onze verwachtingen heeft voldaan. Met TEMPUS wilde men met name initiatieven van universiteiten ondersteunen. De prioriteiten daarvoor werden vastgesteld in overleg met de autoriteiten van de betrokken landen. Aldus konden wij op efficiënte wijze tegemoet komen aan de concrete behoeften van onze partners. De meeste geassocieerde landen van Midden- en Oost-Europa die betrokken waren bij de eerste TEMPUS-activiteiten, konden later overgaan naar een nieuwe fase in hun betrekkingen met de landen van de Europese Unie en worden opgenomen in de communautaire SOCRATES- en LEONARDO-programma's. De niet-geassocieerde landen uit Midden- en Oost-Europa, evenals de nieuwe onafhankelijke staten van de voormalige Sovjet-Unie en Mongolië konden echter pas veel later in aanmerking komen voor het TEMPUS-programma. In deze landen ligt nog een groot terrein braak voor TEMPUS. Dit programma is momenteel het enige middel dat wij hebben om deze landen daadwerkelijk te helpen bij de aanpassing van hun hoger onderwijs aan de nieuwe economische en sociale omstandigheden. TEMPUS III richt zich dan ook met name op deze landen. In antwoord op een vraag van mevrouw Banotti kan ik antwoorden dat de Europese Commissie momenteel aan een verslag werkt over de weerslag van TEMPUS op de onderwijsstelsels in de rechthebbende landen en natuurlijk zal daarin van elk land apart gewag worden gemaakt.
<P>
Mevrouw de Voorzitter, ik wil met name de rapporteur, de heer Evans, van harte bedanken voor zijn uitstekende verslag. Het verslag is in al zijn onderdelen van de hoogste kwaliteit en doet de belangrijke doelstellingen van dit programma goed uit de verf komen.
<P>
De Commissie is van mening dat de meeste amendementen een verrijking en een verduidelijking betekenen van het oorspronkelijk voorstel. De Commissie neemt derhalve de amendementen 1, 2, 3, 4, 5, 7, 8, 9 en 17 over. Deze zijn door de heer Evans namens de commissie cultuur ingediend. Ook aanvaarden wij amendement 14. De Commissie kan daarentegen amendement 6, waarin sprake is van de financiën, niet overnemen. De Commissie kan hier geen raming van maken. De bedragen voor TEMPUS worden jaarlijks vastgesteld in het kader van de verdeling van de PHARE- en TACIS-kredieten over de rechthebbende landen. In haar toelichting heeft de Commissie enkel bij wijze van indicatie de bedragen genoemd die in de voorafgaande jaren voor TEMPUS zijn uitgegeven. Wij kunnen echter niet vooruitlopen op de bedragen die vanaf 2000 voor TEMPUS beschikbaar zullen zijn. Vanaf 2000 zullen nieuwe regels van toepassing zijn op de begunstigde landen en voor deze regels bestaat nog geen financiële planning. Evenmin kan de Commissie instemmen met amendement 16 waarin sprake is van het karakter en de rol van het comité dat de Commissie zal bijstaan bij de toepassing van dit programma. Wij wachten namelijk nog op de nieuwe besluiten voor de comitologie. Daarom dringt de Commissie aan op de tekst van haar eigen voorstel. Deze tekst is gebaseerd op het op 24 juni 1998 goedgekeurde voorstel voor de comitologie. Ook moeten wij amendement 13 verwerpen waarin sprake is van flexibiliteit in het projectbeheer. Hetzelfde geldt voor amendement 15. Daarin worden enkele voorwaarden toegevoegd die indirect zullen leiden tot een beperking van de gevraagde flexibiliteit en de informatieuitwisseling over de initiatieven. De Commissie begrijpt wel waarom deze amendementen zijn ingediend, de redenen daarvoor liggen voor de hand, maar ons inziens bakent het oorspronkelijk voorstel de tekst beter en duidelijker af. Tot slot worden in amendement 18 nieuwe activiteiten en structurele maatregelen voorgesteld. Volgens de Commissie is het beter deze niet toe te voegen. De definitie van maatregelen met een structureel en/of aanvullend doel, zoals in de tekst staat, valt onder de bevoegdheid van het TEMPUS-comité dat zal worden samengesteld zodra het besluit is genomen. Deze maatregelen houden nauw verband met de prioriteiten die elk jaar met de betrokken autoriteiten in de betrokken landen worden afgesproken.
<P>
De Commissie zal binnenkort een gewijzigd voorstel voor TEMPUS III aan de Raad voorleggen. Daarin zullen niet alleen de 10 door mij aanvaarde amendementen van het Parlement zijn opgenomen, maar zal ook serieus rekening zijn gehouden met de andere wensen van het Parlement, in de mate waarin het ons natuurlijk geoorloofd is een eigen voorstel aan de Raad voor te leggen.

<SPEAKER ID=46 NAME="De Voorzitter">
Hartelijk dank, commissaris Papoutsis.
<P>
Het debat is gesloten.
<P>
Wij gaan nu over tot de stemming.
<P>
(Het Parlement neemt de wetgevingsresolutie aan)

<SPEAKER ID=47 NAME="Hulthén">
Ik wil de rapporteur bedanken voor zijn uitstekende werk aan dit belangrijke verslag. Het TEMPUS-programma voor een trans-Europees mobiliteitsprogramma voor universiteitsstudies vormt een belangrijke bijdrage aan zowel het hoger onderwijs als de democratische structuren in de niet-geassocieerde landen van Midden- en Oost-Europa en in de landen van de voormalige Sovjet-Unie.
<P>
Wat betreft die landen die onder het TEMPUS-programma ressorteren waar de democratie en burgerrechten en -vrijheden door de heersende regimes terzijde zijn geschoven, wil ik speciaal wijzen op het belang van de doelstelling van het programma om de onafhankelijkheid van het hoger onderwijs te versterken, het bestuur te verbeteren, en de beslissende rol van het hoger onderwijs voor het economische, sociale en politieke hervormingsproces te laten zien.

<CHAPTER ID=4>
Deelname Hongarije aan het audiovisuele beleid
<SPEAKER ID=48 NAME="De Voorzitter">
Aan de orde is het debat over verslag (A4-0467/98) van mevrouw Leperre-Verrier, namens de Commissie cultuur, jeugd, onderwijs en media, over het voorstel voor een besluit van de Raad betreffende het standpunt van de Gemeenschap in de Associatieraad inzake de deelneming van Hongarije aan een communautair programma in het kader van het audiovisuele beleid van de Gemeenschap (COM(97)0562 - C4-0637/97-97/0311(CNS)).

<SPEAKER ID=49 NAME="Leperre-Verrier">
Mevrouw de Voorzitter, het gaat dus om de deelname van Hongarije aan het communautaire programma MEDIA II in het kader van de associatieovereenkomst. Het onderhavige besluit, dat volgt op de openstelling voor verscheidene Midden- en Oost-Europese landen van onze programma's op het gebied van opleiding, jongerenbeleid en cultuur, heeft betrekking op een andere sector die in de fase voorafgaand aan de toetreding van primordiaal belang is: de audiovisuele sector. Het bijzondere belang van deze sector in volle overgang is gelegen in het feit dat zich op dit gebied bijzonder belangrijke technologische ontwikkelingen voltrekken en de audiovisuele sector nog steeds een zeer krachtig expressiemiddel is, onder andere ook in termen van identiteit en burgerschap. Dat is althans het doel dat met de instelling van een Europese audiovisuele ruimte wordt beoogd.
<P>
Daarbij zij overigens opgemerkt dat het MEDIA II-programma slechts een van de onderdelen van het Europees audiovisueel beleid betreft en dat de wezenlijke bestanddelen van dit beleid besloten liggen in de "televisie zonder grenzen" -richtlijn. Maar het gaat hier om twee aspecten die verscheidene doelstellingen gemeen hebben. Het ligt dan ook voor de hand dat de deelname van de kandidaat-lidstaten aan het MEDIA II-programma afhankelijk is gesteld van de vooruitgang die zij boeken op het stuk van harmonisatie en aanpassing van hun wetgevingen aan de Europese richtlijnen.
<P>
Men kan zich dan ook afvragen of voor de uitvoering van dit besluit, waarvan de politieke betekenis niet mag worden onderschat, voldoende rekening is gehouden met wat er op het spel staat en of het gestelde doel wel kan worden bereikt. Laat ik nogmaals wijzen op welke principes de associatie gebaseerd is. Hongarije neemt deel aan alle maatregelen in het kader van het MEDIA II-programma, overeenkomstig de voorwaarden die in dit programma zijn vastgelegd en die van toepassing zijn in alle lidstaten. Hongarije moet echter op nationaal vlak zorgen voor de passende structuren.
<P>
Te dien einde zal Hongarije in samenwerking met de Commissie een media-desk moeten opzetten. Ter financiering van zijn deelname aan het programma levert Hongarije ieder jaar een bijdrage. Voor de periode 1998-2000 is deze bijdrage vastgesteld op circa 650.000 ecu, maar Hongarije kan, zoals in het aanvullend protocol is bepaald, 50 % van het programmabudget financieren uit kredieten van het PHARE-programma.
<P>
Men mag echter niet uit het oog verliezen dat de aanpassing van de Hongaarse wetgeving aan de Europese audiovisuele regelingen en met name aan de befaamde "televisie zonder grenzen" -richtlijn niet bepaald vlekkeloos verloopt en bijgevolg zal moeten gebeuren in nauwe samenwerking tussen de Europese Unie en Hongarije. De ontwikkeling van het Hongaarse omroepbestel is nog niet uitgekristalliseerd en vertoont enigszins paradoxale trekken. De opheffing van het staatsmonopolie op de media leek na de politieke omwenteling van 1989 tot een van de voornaamste doelstellingen van de hervormingen uit te groeien. Maar pas zeven jaar later, met de uitvaardiging van de mediawet in 1996, lijkt dit doel te worden bereikt. Het ging namelijk niet alleen om de opheffing van het monopolie als beginsel: er moest tevens een einde worden gemaakt aan het monopolie op informatie, productie en verspreiding en de gehele audiovisuele sector moest worden gereorganiseerd.
<P>
Deze nieuwe regeling, waarmee Hongarije zich onderscheidt als een van de meest geavanceerde Oost-Europese landen op het gebied van vrije informatieverstrekking, is tot dusverre vooral ten goede gekomen aan de overheidsdienst, want de niet onder de openbare dienst ressorterende satelliet- en kabeltelevisie zijn niet aan enigerlei reglementering onderworpen. Door deze vrijheid en de excessen die er soms mee gepaard gaan, dreigt Hongarije evenwel van zijn nationale identiteit te vervreemden en bestaat het risico dat alleen niet-Europese producties van deze vrijheid profiteren. Weliswaar worden er in het kader van de bestaande wetgeving voorzichtige pogingen ondernomen om de plaatselijke filmindustrie te stimuleren en een nieuwe, meer expliciete wet over de filmindustrie is in voorbereiding. De wet van 1996 moet hoe dan ook worden gewijzigd om te voldoen aan de Europese normen.
<P>
Dit zijn de achtergronden van de problemen die er in eerste instantie toe geleid hebben dat de stemming over dit ontwerpbesluit van de Associatieraad in de Commissie cultuur, jeugd, onderwijs en media is opgeschort. Een van deze problemen was dat, alhoewel Hongarije reeds volop betrokken was in het pretoetredingsproces en te kennen had gegeven als volwaardig partner te willen deelnemen aan het MEDIA II-programma, Hongarije afgelopen herfst toestemming heeft gegeven voor de vestiging op zijn grondgebied van de radio-omroep HBO, een filiaal van de Amerikaanse onderneming Time Warner die per satelliet programma's uitzendt naar Polen. Hierbij werd voorbijgegaan aan alle Europese voorschriften en ontstond er oneerlijke concurrentie met de Europese bedrijven, die zich wel aan de regels hebben gehouden.
<P>
Ik zal hier niet opnieuw ingaan op de verschillende fases in de daaropvolgende onderhandelingen. Ik ben oktober laatstleden zelf naar Hongarije afgereisd, op uitnodiging van de staatssecretaris van Cultuur. Tijdens de paar dagen die ik heb doorgebracht in Boedapest, waar ik ontmoetingen had met Hongaarse topambtenaren, ben ik ervan overtuigd geraakt dat de Hongaarse autoriteiten te goeder trouw waren, dat zij wisten dat ze hun wetgeving moesten aanpassen. Maar misschien waren ze zich niet helemaal bewust van de dringende noodzaak, noch van het feit dat het ook in hun eigen belang is om orde op zaken te stellen in de HBO-affaire, en niet alleen om de Europese Unie een plezier te doen en hun toetreding veilig te stellen.
<P>
Ik vrees echter dat er nog enkele misverstanden zijn. Dit daargelaten, heb ik met tevredenheid kennis genomen van de uitvaardiging van het Verdrag van de Raad van Europa over de grensoverschrijdende televisie, op grond waarvan hun controle-instantie, de ORTT, een onderzoek kan instellen en de nodige stappen kan doen. Maar op het stuk van de aanpassing van hun wetgeving zijn de perspectieven op vooruitgang eerder vaag en tegenstrijdig, en een zekere striktheid zou welkom zijn.
<P>
In het licht van deze feiten plaats ik enkele kanttekeningen bij de methode die erin bestaat om vanaf het begin de kandidaat-landen te laten deelnemen aan het MEDIA-programma. We hebben dit tevoren al meegemaakt. Voor bepaalde Midden- en Oost-Europese landen was het TEMPUS-programma in zekere zin een voorbereiding op deelname aan het SOCRATES-programma. Ook in de audiovisuele sector zou men een soort tussenfase kunnen inbouwen om deze landen te helpen de nodige vorderingen te maken op dit terrein. En nogmaals, ik betreur dat maatregelen op het vlak van cultuurbeleid niet meer gefinancierd kunnen worden uit het PHARE-programma.
<P>
Tot besluit zou ik erop willen wijzen dat Hongarije weliswaar enorme vorderingen heeft gemaakt op het gebied van de audiovisuele sector en een grote culturele traditie heeft, vooral wat de filmkunst betreft, maar het moet nadrukkelijker de wil tonen om onze gemeenschappelijke culturele waarden te onderschrijven en de middelen beschikbaar stellen die nodig zijn om zijn beloften na te komen op het stuk van de aanpassing van zijn wetgeving. Hongarije zou met name het tijdschema moeten respecteren dat het voor zichzelf heeft vastgesteld en waar het zich jammer genoeg niet altijd aan houdt. Dit is de reden waarom ik, niettegenstaande mijn positief advies over de deelname van Hongarije aan het MEDIA II-programma, amendementen heb ingediend. Ik verwijs met name naar de amendementen 1 en 3 waarin relatieve voorwaarden gesteld worden aan de associatie.
<P>
Ik hoop dat de Raad en de Commissie mij hierin zullen volgen en ik zou u trouwens willen verzoeken, mijnheer de commissaris, het standpunt van de Commissie hieromtrent te geven. Wij moeten een krachtig politiek signaal geven. Laten we niet vergeten dat Hongarije hierdoor het eerste land wordt dat deelneemt aan het MEDIA-programma. Laten we ook niet vergeten dat andere kandidaat-landen eveneens betrokken zijn in het delicate proces van de aanpassing van hun desbetreffende wetgevingen. Ze kijken naar ons, ze kijken naar wat er gebeurt in Hongarije en Polen. Laten we ervoor zorgen dat ze niet de Trojaanse paarden worden van de Amerikaanse audiovisuele belangen in Europa.

<SPEAKER ID=50 LANGUAGE="EN" NAME="Evans">
Mijnheer de Voorzitter, om te beginnen wil ik de rapporteur bedanken voor haar werk en het uitstekende verslag dat zij ons vanmorgen heeft voorgelegd. Dit borduurt in zekere zin voort op hetgeen in het zojuist besproken TEMPUS-verslag aan de orde werd gesteld. Hongarije en andere landen moeten in staat worden gesteld zich zo snel mogelijk aan te passen. Daarom is deelneming van Hongarije aan een communautair mediaprogramma zo belangrijk. Wij weten immers allen dat vrije media van cruciaal belang zijn voor de democratie.
<P>
Van alle opkomende landen in Oost-Europa is Hongarije qua administratieve en technische infrastructuur het verst gevorderd en het beste voorbereid op deelneming aan het MEDIA II-programma. Ik ben kortgeleden in Boedapest geweest en heb kunnen vaststellen dat in vergelijking met andere Oost-Europese landen Hongarije het werkelijk goed doet. Hongarije is ook in staat een eigen financiële bijdrage te leveren en daar zijn wij natuurlijk blij mee. Ook heeft dit land de nodige structuren om informatievrijheid te garanderen. Dat is altijd een zeer belangrijk punt voor ons.
<P>
In het verslag staat dat door een dergelijk vrijheid de Hongaren misschien van hun eigen identiteit vervreemd zullen raken. Dit is een serieuze zaak en wij moeten dit goed onderzoeken. In Hongarije en ook in enkele andere landen hoort men, helaas zou ik zeggen, veel te veel Westerse liedjes. De films die er worden getoond zijn meestal van Amerikaanse makelij of afkomstig uit andere landen. Het wegvagen van een cultuur, een taal of een identiteit, of die nu van een kandidaat-land of een lidstaat is, is niet in het belang van de Europese opbouw, als wij tenminste een sterk en eengemaakt Europa willen. Daarom steun ik van harte amendement 7 van de rapporteur waarin staat dat het Hongaars als taal kan worden gebruikt in de communicatie. Ikzelf had er de voorkeur aan gegeven nog verder te gaan. Ik vind dat als je nieuwe landen opneemt in de Europese Unie, via het MEDIA II-programma of via een ander programma, je mijns inziens niet kunt zeggen: "je bent welkom als je maar een van onze talen gebruikt" . Ik weet dat het Hongaars problemen zou opleveren. Elke nieuwe taal levert problemen op, maar wij krijgen nooit een succesvol Europa als de taal of de culturele identiteit van een land wordt weggevaagd. Ik weet dat dit een uitdaging is maar wij ontkomen hier niet aan.
<P>
Natuurlijk is deelneming van Hongarije aan het MEDIA II-programma belangrijk. Wij mogen echter niet vergeten dat Hongarije ook een aanzienlijke bijdrage kan leveren aan de toepassing van onze "televisie zonder grenzen" -richtlijn.
<P>
Wij moeten onderzoeken waarom de audiovisuele sector zo belangrijk is en de rapporteur heeft dit vraagstuk voor het voetlicht gebracht. Iedereen weet dat de audiovisuele industrie een essentiële rol speelt in de huidige samenleving. Dit is economisch en voor de werkgelegenheid een zeer belangrijke bedrijfstak. Het gaat hier immers om communicatie. Onze commissie heeft zowel in dit verslag als ook in andere verslagen herhaaldelijk duidelijk gemaakt dat de audiovisuele industrie een grote rol speelt in het culturele leven en de culturele ontwikkeling. Ook kan deze bijdragen aan de vrijwaring van de nationale identiteit. Als deze industrie goed wordt gebruikt, kan nieuwe ruimte ontstaan voor minderheidstalen en -culturen en voor mensen van etnische minderheden. Wij moeten werkelijk alles in het werk stellen om nieuwe landen bij de activiteiten van de Europese Unie te betrekken. Dat kan bijvoorbeeld via het MEDIA II-programma. Wij moeten er namelijk voor zorgen dat deze landen niet alleen hun minderheidsculturen, -talen en -religies respecteren, maar ook alles in het werk stellen om deze te bevorderen. Alleen indien Europa wordt gegrondvest op cultuurverscheidenheid, alleen indien de verschillende culturen daarin tot hun recht kunnen komen en eerbied bestaat voor andermans cultuur en taal, zal Europa in de toekomst sterk en welvarend kunnen zijn. Dit gezegd zijnde, geef ik mijn volledige steun aan dit verslag en wens nogmaals de rapporteur geluk met haar werk.

<SPEAKER ID=51 LANGUAGE="EN" NAME="Perry">
Mijnheer de Voorzitter, mijn belangstelling voor dit onderwerp spruit niet alleen voort uit mijn hoedanigheid van lid van de Commissie cultuur, jeugd, onderwijs en media. Ik ben ook lid van de Gemengde Parlementaire Commissie met Hongarije. Mijns inziens kunnen de gemengde parlementaire commissies een belangrijke rol spelen bij programma's zoals MEDIA II en andere communautaire programma's waar pretoetredingslanden bij zijn betrokken.
<P>
Wij weten allen dat Hongarije sedert 1989 streeft naar lidmaatschap van de Europese Unie. De Hongaarse regeringen, de Hongaarse politici en de Hongaren zelf wijzen er echter met klem op dat Hongarije altijd tot Europa heeft behoord en nu enkel om toetreding tot de Europese Unie vraagt. Dit land heeft de laatste tien jaar een gedaantewisseling ondergaan. Met de hervormingen van het politieke bestel en de sociaal-economische structuur heeft Hongarije de politieke en economische basis gelegd voor toetreding. Daarom mag de Europese Unie niets nalaten om Hongarije's toetreding tot de Unie een hart onder de riem te steken. Deelneming aan programma's zoals MEDIA, voordat de daadwerkelijke toetreding plaatsvindt, is dan ook een belangrijke stap in de goede richting.
<P>
Wij zitten nu echter in een cruciale fase van de voorbereiding op de toetreding. Nu moeten wij de deur open zetten voor deelneming van de kandidaat-landen aan communautaire programma's. Ik sta dan ook volledig achter de opneming van Hongarije in het MEDIA II-programma. Ik ben hier voor en schaar mij achter de dankbetuigingen aan het adres van de rapporteur voor haar verslag. De audiovisuele sector speelt een uiterst belangrijke rol bij de ontwikkeling van de burgermaatschappij in met name de nieuwe democratieën in Midden- en Oost-Europa. Wij beseffen echter terdege dat audiovisuele planning geen gemakkelijke zaak is. Dat is al niet gemakkelijk in de Europese Unie, laat staan in de kandidaat-landen voor toetreding.
<P>
De hoofdmoot van het Europees audiovisueel beleid wordt gevormd door de "televisie zonder grenzen" -richtlijn. Ik ben het ermee eens dat men de landen helpt bij het handhaven van hun cultuur. Zij moeten daartoe worden aangemoedigd. Dit kan mijn inziens echter niet gebeuren met quota of controles, maar alleen door het aanmoedigen van lokale programma's. Ik hoop dat MEDIA II daaraan kan meehelpen.
<P>
Dan schaar ik mij tot slot nog achter de oproep van mijn collega's tot meer inspanningen van zowel de Unie als de kandidaat-landen voor de volledige overneming van het audiovisuele acquis door de kandidaten. Zodra dat is gebeurd kan men Hongarije's lidmaatschap van de Unie tegemoet zien. Dan zal Hongarije ook een goede audiovisuele sector hebben.

<SPEAKER ID=52 NAME="De Voorzitter">
Dank u, mijnheer Perry.
<P>
Waarde collega's, nog even geduld, want de Fractie De Groenen in het Europees Parlement ontbreekt nog. Om een administratieve reden hadden we de groene fractie niet in aanmerking genomen. Daarom zou ik, alvorens het woord te geven aan de heer von Habsburg, het woord willen geven aan de heer Kerr voor de duur van twee minuten.

<SPEAKER ID=53 LANGUAGE="EN" NAME="Kerr">
Mijnheer de Voorzitter, New Labour probeert mij blijkbaar uit de geschiedenisboeken te schrappen in het cultuurdebat.
<P>
Allereerst wil ik mevrouw Leperre-Verrier van harte gelukwensen met haar uitstekende verslag. Ik heb haar tijdens de coördinatorenvergadering voor het schrijven van dit verslag voorgedragen, want ik wist dat zij daarvoor geknipt was.
<P>
Ik heb met name nota genomen van haar zorgen omtrent de controle. Wij moeten inderdaad alle door haar genoemde kwesties goed in de gaten houden. Zij heeft verder nog gesproken over een pretoetredingsprogramma. Dat zou een goede zaak zijn. Een andere belangrijke kwestie is die van de financiële middelen. Ik heb zojuist vernomen dat de Nederlanders slechts 90 miljoen ecu willen uittrekken voor het kaderprogramma voor cultuur. Dat is een enorme belediging voor het Europees Parlement. Wij hebben 250 miljoen gevraagd voor dit uiterst belangrijke programma. De Commissie had al ingestemd met 167 miljoen en het bedrag van de Nederlanders is dan ook een aanfluiting. Daaruit blijkt al hoe belangrijk het is dat wij hameren op de financiële middelen als wij willen dat het programma aan de behoeften voldoet. Het MEDIA II-programma heeft meer geld ter beschikking dan dit kaderprogramma. Dit is dus een uiterst belangrijk onderwerp.
<P>
Zeer belangrijk is ook de kracht van de media in Hongarije. Toen ik nog jong was werd in Groot-Brittannië alom door filmmaatschappijen erkend dat de Hongaarse film een uiterst belangrijke plaats innam in de Europese filmindustrie. Zoals mevrouw Leperre-Verrier reeds zei werd de Hongaarse film gesubsidieerd door de oude staatsmachinerie die nu natuurlijk is opgedoekt. Datzelfde geldt ook voor vele andere aspecten van de oude Hongaarse staatsmachinerie. Wij moeten proberen de Hongaarse film uit het slop te halen en nieuw leven in te blazen. Dan zouden wij de Europese filmindustrie in de EU een goede dienst bewijzen.
<P>
Ik geef steun aan het verslag en wil, evenals de heer Evans, mijn spreekbeurt beëindigen met een Kerstwens: prettige feestdagen!

<SPEAKER ID=54 LANGUAGE="DE" NAME="von Habsburg">
Mijnheer de Voorzitter, dames en heren, allereerst wil ook ik mevrouw Leperre-Verrier van harte bedanken voor haar verslag. Dit is een uitstekend verslag en van uitstekende verslagen hebben wij er niet veel. U kunt daar trots op zijn, mevrouw! Ik wilde echter kort ingaan op een aantal punten van dit verslag die volgens mij van doorslaggevend belang zijn.
<P>
De ontwikkelingen op dit gebied in Hongarije verlopen aardig goed, zeker sedert in 1996 de nieuwe wetgeving over de media op het spoor werd gezet. Dat ging aanvankelijk gepaard met grote moeilijkheden, want zoals u weet zijn de media van enorme politieke betekenis en de partijen vechten erom. Gelukkig maar, zou ik zeggen, want nu hebben wij in Hongarije partijen en geen bevelen meer van bovenaf. Die strijd heeft de wetgeving weliswaar vertraagd, maar uiteindelijk is toch alles op zijn pootjes terechtgekomen.
<P>
Ik wilde slechts vermelden dat de vooruitgang een uiterst liberaal karakter had. Wij kunnen derhalve van echte vooruitgang in Hongarije spreken. Ik wil meteen de rapporteur bedanken voor een speciaal punt uit haar verslag. Zij heeft naar aanleiding van de ontwikkelingen in Hongarije erop gewezen hoe gevaarlijk het kan zijn, wanneer bepaalde niet zo grote nationale culturen met uitsterven worden bedreigd. Zoals de spreker voor mij zojuist terecht zei, was de film- en mediacultuur in Hongarije reeds goed ontwikkeld. Ik heb nog herinneringen uit een vroegere tijd dan hij. Hij was toen waarschijnlijk nog een klein kind toen ik in Hollywood tijdens de Tweede Wereldoorlog deelnam aan bijeenkomsten van Hongaren waar min of meer alle grote filmmaatschappijen waren vertegenwoordigd. Wij spraken echter geen Engels, maar Hongaars omdat hun Engels meestal dusdanig was dat ik liever Hongaars sprak om hen te kunnen verstaan.
<P>
In Hongarije zit nog veel talent dat men kan gebruiken voor de algemene ontwikkeling van de Europese cultuur. Daarom wil ik de rapporteur bedanken voor de vriendelijke en diplomatieke woorden die zij aan de internationale concurrentie heeft gewijd. De brutaliteit van de internationale concurrentie is grenzeloos. Hier wordt inderdaad met miljoenen dollar gevochten om de controle op heel de mediasector. Er zijn landen waar deze krachten al enige voltreffers hebben behaald. Ik hoef alleen maar het voorbeeld van de Tsjechische republiek te noemen, waar mensen aan de overkant van de oceaan praktisch de teugels van de media in handen hebben, alhoewel het particulieren zijn.
<P>
In Hongarije is dat gelukkig niet het geval. Zelfs de grootste particuliere televisiemaatschappij is voor het grootste deel in handen van Hongaren en ook Europeanen. Dat is gezond als wij de Europese cultuur willen bewaren. Daarom moeten wij ook hiervoor inspanningen ondernemen, want in andere landen is het gevaar groot. Als ik bijvoorbeeld naar de huidige ontwikkelingen in Kroatië kijk, zie ik dat men daar met alle macht probeert de controle over de pers, de televisie en ook de andere media geheel in Amerikaanse handen te spelen. Ik wil de regering van de Verenigde Staten niets verwijten, want het gaat hierbij om particuliere ondernemingen. Als zij het monopolie krijgen zullen zij dit uitbuiten in hun eigen voordeel. Wij moeten beseffen dat hier gevaren loeren. Dat is mijns inziens een van de grote vraagstukken. Wij willen absoluut geen quota, zoals hier terecht werd gezegd, maar wij willen wel onze mensen zo sterk maken dat zij hun talenten kunnen ontwikkelen en concurrentiekrachtig worden.
<P>
Dan wil ik nog een slotopmerking maken. Wij hebben verschillende amendementen op dit verslag. Dat zijn door de bank genomen goede amendementen, maar ik heb wel uitdrukkelijk bezwaren tegen de amendementen 1 en 6. Beide zijn onrealistisch, vooral amendement 6 en in mindere mate amendement 1. Men kan niet van de mensen verwachten dat zij om de zes maanden een volledig verslag opstellen. Wie een beetje te maken heeft gehad met televisie en massamedia weet dat zoiets gewoon niet kan. Daarom moet men wat dat betreft zich houden aan de oorspronkelijke tekst van de rapporteur. Deze tekst is goed want daarmee komen wij weer met beide benen op de grond te staan.

<SPEAKER ID=55 NAME="Papoutsis">
Mijnheer de Voorzitter, geachte afgevaardigden, allereerst wil ik de rapporteur, mevrouw Leperre-Verrier van harte bedanken voor haar verslag.
<P>
De Europese Commissie heeft in 1997 een voorstel gedaan tot deelname van Hongarije aan het MEDIA II-programma, toen zij had vastgesteld dat de Hongaarse kaderwetgeving voor radio- en televisieuitzendingen in grote mate aansloot bij de "televisie zonder grenzen" -richtlijn. Achteraf rezen echter twijfels toen tijdens de screeningprocedure voor het onderzoek naar het communautaire acquis inlichtingen ter beschikking kwamen over met name de grensoverschrijdende radio- en televisie-uitzendingen per satelliet, waaruit bleek dat Hongarije misschien niet in staat zou zijn de bevordering van Europese producties te garanderen.
<P>
Hongarije heeft zich er toen toe verbonden deze problemen op middellange termijn, dat wil zeggen voor het jaar 2000, op te lossen en daarom besloot de Europese Commissie haar voorstel tot deelname van Hongarije aan het MEDIA II-programma niet in te trekken. Op 20 oktober jongstleden werd de eerste belangrijke stap gezet met de ratificatie door Hongarije van het Europese Verdrag betreffende grensoverschrijdende televisie.
<P>
Deelname aan het MEDIA II-programma zal voor Hongarije een belangrijke stimulans zijn om zijn wetgeving nog meer in overeenstemming te brengen met het Gemeenschapsrecht in de audiovisuele sector. Hongarije zal met dit communautair programma de gelegenheid krijgen de procedures te leren kennen en zich in nog grotere mate vertrouwd te maken met het communautair acquis op audiovisueel gebied en de basisfilosofie van de Europese audiovisuele sector. Ook zal Hongarije de kans krijgen nauwere banden aan te knopen met de Europese audiovisuele industrie, hetgeen zeer nuttig zal zijn voor de nabije toekomst.
<P>
De Europese Commissie zal de ontwikkelingen in het kader van de pretoetredingsstrategie op de voet blijven volgen en het Parlement constant op de hoogte houden via met name de Gemengde Parlementaire Commissie die twee keer per jaar bijeenkomt en een uitstekend forum is om van gedachten te wisselen over de vooruitgang in Hongarije. Daarom is het niet nodig een extra toezichtsinstantie te creëren. Wij hebben al een dergelijke instantie in het kader van het Europese Verdrag en deze kan de situatie daadwerkelijk van dichtbij gadeslaan en de instellingen van de Europese Unie alle inlichtingen over de vorderingen op dit gebied verschaffen.
<P>
De heer Evans wil ik verzekeren dat ook volgens de Europese Commissie het noodzakelijk is de taal en de culturele tradities van elk Europees volk te respecteren en te bewaren. Via het MEDIA II-programma levert de Gemeenschap een financiële bijdrage aan de werking in Hongarije van een media desk. Dit is een speciaal bureau voor de bevordering van vertalingen in het Hongaars. Mijns inziens kunnen wij op die manier alle mogelijke problemen opvangen.
<P>
Dan wil ik nu enkele opmerkingen maken over de amendementen. Afgezien van enkele redactionele wijzigingen in amendement 1, moet de verwijzing naar het Europese Verdrag als volgt luiden: "....verplichtingen die zijn neergelegd in artikel 9 van de Overeenkomst van 31 december 1993 tussen de Europese Gemeenschap en haar lidstaten enerzijds en de Republiek Hongarije anderzijds, waarvoor nadere vooruitgang wordt vereist..." .
<P>
De Commissie kan de meeste amendementen overnemen, met uitzondering van de amendementen 5 en 6. In amendement 5 is sprake van de plicht voor de Commissie om het Europees Parlement op de hoogte te houden van de resultaten van de gewone vergaderingen van het programmacomité. Dit amendement is onaanvaardbaar omdat het niets heeft uit te staan met de deelname van Hongarije aan het programma. Evenmin kunnen wij instemmen met amendement 6. Hierin is sprake van de verplichting voor Hongarije om deel te nemen aan het toezicht, overeenkomstig artikel 4 van de "televisie zonder grenzen" -richtlijn. Dat zou speciale verplichtingen met zich meebrengen voor Hongarije die echter niet voor andere landen gelden. Ook Cyprus neemt bijvoorbeeld deel aan het MEDIA-programma en heeft dergelijke verplichtingen niet. Tevens is in het amendement sprake van een soort institutioneel toezicht, van een ononderbroken toezicht op de werkzaamheden van het Contactcomité dat uit hoofde van de richtlijn is ingesteld. Dat is onaanvaardbaar omdat dit in strijd is met zowel de richtlijn als het interne reglement van het Contactcomité. Daarin is de mogelijkheid opgenomen om vertegenwoordigers uit de Midden- en Oost-Europese landen uit te nodigen tot deelneming aan bepaalde werkzaamheden.
<P>
Ik ben er hoe dan ook van overtuigd dat aanvaarding door de Commissie van alle andere amendementen een bewijs is van de kwaliteit van het verslag van mevrouw Leperre-Verrier. Daarom wil ik haar nogmaals van harte hiermee gelukwensen.

<SPEAKER ID=56 NAME="De Voorzitter">
Dank u, mijnheer de commissaris.
<P>
Het debat is gesloten.
<P>
Wij gaan nu over tot de stemming.
<P>
Vóór de stemming over de ontwerpwetgevingsresolutie
<SPEAKER ID=57 NAME="De Voorzitter">
De heer Robles Piquer heeft het woord voor een voorstel van orde.

<SPEAKER ID=58 LANGUAGE="ES" NAME="Robles Piquer">
Mijnheer de Voorzitter, ik zou u een vraag willen stellen, want enkele collega's hebben mij gezegd dat de stemmingen van vrijdag onder dezelfde bepalingen vallen als die van andere dagen wat betreft de deelname aan hoofdelijke stemmingen met het oog op de ontvangst van presentiegelden. Ik zou graag willen weten of dit zo is. Zo ja, zou ik willen opmerken dat er vandaag maar één hoofdelijke stemming heeft plaatsgevonden. Sommigen van ons konden daar niet aan deelnemen omdat we andere verplichtingen hadden, en het lijkt me logisch dat er nog een hoofdelijke stemming plaatsvindt, zodat we op zijn minst de mogelijkheid hebben om onze aanwezigheid kenbaar te maken.

<SPEAKER ID=59 NAME="De Voorzitter">
Mijnheer Robles Piquer, voor de stemmingen van vrijdag gelden precies dezelfde bepalingen als voor andere dagen. Ten aanzien van de berekening van hoofdelijke stemmingen vormen maandag en vrijdag een uitzondering. Bijgevolg is het niet nodig nog een hoofdelijke stemming te houden.
<P>
Waarde collega's, we gaan nu over tot de stemming over de wetgevingsresolutie.
<P>
(Het Parlement neemt de wetgevingsresolutie aan)

<SPEAKER ID=60 NAME="De Voorzitter">
Mijn felicitaties aan mevrouw Leperre-Verrier.
<P>
De heer Hallam heeft het woord voor een voorstel van orde.

<SPEAKER ID=61 LANGUAGE="EN" NAME="Hallam">
Mijnheer de Voorzitter, ik wil de leden van het Parlement er alleen op attenderen dat zij zich in het vervolg op vrijdag beter moeten gedragen. Voor het eerst sedert lang zijn wij namelijk weer op de televisie.

<SPEAKER ID=62 NAME="De Voorzitter">
Mijnheer Hallam, ik weet niet wat u bedoelt, maar als Voorzitter kan ik u zeggen dat ik, van mijn kant, heel tevreden ben over deze vrijdag en over de vrijdagen in het algemeen. Bij mijn weten heeft er zich vandaag nog geen enkele handeling voorgedaan die in strijd is met de normale gang van zaken in het Parlement en, vooral, met de geest van vriendschap en vertrouwelijkheid die gelukkig zo kenmerkend is voor de vergaderingen van vrijdagmorgen, want het zijn bijzonder prettige dagen.

<CHAPTER ID=5>
Scorebord interne markt
<SPEAKER ID=63 NAME="De Voorzitter">
Aan de orde is het verslag (A4-0402/98) van de heer García-Margallo y Marfil, namens de Commissie economische en monetaire zaken en industriebeleid, over "Scorebord van de interne markt, tweede uitgave" (SEC(98)0889 - C4-0444/98).
<P>
De rapporteur, de heer García-Margallo y Marfil, heeft als eerste het woord.

<SPEAKER ID=64 NAME="García-Margallo y Marfil">
Mijnheer de Voorzitter, ik zal de standpunten toelichten van de Commissie economische en monetaire zaken en industriebeleid over "Scorebord van de interne markt, tweede uitgave" , het document van de Commissie dat betrekking heeft op de vooruitgang die geboekt is op het vlak van de verwezenlijking van de interne markt en - wat belangrijker is - de obstakels en uitdagingen waar we in de onmiddellijke toekomst werk van moeten maken.
<P>
Zoals u weet, waarde collega's, was het Witboek van 1985, het beroemde Witboek over de interne markt, bijna voltooid op oudejaarsavond 1992. Maar er moesten nog bepaalde maatregelen genomen worden en, vooral, er waren nieuwe behoeften ontstaan die nog niet gedekt konden worden.
<P>
Hoe reageerde de Commissie op deze gebreken en deze nieuwe taken? In 1993 richtte zij twee commissies op om het Parlement en de Europese Raad te informeren over de vorderingen die gemaakt waren, maar al spoedig besefte de Commissie dat deze informatie ontoereikend was en in 1996 ging zij nog een stap verder met de mededeling "Impact en doeltreffendheid van de interne markt" , die als basis en impuls fungeerde voor het in juni 1997 door de Europese Raad van Amsterdam goedgekeurde actieprogramma voor de interne markt. Dit bestrijkt een periode die cruciaal is voor de Europese eenmaking, namelijk de periode die eindigt op 31 december 1998, de datum van de invoering van de euro.
<P>
Wat was de inhoud van dit plan? Wat was de opzet ervan? Dit plan beoogde de verwezenlijking van een interne markt naar het model van een nationale markt, met de volgende ingrediënten: een monetaire unie, een geharmoniseerd belastingstelsel, geïntegreerde infrastructuren, het vrije verkeer van personen en, last but not least, instrumenten waarmee deze economische ruimte aantrekkelijk wordt gemaakt voor bedrijven - ik refereer aan het statuut van de Europese vennootschap.
<P>
Hoe tracht men deze ambitieuze doelstellingen te verwezenlijken? Hoe wordt dit plan geconcretiseerd? Door een duidelijke omlijning van de strategische doelstellingen, want - zoals een Spaans dichter zegt - wie niet weet waar hij naartoe wil, krijgt nooit de wind in de zeilen; de vaststelling van bepaalde concrete acties volgens een exact tijdschema en, ten derde en in de laatste plaats, de vaststelling van een procedure met het oog op de follow-up van de vorderingen die gemaakt zijn en de gebreken die zouden kunnen optreden. Dit is de achtergrond van de scoreborden die we behandelen, en vandaag behandelen we het derde, dat naar mijn mening van bijzonder belang is omdat over minder dan tien dagen het actieprogramma afloopt.
<P>
Wat staat er concreet in het document van de Commissie? Over het document van de Commissie en de vooruitgang die geboekt is, kunnen - naar mijn mening - vier belangrijke opmerkingen worden gemaakt.
<P>
Ten eerste, een groot aantal doelstellingen is verwezenlijkt, en ik zou twee dingen willen onderstrepen: de liberalisering van de gasvoorziening en de bescherming van technologische uitvindingen.
<P>
Ten tweede, de Commissie gelooft dat andere doelstellingen spoedig zullen worden gerealiseerd en benadrukt op dit punt de richtlijn betreffende de instrumenten voor collectieve beleggingen, van buitengewoon belang in de nieuwe kapitaalmarkt - en mijn excuses voor de uitweiding - die in werking zal treden op 1 januari en, ten tweede, de richtlijn betreffende auteursrechten in de informatiemaatschappij.
<P>
Een derde constatering is dat op andere terreinen minder vooruitgang is geboekt. De Commissie economische en monetaire zaken en industriebeleid - en ik hoop dat het Parlement hierin overeenstemt - geeft hierbij uitdrukking aan haar teleurstelling en ongenoegen over het feit dat er niet meer vooruitgang is geboekt, of op zijn minst het nodige is gedaan op het vlak van het vrije verkeer van personen en de belastingharmonisatie.
<P>
De vierde en laatste opmerking is dat het Parlement met bezorgdheid constateert dat bijna 15 % van de wetgeving over de interne markt niet is omgezet, niet is opgenomen in de nationale rechtsstelsels door de lidstaten.
<P>
Welke conclusies kunnen we hieruit trekken? Wat staat ons te doen - zoals Lenin zou zeggen? In de eerste plaats eist het Parlement een nieuw actieprogramma voor de periode tussen 1 januari 1999 en 31 december 2002, een periode die, zoals mijnheer de Voorzitter zal kunnen bevestigen, samenvalt met de invoering van de euro.
<P>
Ten tweede, dit actieprogramma zou moeten bestaan uit twee fases. In de eerste fase, in 1999, moeten de nog niet gerealiseerde doelstellingen, de uitgestelde taken worden verwezenlijkt, en in de tweede fase, in het jaar 2000, moet het vrije verkeer van personen tot stand worden gebracht.
<P>
Op het vlak van de middelen wordt voorgesteld dat, als er een rechtsgrondslag is, wordt gekozen voor een verordening en niet voor een richtlijn - om vertragingen bij de omzetting te vermijden - alsook voor een gekwalificeerde meerderheid en niet de unanimiteit.
<P>
Tot slot, mijnheer de Voorzitter, zou ik de gelovigen onder ons een zalige Kerstmis willen wensen en de niet-gelovigen een gelukkig nieuwjaar.

<SPEAKER ID=65 LANGUAGE="PT" NAME="Mendes Bota">
Mijnheer de Voorzitter, alleen heel beperkte sectoren en heel specifieke belangengroepen zullen momenteel de enorme voordelen die de openstelling van de grenzen voor de meeste Europese burgers en ondernemingen meebracht, in twijfel trekken. Productie en handel namen almaar toe, de prijzen daalden, de verscheidenheid van het aanbod nam ongelooflijk toe. Dit is de grootste interne markt ter wereld, met 370 miljoen consumenten, die alleen al 1, 1 à 1, 5 % bijdragen aan de groei van het BBP van de Unie. Hij is van fundamenteel belang voor de convergentie van de economieën en de vermindering van de verschillen in ontwikkeling tussen de lidstaten. 70 % van de handel van deze vijftien landen vindt plaats in de communautaire ruimte, die over twee weken over een gemeenschappelijke munt zal beschikken. De ondertekenaars van de Europese Akte mogen tevreden zijn wanneer ze de balans opmaken van de Europese eenmaking.
<P>
Het Parlement moet evenwel als alarmbel functioneren en uiting geven aan zijn ontevredenheid. Het moet waken voor vergetelheid en inertie en dat is wat onze collega García-Margallo hier doet. Het moet de vertraging aan de kaak stellen bij de toepassing van een aantal belangrijke maatregelen die al in het Witboek uit 1985 voorkwamen, en van andere maatregelen die sindsdien onontbeerlijk werden. Het moet de achterstand - zelfs de tegenwerking - van de lidstaten bij de omzetting van de communautaire wetgeving in nationaal recht aanklagen, waarbij de lidstaten de adviezen van de Commissie negeren en zelfs de uitspraken van het Hof van Justitie niet respecteren. Er moeten immers nog 220 wetgevingsteksten, of 15 % van alle wetgeving, omgezet worden. In dit verband kunnen boetes opgelegd worden aan weerspannige lidstaten. De meest doeltreffende straf lijkt ons echter de publicatie van de lijst van de betrokken lidstaten en hun achterstand, zodat de publieke opinie over hun geringe inzet voor Europa kan oordelen.
<P>
Het Parlement moet de laattijdige presentatie van de scoreborden, die de Commissie sinds juni 1997 om de zes maanden moet presenteren, aan de kaak stellen, die op haar beurt te wijten is aan de achterstand bij de verwezenlijking van het actieprogramma voor de interne markt: voor 39 van de 62 verbintenissen is de geplande termijn al verstreken. Er moet nog een lange weg afgelegd worden om de verstoringen van de markt weg te werken en de vier vrijheden op het gebied van verkeer toegankelijk te maken voor de volledige bevolking van het Europa van de Vijftien.
<P>
Ons inziens is momenteel een kwestie aan de orde die van fundamenteel belang is voor de onmiddellijke voortgang van de interne markt: het belastingbeleid. De jongste krachtlijnen van deze Raad inzake de derde weg zijn in dit verband niet echt geruststellend. Eerst was er sprake van fiscale harmonisatie, maar nu is er al sprake van een vage coördinatie van het belastingbeleid. Er worden zelfs stappen terug gezet, zoals op de Europese Raad van Wenen, waar het besluit over het geplande einde van de uitzondering voor de belastingvrije verkoop aan intracommunautaire reizigers, de zogenaamde duty free , is uitgesteld.
<P>
De idee om dit besluit uit 1991 uit te stellen is een echte aanslag op de interne markt. Het is een uiterst gevaarlijk precedent, het is een protectionistisch schandaal van een geprivilegieerde sector, die op een actieve, machtige en blijkbaar doeltreffende lobby kan rekenen. Het is mogelijk dat men niet verder wil gaan op het gebied van belastingen, maar een nieuw, geharmoniseerd belastingstelsel voor de BTW en meer samenhang inzake belastingen op kapitaal zijn zeker noodzakelijk.

<SPEAKER ID=66 LANGUAGE="SV" NAME="Lindqvist">
Mijnheer de Voorzitter, dit verslag gaat over de manier waarop EU-regels in de lidstaten worden uitgevoerd. Het is goed dat dit soort zaken wordt geëvalueerd. Uit het verslag blijkt ook dat slechts 23 van de 62 doelstellingen op dit gebied zijn gerealiseerd. Dat is natuurlijk geen goede zaak. Ik vraag mij af waarom regels niet worden uitgevoerd. Dat kan komen doordat besluiten geen draagvlak hebben of kunnen krijgen in de lidstaten, of doordat de besluitvorming zo snel gaat dat de meningsvorming in de lidstaten de ontwikkeling niet kan bijbenen. In zo'n geval is het niet zeker dat meerderheidsbesluiten de juiste oplossing zijn.
<P>
Volgens mij moet men meer aandacht schenken aan de oorzaken waardoor besluiten niet worden uitgevoerd. Ik ben er een beetje tegen om boetes op te leggen aan lidstaten die EU-regels niet implementeren. Men kan de vraagstelling omkeren. Er is een tegenovergestelde situatie, waarin de EU aan de lidstaten bij de lidmaatschapsonderhandelingen uitzonderingen heeft toegestaan. Zo is aan Zweden bij wijze van uitzondering toegestaan dat het gedurende vier jaar zijn verbod op antibiotica in dierenvoer mocht handhaven. De EU heeft toen aangegeven te streven naar regelgeving in de richting van de Zweedse regels, en er is ook een en ander gebeurd, maar wel in zeer geringe mate en zeer langzaam. Zouden aan de andere kant boetes een manier geweest zijn om dit probleem op te lossen? Vrijwel zeker niet - dat lijkt wel duidelijk.
<P>
De conclusie uit dit alles is dat de in dit uitstekende verslag genoemde gemeenschappelijke besluiten natuurlijk moeten worden uitgevoerd, omdat ze gemeenschappelijk genomen zijn. Er moet echter meer aandacht worden besteed aan de oorzaken waardoor ze niet zijn uitgevoerd. Samenwerking is in dat verband een betere oplossing om tot resultaten en onderling vertrouwen te komen dan boetes en dwang. Regels worden er altijd beter van als ze werkelijk een draagvlak hebben in de lidstaten. Dan kan men ze ook beter toepassen.

<SPEAKER ID=67 LANGUAGE="EN" NAME="Kerr">
Mijnheer de Voorzitter, ik spreek vanmorgen namens de heer Wolf en zal een beroep doen op mijn eindeloze kennis en flexibiliteit om een aantal opmerkingen over de interne markt te maken. Ik ben eigenlijk heel blij dat ik hierover mag spreken want dit onderwerp ligt mijn premier, de heer Blair, na aan het hart. Als hij even wil uitblazen van de bombardementen op Bagdad kan hij misschien een blik werpen op dit verslag en deze resolutie. Hij is weliswaar laaiend enthousiast over de interne markt maar in dit verslag staan toch ook heel wat dingen waar hij waarschijnlijk niet zo mee zal weglopen. Bijvoorbeeld de gemeenschappelijk munt. Het verslag zegt terecht dat deze zeer belangrijk is voor de voltooiing van de interne markt. Maar Groot-Brittannië mag daar natuurlijk van Rupert Murdoch nog niet aan meedoen.
<P>
De zaak van de belastingharmonisatie doet momenteel alle Britse media de haren te berge rijzen. Dat zou namelijk met zich meebrengen dat wij vroeg of laat toch een snippertje soevereiniteit voor de BTW-harmonisatie moeten afstaan. Het is duidelijk dat iets dergelijks voor een interne markt noodzakelijk is. Ik wil verder nog wijzen op het politieke belang van het vrije verkeer van werknemers en de bescherming van de werknemers op de interne markt. Dat komt in het verslag niet voldoende uit de verf. De markt heeft twee kanten en beide moeten worden beschermd.
<P>
Tot slot wens ik iedereen prettige Kerstdagen en een voorspoedig nieuwjaar.

<SPEAKER ID=68 NAME="Blokland">
Voorzitter, het scorebord van de interne markt is een nuttig instrument. Elk half jaar wordt inzichtelijk gemaakt hoever het staat met de implementatie van wetgeving betreffende de interne markt. Vooral de omzetting van Europese richtlijnen in nationale wetgeving vraagt daarbij de aandacht. Door middel van het scorebord is snel na te gaan welke lidstaten hun huiswerk verrichten en wie er achterblijvers zijn. Het staat buiten kijf dat de lidstaten gemaakte afspraken en aangegane verplichtingen moeten nakomen. De eigenaardigheid is dat het gaat om huiswerk dat de lidstaten zichzelf hebben gegeven want het is immers de Raad van Ministers die de Europese regelgeving al of niet in samenwerking met het Europees Parlement vaststelt. In de ontwerpresolutie wordt onvoldoende rekening gehouden met de eigen aard van het besluitvormingsproces op Unieniveau. Als alle lidstaten het met elkaar eens moeten worden, kan een besluit wel eens wat langer op zich laten wachten. Dat is een nadeel.
<P>
Echter, het opheffen van de eis van unanimiteit impliceert nog meer dwarsliggerij op lidstaatniveau en het uitlokken van nog meer inbreukprocedures. Het lijkt een handige zet om dan een toevlucht te nemen tot het instrument van de verordening. Maar wat blijft er dan over van het subsidiariteitsprincipe. De besluiten worden op deze wijze bepaald niet dichter bij de burger genomen. De paragrafen 9 en 10 wekken een ronduit verkeerde suggestie. Over het pleidooi om rond het jaar 2000 een gemeenschappelijk BTW-stelsel volgens het oorsprongsstelsel in te voeren, kan ik kort zijn. De kosten voor invoering en de administratieve lasten voor omzetting zijn zo hoog dat dit plan voorlopig in de ijskast moet blijven, tenzij de Commissie over een enorme geheime reserve beschikt. Als dat zo is, hoor ik dat wel van de commissaris.
<P>
Tenslotte is het verzoek irreëel dat de interne markt binnen drie jaar alle kenmerken van een nationale markt moet hebben. Het versterken van de handhaving van bestaande regelgeving verdient prioriteit. Een betere werking van de interne markt kan juist bereikt worden met gelijktijdige waardering van de culturele diversiteit. Overigens, Voorzitter, ik wens u en alle collega's goede Kerstdagen en een gelukkig 1999. Dat geldt ook voor Commissie en Raad, ondanks paragraaf 5 van de resolutie waarin gevraagd wordt om zoveel mogelijk doelstellingen nog vóór 31 december 1998 te verwezenlijken. Mijnheer de commissaris, neem gerust een paar dagen vrij.

<SPEAKER ID=69 LANGUAGE="DE" NAME="Lukas">
Mijnheer de Voorzitter, als over enkele dagen de Economische en Monetaire Unie in elf landen van start gaat, is een vlekkeloos functionerende interne markt niet alleen wenselijk, maar hoogst noodzakelijk. Na de invoering van de gemeenschappelijke munt moet het ongedisciplineerde gedrag van de lidstaten die hun verplichtingen voor de interne markt niet nakomen, nog sterker worden bestreden. Door volledige transparantie en vergelijkbaarheid zullen eventuele concurrentieverstoringen nog meer kwaad kunnen aanrichten. Er is weliswaar vooruitgang geboekt, maar de landen doen absoluut niet genoeg. Wie a zegt moet ook b zeggen. De regeringen die zichzelf enorme begrotingsrestricties hebben opgelegd om de convergentiecriteria te kunnen respecteren, dienen zich ook te onderwerpen aan een interventiemechanisme ter verwijdering van de handelsbelemmeringen en bereid zijn hun belasting zo te harmoniseren dat men niet hoeft te vrezen voor ongezonde verplaatsing van kapitaal en bedrijven. Staat u mij toe, mijnheer de Voorzitter, nu ik zojuist over ongedisciplineerdheid heb gesproken, bij wijze van uitzondering ongedisciplineerd te zijn en iets langer te spreken dan de minuut die mij werd toegekend om u allen een prettig Kerstfeest te wensen.

<SPEAKER ID=70 LANGUAGE="DE" NAME="Rübig">
Mijnheer de Voorzitter, waarde collega's, lange tijd hebben wij in het kader van de Europese integratie gewerkt aan de totstandkoming van een gemeenschappelijke economische ruimte zonder grenzen. Het concept voor de interne markt leek in velerlei opzicht op het masterplan dat de Europese Gemeenschappen voor de verwezenlijking van hun vredesconcept voor ogen stond. Vandaag gaan wij een stap verder. De interne markt is voor een groot deel af. Het grote doel dat ons nu voor ogen staat is de verwezenlijking van een Europese thuismarkt. De tweede uitgave van het scorebord van de interne markt is een goede gelegenheid om eens na te denken over de stand van zaken in de economische integratie van de Europese Unie.
<P>
Over minder dan twee weken beginnen wij met de derde fase van de monetaire unie. De integratie krijgt dan een nieuwe kwaliteit. Wij hebben een groot aantal plannen die voor de verwezenlijking van de Europese thuismarkt noodzakelijk waren, reeds uitgevoerd of opgestart. Allereerst werd de stroom- en aardgasmarkt voor de interne markt opengesteld. Ook werd de bescherming van biotechnologische uitvindingen geregeld. Wij herinneren ons waarschijnlijk allen nog de heftige discussies daarover in dit Parlement.
<P>
Gisteren hebben wij gestemd over de tweede lezing van het verslag over de invoering van een Europees garantierecht. Ook de richtlijn inzake betalingsachterstanden is in eerste lezing goedgekeurd en wordt momenteel in de Raad besproken. Ik verwacht eerlijk gezegd dat deze onderhandelingen spoedig tot een goed resultaat zullen leiden. Dit is met name voor het midden- en kleinbedrijf heel belangrijk. Voor hen zijn de late betalingen door overheidsdiensten een gigantisch probleem waardoor jaarlijks talrijke arbeidsplaatsen verloren gaan.
<P>
Ook andere voorstellen staan op stapel. Begin volgend jaar zullen wij hier spreken over de harmonisatie van het auteursrecht en over een aantal milieuonderwerpen, zoals de richtlijn inzake oude voertuigen. Wij wachten echter nog steeds op een akkoord over het statuut van de Europese vennootschap. Dat is een belangrijke grondslag voor het goed functioneren van grote Europese bedrijven.
<P>
In de toekomst zullen wij echter ook sterker moeten nadenken over het vraagstuk hoeveel juridische instrumenten wij willen invoeren en op welk niveau. Wij hebben reeds geruime tijd gevraagd om deregulering enerzijds en subsidiariteit anderzijds. Juist in deze dagen hebben wij een concreet plan, het SLIM-initiatief, daarvoor gekregen. Wij hebben deze week bij de stemming over statistieken voor de zoveelste keer herhaald dat het SLIM-initiatief absoluut van toepassing moet worden op statistisch gebied. Ook willen wij hiervoor graag een groenboek. Dan is tot slot ook voor mij het moment gekomen om het voorzitterschap en de medewerkers van harte te bedanken en hen alle veel succes te wensen voor het komend jaar. Prettige feestdagen!

<SPEAKER ID=71 LANGUAGE="FR" NAME="Berthu">
Mijnheer de Voorzitter, het verslag van het Parlement over het scorebord van de interne markt getuigt van een erg disciplinaire benadering van de Europese samenwerking. Enerzijds wordt in het verslag bepleit, ter vermijding van vertragingen bij de omzetting van richtlijnen in nationaal recht, dat gekozen wordt voor verordeningen die direct van kracht zijn, uniform en waarbij met meerderheid van stemmen een besluit wordt genomen, wat mij in tegenstelling lijkt te zijn met de pleidooien die regelmatig worden gehouden voor flexibiliteit en subsidiariteit. Anderzijds wordt de Commissie verzocht, voor de zoveelste keer, de mogelijkheid te bestuderen om boetes op te leggen aan lidstaten die niet voldaan hebben aan hun omzettingsverplichtingen.
<P>
Zo'n regelgeving, waarbij een administratieve instantie dergelijke straffen zou kunnen opleggen aan soevereine staten, zou naar onze mening volkomen onwettig en antidemocratisch zijn. Er is in het Verdrag trouwens geen enkele rechtsgrondslag die de Commissie het recht geeft dit te doen, en de Raad zou een dergelijke bevoegdheid ook niet aan de Commissie kunnen overdragen, want hij heeft deze bevoegdheid zelf niet. Alleen het Hof van Justitie heeft de bevoegdheid om bepaalde sancties op te leggen, en deze bevoegdheid is naar onze mening al buitensporig, want er kan geen beroep worden aangetekend tegen de straffen en ze kunnen niet worden opgeschort door een democratische en plechtige nationale wilsverklaring.
<P>
Deze overwegingen hebben de Commissie er niet van weerhouden onlangs een voorstel in te dienen waarbij de Raad verzocht werd de Commissie de bevoegdheid te geven een interventie-instrument in te voeren voor de opheffing van bepaalde handelsobstakels. Hierbij heeft de Commissie terecht nul op het rekest gekregen van de Raad. Maar aan de andere kant heeft de Raad zelf ingestemd met de invoering van multilaterale controles, eerst op de overheidstekorten, nu op de werkgelegenheid, die evenzeer zijn ingegeven door een disciplinaire aanpak.
<P>
Deze ontsporing is het gevolg van een dubbele vergissing, die ook wordt begaan in het onderhavige verslag. Ten eerste, men gaat ervan uit dat Brussel een hogere legitimiteit zou bezitten dan de nationale staten, en ten tweede, dat de interne markt een thuismarkt zou moeten worden, dit wil zeggen een volledig geïntegreerde markt, zoals een nationale markt. Het is duidelijk dat in deze dubbele vergissing de kiem zit van de ontkenning van elke beleidsmarge op nationaal niveau en bijgevolg van elke nationale soevereiniteit, op welk beleidsterrein dan ook. Het zou de Raad tot eer strekken en hij zou er baat bij hebben als hij bij de volgende gelegenheid hier eens en voor altijd een einde aan zou maken.
<P>
Waarde collega's, ik wens u prettige kerstdagen in een Europa dat nog niet helemaal onderworpen is aan het disciplinaire juk.

<SPEAKER ID=72 LANGUAGE="EN" NAME="Cushnahan">
Mijnheer de Voorzitter, ik steun dit verslag. De rapporteur trekt hierin een aantal zeer verontrustende conclusies. Hij benadrukt bijvoorbeeld dat 15 % van de wetgeving voor de interne markt nog niet in alle landen is omgezet. Hij hekelt ook het feit dat een aantal voorstellen voor het vrije verkeer van personen en belastingharmonisatie nog niet is aangenomen.
<P>
Evenals de rapporteur ben ik blij met het scorebord van de Commissie als meetinstrument voor de toepassing van het actieprogramma voor de interne markt. Ik hoop dat de Commissie ons verslag aandachtig zal bestuderen. Politieke fanaten in de Commissie en de Raad die de belastingvrije verkoop willen afschaffen, beweren immers dat voorzetting van belastingvrije verkoop in strijd is met de interne markt. Ik zou hen dit verslag van harte willen aanbevelen. Zij moeten dit aandachtig lezen en het scorebord van de Commissie onder de loep nemen. Dan zullen zij vaststellen dat de interne markt nog op geen stukken na af is, vooral niet op het gebied van de belastingharmonisatie: Misschien zullen zij dan van gedachten veranderen. Dit geldt des te meer daar op de Top van Wenen werd besloten een studie te verrichten over de gevolgen van de afschaffing van belastingvrije verkoop. Als deze studie klaar is, zal mijns inziens blijken dat enkele leden van dit Parlement gelijk hebben en inderdaad het ergste moet worden gevreesd. In de EU zullen niet minder dan 140.000 banen verloren gaan, vlieg- en veerbootprijzen zullen stijgen en het toerisme en het regionaal beleid in de EU zullen worden ondermijnd. Met de informatie van een dergelijke studie zullen naar ik hoop de Raad van ministers van Economische Zaken en Financiën en de Commissie overtuigd kunnen worden van de noodzaak belastingvrije verkoop ook na 30 juni komend jaar toe te staan.
<P>
Tot slot wil ik de leden van dit Parlement, het personeel van het Parlement, de commissaris, het personeel van de Commissie en al degenen die dit Parlement met raad en daad bijstaan van harte een prettig Kerstfeest en een voorspoedig nieuwjaar wensen.

<SPEAKER ID=73 NAME="Papoutsis">
Mijnheer de Voorzitter, geachte afgevaardigden, allereerst wil ik u bedanken voor het goede onthaal van de in oktober jongstleden gepubliceerde tweede uitgave van het scorebord. Ik wil echter met name de rapporteur, de heer García-Margallo y Marfil van harte gelukwensen met zijn uitstekende verslag.
<P>
Het halfjaarlijks scorebord heeft twee doelstellingen: ten eerste moet hierin een beeld worden gegeven van de stand van zaken op de interne markt en ten tweede moet hierin een oordeel worden uitgesproken over de mate waarin de lidstaten, de Raad, het Parlement en de Commissie beantwoorden aan de doelstellingen die na gemeenschappelijk overleg in het actieplan voor de interne markt werden opgenomen. Dit scorebord is dan ook een meetinstrument met een duidelijk politiek doel: de verbetering van de interne markt.
<P>
De publicatie van objectieve gegevens over de prestaties van de interne markt kan een belangrijk hulpmiddel zijn bij het wegwerken van de nog bestaande hinderpalen en dus bij de vervolmaking van de interne markt. Een zeer belangrijk onderdeel van het scorebord betreft de achterstand bij de omzetting, dat wil zeggen het percentage richtlijnen dat nog niet in een of meer lidstaten van de Europese Unie van toepassing is geworden. Uit de laatste gegevens aan de Raad interne markt blijkt dat slechts 13 % van de richtlijnen nog niet in heel de Europese Unie is omgezet. Dit percentage moeten wij vergelijken met dat van anderhalf jaar geleden, van juni 1997, toen wij een achterstand hadden van niet minder dan 35 %. Ook is de situatie van de omzetting per lidstaat sterk verbeterd. De achterstand is slechts nog gering. Finland heeft het laagste percentage, 0, 7 %, op de voet gevolgd door Denemarken, Zweden, Spanje en Nederland. Portugal heeft het hoogste percentage: 5, 5 %. Ondanks de vooruitgang in de meeste lidstaten is echter duidelijk dat tot eind 1998 niet alle richtlijnen zullen zijn omgezet in nationaal recht. Deze achterstand moet zo snel mogelijk worden ingehaald. De lidstaten moeten het tempo van de afgelopen weken bij de kennisgeving van toepassing van richtlijnen op nationaal vlak zien te handhaven. Als dat zal lukken, zal waarschijnlijk volgend jaar juni dit struikelblok voor de interne markt zijn opgeruimd en de interne markt correct en op volle toeren kunnen draaien. De Europese Commissie zal de situatie op de voet blijven volgen, ofschoon het actieprogramma aan het eind van het jaar afloopt.
<P>
De ontwikkelingen bij de toepassing van het actieprogramma voor de interne markt zijn zeer gunstig. Dit geldt zowel voor de wetgevende sector als de niet-wetgevende sector. Ik wil hier met name refereren aan de laatste versie van de Raad van de verordening betreffende de werking van de interne markt op het gebied van het vrije verkeer van goederen in de lidstaten en aan de verordening ter codificatie van de procedures voor staatssubsidies.
<P>
Verder heeft het Europees Parlement een advies uitgebracht over het Groenboek over brevettering. Dankzij dit advies kon de Commissie nog voor het einde van het jaar een mededeling opstellen.
<P>
In het actieprogramma was ook sprake van de noodzaak inspanningen te ondernemen voor het wegwerken van tekortkomingen op bepaalde gebieden: overheidsopdrachten, wederzijdse erkenning, Europese normen, conformiteitsmerk, brevetten en bouwmaterialen. Ook was hierin sprake van de noodzaak tot modernisering van de belasting op de toegevoegde waarden, verbetering van de samenhang in de toepassing daarvan en toepassing van het DOUANE 2000-programma en de maatregelen ter hervorming van het douanevervoer. U weet dat er in deze sectoren heel wat gaande is. Er zijn zelfs al mededelingen gedaan voor nieuwe actieprogramma's. Er zijn echter ook sectoren waar de besprekingen in zowel de Raad als het Parlement nog steeds niet zijn afgesloten. Ik noem met name de digitale handtekeningen, de auteursrechten in de informatiemaatschappij, de verblijfsvoorschriften voor werknemers en de verkoop op afstand van financiële diensten.
<P>
De Raad Sociale Zaken is er niet in geslaagd overeenstemming te bereiken over het vraagstuk van de medezeggenschap van werknemers. Er is dus nauwelijks enige vooruitgang bij de ontwerprichtlijn betreffende het statuut voor een Europese vennootschap en de daarmee verband houdende voorstellen betreffende het vennootschapsrecht.
<P>
Men is daarentegen wel flink opgeschoten bij de verbetering van de instrumenten die tot doel hebben de voorschriften voor de interne markt efficiënter te maken. Hieronder vallen bijvoorbeeld de versnelling van de procedures voor optreden van de Commissie, de totstandbrenging van coördinatiecentra in de lidstaten voor snelle oplossing van de problemen, de totstandbrenging van contactpunten voor de bedrijven en de burgers in de lidstaten en verder het opstarten van een dialoogsysteem met de bedrijven en de burgers. Ik kan u verzekeren dat wij groot belang hechten aan de dialoog met het bedrijfsleven. Wij zullen in de komende dagen in samenwerking met commissaris Monti een nieuwe actie op dit gebied starten met als hoofddoel de verbetering van de informatie over de interne markt. Vooral het midden- en kleinbedrijf moet meer informatiemogelijkheden krijgen. Het stelsel dat ons voor ogen staat, is absoluut gebruikersvriendelijk en voorziet in rechtstreekse Internet- en telefoonverbindingen. De eerste oprichtingsfase van dit stelsel zal komende maandag, 21 december, worden ingeluid. Wij noemen dit een dialoogstelsel omdat het tweerichtingsverkeer is. Ook de bedrijven hebben namelijk de mogelijkheid om ons te informeren over hun problemen. Ons inziens zal dit stelsel in belangrijke mate bijdragen aan de verbetering van de werking van de interne markt. Aangezien niet in alle, maar wel de meeste gevallen de met het actieprogramma beoogde vorderingen ook inderdaad zijn gemaakt, kan het actieprogramma volgens de Commissie als absoluut succesvol worden beschouwd. Met het scorebord voor de interne markt zullen wij de ontwikkelingen daar waar de doelstellingen nog niet werden bereikt, op de voet blijven volgen.
<P>
Dames en heren, het actieprogramma voor de interne markt loopt deze dagen af. Over enkele weken gaat de interne markt het tijdperk van de gemeenschappelijke munt binnen. Wij kunnen terecht zeggen dat de interne markt zich nu in een veel betere staat bevindt dan anderhalf jaar geleden. Wij mogen echter niet op onze lauweren rusten. De Europese Commissie zal in februari 1999 een discussiedocument opstellen waarin de situatie opnieuw onder de loep wordt genomen en nieuwe ideeën voorkomen voor een allesomvattend, strategisch beleid voor de interne markt. Het vandaag behandelde advies behelst concrete voorstellen voor de manier waarop wij de tekortkomingen op de interne markt kunnen aanpakken. De Commissie zal in de komende maanden een gedetailleerde studie maken van deze tekortkomingen. Wij zullen echter in de komende maanden nog intensieve besprekingen moeten voeren om tijdig een definitief voorstel op de tafel van de Europese Raad van Keulen tegen het einde van het Duits voorzitterschap te kunnen leggen.
<P>
Mijnheer de Voorzitter, met uw welnemen wil ik tot slot nog u, de geachte afgevaardigden, de tolken en alle werknemers in de Europese Commissie, de Raad en natuurlijk in het Europees Parlement een heel prettig en mooi Kerstfeest en natuurlijk een voorspoedig, gezond en vrolijk nieuwjaar wensen.

<SPEAKER ID=74 NAME="De Voorzitter">
Dank u, mijnheer Papoutsis. Ik zou u namens het Parlement ook het beste willen wensen, niet alleen voor de feestdagen, maar ook voor volgend jaar en voor onze samenwerking, die zich hopelijk zal voortzetten. Daarom, mijn beste wensen aan u en uw gezin.
<P>
Het debat is gesloten.
<P>
We gaan nu over tot de stemming.
<P>
(Het Parlement neemt de resolutie aan)

<SPEAKER ID=75 LANGUAGE="DE" NAME="Rübig">
Mijnheer de Voorzitter, ik heb nog een wens voor de interne markt. Ik hoop dat wij ook in de toekomst fraude en criminaliteit op dezelfde efficiënte wijze zullen blijven bestrijden als tot nu toe en met onze zorg voor veiligheid in huize Europa het goede voorbeeld blijven geven. Ik dank u, mijnheer de Voorzitter.

<SPEAKER ID=76 LANGUAGE="FR" NAME="Lulling">
Mijnheer de Voorzitter, ik heb voor het verslag over het scorebord van de interne markt gestemd, maar ik zou daar toch enkele kanttekeningen bij willen plaatsen.
<P>
We staan nog ver van de volmaakte interne markt, zonder concurrentievervalsing. Het is naar mijn mening onaanvaardbaar dat de lidstaten de vastgestelde richtlijnen niet toepassen, en ik ben het niet eens met de opvatting van mijnheer Berthu dat er geen sancties moeten komen. Er zijn sancties nodig tegen lidstaten - waaronder de mijne - die de richtlijnen niet toepassen, want dit leidt tot concurrentievervalsing.
<P>
Op het stuk van de concurrentievervalsing zou ik willen wijzen op iets dat echt niet functioneert in de interne markt: ik zou het willen hebben over de exclusieve contracten voor de levering van bepaalde goederen, contracten waardoor de detailhandelaars van mijn land benadeeld worden. Ik had een schriftelijke vraag gesteld...
<P>
(Spreekster wordt door de Voorzitter verzocht af te ronden) Een ogenblik, mijnheer de Voorzitter, ik zou u willen vragen een beetje flexibel te zijn, het gaat om iets heel belangrijks.
<P>
Ik heb een schriftelijke vraag gesteld aan de Commissie. De heer Van Miert, een Belg, heeft mij geantwoord dat exclusieve contracten, waardoor Luxemburgse detailhandelaars verplicht worden om commissies te betalen aan een Belgische hoofdagent, in overeenstemming zijn met de interne markt. Dat kan ik moeilijk geloven, want de Luxemburgse detailhandelaar moet hierdoor prijzen vragen die hoger zijn dan in naburige grensgebieden. Als dit geen concurrentievervalsing is, weet ik het niet meer, en ik dring erop aan dat hier daadwerkelijk iets aan gedaan wordt.
<P>
Mijnheer de Voorzitter, ik zou nog iets willen zeggen over de belastingharmonisatie. Ik ben niet voor een harmonisatie die alle kanten op gaat, want in de eenheidsmarkt moet er ook een gezonde fiscale concurrentie zijn. Kijk naar wat er gebeurt in de Verenigde Staten en Zwitserland, waar er verschillende belastingstelsels zijn. We willen geen harmonisatie die een complete gelijkvormigheid inhoudt en we zijn voor een gezonde fiscale concurrentie in de interne markt.
<P>
Mijnheer de Voorzitter, wij willen geen harmonisatie van de BTW zoals bij de euro. Dat is asociaal. Ik wilde deze dingen absoluut zeggen, omdat ik voor het verslag gestemd heb, maar aangezien er passages in staan die de indruk wekken dat ik achter de harmonisatie sta, wat zeker niet het geval is, wilde ik absoluut deze aanmerkingen maken.
<P>
Ik dank u, mijnheer de Voorzitter, omdat u zo inschikkelijk bent geweest. Ik wens u natuurlijk, evenals mijn collega's, een heel voorspoedig 1999, waarin het zeker niet zal komen tot de belastingharmonisatie die de heer Deprez op het oog heeft.

<SPEAKER ID=77 NAME="Wolf">
Het onderhavige verslag legt de vinger op een probleem maar pakt het niet bij de horens. De verwezenlijking van de interne markt is een veel ingewikkelder politieke taak gebleken dan men in het oorspronkelijk concept had voorzien. Dit concept vertrouwde namelijk erop dat de gedereguleerde markt zijn eigen, onpolitieke koers wel zou varen. Het is nu echter wel duidelijk geworden dat een dergelijk probleem niet zonder een nieuwe politieke start op voor iedereen acceptabele wijze kan worden opgelost. De grondslag daarvoor moet worden gevormd door een voldoende, sociaal-politieke consensus van de lidstaten van de EU en een efficiënt, gemeenschappelijk reguleringskader. Sedert de regeringswisseling in Duitsland is dit in de EU mogelijk geworden. Rest ons nu deze mogelijkheid energiek te baat te nemen en niet te verbeuzelen met kortzichtige discussies.
<P>
Het verslag van collega García-Margallo y Marfil staat helaas nog te zeer in het teken van een op schadebeperking toegespitste, technocratische mentaliteit en het koestert te veel marktradicale illusies omtrent de "zelfschepping" van de interne markt om deze uiterst belangrijke politieke kans te kunnen grijpen. Dat is betreurenswaardig. In het verslag staat anderzijds ook niet echt iets verkeerds en daarom zal onze fractie zich van stemming onthouden.

<SPEAKER ID=78 NAME="De Voorzitter">
Waarde collega's, de agenda is behandeld.

<CHAPTER ID=6>
Onderbreking van de zitting
<SPEAKER ID=79 NAME="De Voorzitter">
Waarde collega's, dit is inderdaad de laatste vergadering van het jaar en ook de laatste dag van deze vergaderperiode.
<P>
We mogen daarom terecht stellen dat we dit jaar, ondanks alle tegenwind - want we denken te weten uit welke hoek de wind waait - nuttig gebruikt hebben: we hebben dag in dag uit gewerkt, geduldig, zoals goede ambachtslui, en ik geloof dat we globaal genomen tevreden kunnen zijn.
<P>
We kunnen ook gerust stellen dat deze week, waarde collega's, een week was van intensieve arbeid en grote verantwoordelijkheden. Intensieve arbeid voor u, geachte afgevaardigden, en ook voor onze medewerkers.
<P>
Aan het einde van deze week, nu overal vredesboodschappen weerklinken, moeten we jammer genoeg vaststellen dat deze boodschappen eerder droom zijn dan werkelijkheid. Het is een droom waarvoor we ons willen inzetten, zoals we ons inzetten voor de volledige eerbiediging van de mensenrechten - deze week is in dit opzicht veelbetekenend geweest - en we eisen, zoals onze Voorzitter gezegd heeft, de vrijheid voor alle politieke gevangenen die op vreedzame wijze opkomen voor hun ideeën.
<P>
Ik denk dat dit enkele statements zijn, niet om het jaar af te sluiten, maar om een karwei voor volgend jaar aan te kondigen.
<P>
Waarde collega's, ik zou graag - zoals ik elke vrijdag in Straatsburg pleeg te doen - al onze medewerkers nadrukkelijk willen bedanken. En ik zou ze ook willen noemen: in de eerste plaats, de bodes, onze bodes, die discreet en vriendelijk hun werk doen en nauwelijks opvallen, maar heel efficiënt zijn. Onze tolken, de vertrouwde stemmen, die we bijna kunnen herkennen. We kunnen er meestal geen gezicht op plakken, maar we herkennen wel die vriendelijke stemmen die ons zo goed helpen. De vertalers, waar we al zo vaak een beroep op hebben gedaan, en ook, waarde collega's, zij die dag in dag uit de Arc-en-ciel opstellen, alsook de medewerkers die de briefing grondig en doeltreffend voorbereiden.
<P>
En tenslotte, waarde collega's, wil ik de ambtenaren bedanken die ons onder leiding van de heer Rømer assisteren in de vergadering en waarvan ik al zo vaak gezegd heb dat ze ons behoeden voor een heleboel fouten bovenop de fouten die we al maken.
<P>
Maar, waarde collega's, deze vergadering is bijzonder om nog een andere reden, die u niet ontgaan zal zijn: het is de laatste vergadering van deze zittingsperiode voor Kerstmis en nieuwjaar, en deze ambtenaren zorgen ook voor een zekere continuïteit in de toekomst. De politieke continuïteit wordt gewaarborgd door het Parlement, dat vertegenwoordigd wordt door de zittenblijvers en de nieuwkomers. Maar zij zorgen voor de continuïteit in het dagelijkse werk en geven degenen die weggaan de zekerheid dat hun nalatenschap bewaard blijft. Daarom zou ik ze speciaal willen bedanken.
<P>
En u, waarde collega's, waar u de kerstdagen ook doorbrengt, ik zal aan u denken. Als ik mijn ogen sluit, zie ik u allemaal voor me. Dat is niet zo'n grote verdienste, want u bent met zeer weinig. Maar u kunt erop rekenen dat ik aan u zal denken en vandaag zou ik u andermaal willen bedanken voor uw samenwerking wanneer ik de vergadering voorzit, want dat maakt alles een stuk gemakkelijker. Maar, waarde collega's, ik wil u ook het beste wensen voor deze feestdagen, voor de toekomst, en ik kan u zeggen dat ik u allemaal in het hart draag.
<P>
Bones festes i feliç any nou, zoals we zeggen in mijn kleine land. Prettige feestdagen en een gelukkig nieuwjaar, waarde collega's.
<P>
Ik verklaar de zitting van het Europees Parlement te zijn onderbroken.
<P>
(De vergadering wordt om 11.30 uur gesloten)

