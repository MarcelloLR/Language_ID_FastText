<CHAPTER ID="012">
Regeling van de werkzaamheden
<SPEAKER ID="019" NAME="De Voorzitter">
De definitieve ontwerpagenda, die door de Conferentie van voorzitters is opgesteld tijdens haar vergadering van 17 september 2009 overeenkomstig artikel 137 van het Reglement, is rondgedeeld.
<P>
Het verslag van mevrouw Bauer over de organisatie van de arbeidstĳd van personen die mobiele werkzaamheden in het wegvervoer uitoefenen, is in de commissie verworpen.
<P>
Verder zijn de volgende verslagen niet tijdig goedgekeurd:
<P>
de verslagen van de heer Böge over
<P>
de beschikbaarstelling van middelen uit het Solidariteitsfonds van de EU: Italië, aardbeving in de Abruzzen, en
<P>
de beschikbaarstelling van middelen uit het Europees fonds voor aanpassing aan de globalisering: Duitsland - telecomsector, en
<P>
het verslag van mevrouw Haug over de gewijzigde begroting 9/2009: aardbeving in Italië.
<P>
Deze vier verslagen zijn daarom van de agenda geschrapt.
<SPEAKER ID="020" NAME="Alain Lamassoure">
voorzitter van de Begrotingscommissie. - (FR) Mijnheer de Voorzitter, wat betreft de twee verslagen over het gebruik van enerzijds het Fonds voor aanpassing aan de globalisering ten gunste van de telecommunicatiesector in Duitsland en anderzijds het Solidariteitsfonds naar aanleiding van de ramp die heeft plaatsgevonden in de Italiaanse Abruzzen, heeft de Begrotingscommissie de vier verslagen aan het begin van deze week goedgekeurd. Dat was echter niet op tijd voor de vertaling. Ik wilde slechts corrigeren wat u hebt gezegd. Deze verslagen zijn namelijk al wel goedgekeurd door onze Commissie. Er bestaat geen juridisch obstakel. Ze zijn zelfs met algemene stemmen goedgekeurd.
<SPEAKER ID="021" NAME="De Voorzitter">
Hartelijk dank voor deze pertinente opmerking. Hoe dan ook, deze verslagen staan niet op de agenda omdat ze niet op tijd vertaald konden worden. Ik geef u volkomen gelijk. Excuses dat ik de zaken erger voorstelde dan ze zijn.
<P>
Voordat de heer Lamassoure het woord nam, deed ik twee wijzigingsvoorstellen. Het eerste voorstel was om de verklaring van de Raad over de situatie in Guinee als tweede punt op de agenda te zetten. Het tweede betrof de stemming over eventuele ontwerpresoluties over schadevergoeding voor passagiers. Ik zou willen vragen of er ontwerpresoluties zijn over deze aangelegenheid? Laten we de agendapunten niet door elkaar halen.
<SPEAKER ID="022" NAME="Barbara Matera" AFFILIATION="PPE">
(IT) Mijnheer de Voorzitter, waarde collega's, ik heb ook namens de heer La Via, die vast lid is van de Begrotingscommissie, kort het woord gevraagd om te zeggen dat wij teleurgesteld zijn over het feit dat de stemming over het gebruik van het Solidariteitsfonds ten behoeve van de regio Abruzzen is uitgesteld. Deze stemming is met twee weken uitgesteld en zal plaatsvinden tijdens de plenaire vergadering in Straatsburg.
<P>
We begrijpen dat er technische redenen voor waren, maar feit is wel dat er nog steeds mensen in tenten wonen en dat het dorp L'Aquila en de regio waarin het dorp ligt, de Abruzzen, tot de koudste plekken van Italië horen.
<P>
Wij willen slechts benadrukken dat het belangrijk is de procedures voor de toepassing van dit fonds te wijzigen en te vereenvoudigen.
<SPEAKER ID="023" NAME="De Voorzitter">
We moeten ons aan het Reglement houden. Het was moeilijk om de vertalingen op zo korte termijn gedaan te krijgen en de regel die we in zo'n geval toepassen is dat we de zaken uitstellen. Ik vind het ook erg spijtig, maar ik wil graag verder gaan en de agenda punt voor punt afwerken, omdat er anders enorme verwarring ontstaat.
<P>
Ik heb u zojuist gevraagd of er nog vragen waren over twee dingen: de verklaring van de Raad over de situatie in Guinee en de stemming over eventuele ontwerpresoluties over schadevergoeding voor passagiers.
<P>
Aangezien er geen vragen zijn, is deze discussie gesloten.
<P>
(Het Parlement stemt met beide voorstellen in)
<SPEAKER ID="024" NAME="Gianni Pittella" AFFILIATION="S&amp;D">
(IT) Mijnheer de Voorzitter, mijn excuses dat ik even terugkom op het thema van de Abruzzen. Natuurlijk hebben wij allemaal respect voor mensen die getroffen zijn door een aardbeving, maar we kunnen niet alleen aan hen denken op het moment dat zoiets gebeurt en vervolgens niet thuis geven wanneer wij de mogelijkheid hebben om te helpen.
<P>
Ik ben het eens met mevrouw Matera en wil het Parlement, dat altijd soeverein is, vragen om ook zonder vertaling goedkeuring te verlenen voor het vrijmaken van de middelen van het Solidariteitsfonds. Ik neem aan dat u dergelijke problemen geen rol spelen als het gaat om tragische situaties.
<P>
(Applaus)
<SPEAKER ID="025" NAME="De Voorzitter">
Geachte collega's, deze opmerkingen waren heel belangrijk. We moeten een oplossing zien te vinden voor deze problemen. Ik zal de diensten vragen of het mogelijk is om tot morgen enkele belangrijke vertalingen klaar te hebben, en dan kunnen we morgen ook stemmen. Dit is een zeer urgent besluit.
<P>
(Applaus)
<P>
Het is natuurlijk tegen onze regels, maar ik denk dat het dit keer maar zo moet. Aldus is besloten.
<P>

<P>
Aangaande de verklaring van de Commissie over de vrijheid van informatie in Italië heb ik een verzoek ontvangen van de Fractie van de Europese Volkspartij (Christendemocraten) om dit punt van de agenda te schrappen.
<SPEAKER ID="027" NAME="Joseph Daul">
namens de PPE-Fractie. - (FR) Mijnheer de Voorzitter, namens de Fractie van de Europese Volkspartij (Christendemocraten) roep ik het Parlement op zich uit te spreken over het schrappen van het debat over de persvrijheid in Italië en daarna over het in stemming brengen van een resolutie over dit onderwerp. Iedereen die te goeder trouw is, weet dat mijn fractie, de PPE-Fractie, zeer veel waarde hecht aan de verdediging van de vrijheid van meningsuiting en de persvrijheid.
<P>
(Protest)
<P>
(Applaus)
<P>
Respecteert u alstublieft mijn vrijheid van meningsuiting. Ik heb die altijd gerespecteerd in dit Parlement en ik heb altijd mijn medeburgers in het Parlement gerespecteerd.
<P>
(Applaus)
<P>
Daarom hebben we alles in het werk gesteld om ervoor te zorgen dat het Handvest van de grondrechten met het Verdrag van Lissabon bindend werd. Het voor morgen geplande debat heeft echter slechts betrekking op één land en gaat niet over de kwestie - waarover wij bereid zijn een diepgaand debat te voeren - van de persvrijheid in Europa. De EVP laat niet toe dat dit Parlement een plaats wordt waar louter nationale rekeningen worden vereffend, want daarvan zouden wij morgen getuige zijn indien dit debat doorgang zou vinden.
<P>
(Protest)
<P>
(Applaus)
<P>
Dus 'ja' tegen de verdediging van de persvrijheid in Europa, maar 'nee' tegen een Parlement dat enkel en alleen wordt gebruikt voor partijpolitieke en nationale doeleinden. Morgen zal ik ook herhalen wat president Napolitano heeft gezegd, die ik als mens zeer respecteer omdat ik veel met hem heb gewerkt. Maar dat hoort u morgen.
<SPEAKER ID="028" NAME="Francesco Enrico Speroni">
namens de EFD-Fractie. - (IT) Mijnheer de Voorzitter, ik heb weinig toe te voegen aan het voorstel dat de heer Daul zojuist deed in zijn opmerkingen. Wij hechten allen zeer aan de verschillende vormen van vrijheid, waaronder de vrijheid van meningsuiting en de persvrijheid in ruime zin, dus niet alleen van de geschreven pers maar ook van televisie en andere communicatiemiddelen. Het is dus ook terecht dat wij die vrijheid verdedigen en hoog houden.
<P>
Het is echter niet juist met de vinger naar één specifieke situatie te wijzen, omdat iedereen in Italië die het internet op gaat, naar de kiosk gaat of televisie kijkt, kan zien dat de vrije pers absoluut niet in gevaar is. Kortom, als u werkelijk iemand wilt beschuldigen, pas dan artikel 122 van het Reglement en artikel 7 van de Verdragen toe en durf dan ook werkelijk tot het einde te gaan.
<SPEAKER ID="029" NAME="Martin Schulz">
namens de S&D-Fractie. - (DE) Mijnheer de Voorzitter, mijn collega Joseph Daul heeft iets gezegd dat volkomen waar is. Ja, het klopt dat Joseph Daul iemand is die vrijheid van meningsuiting in elk opzicht eerbiedigt. Daar staat hij bekend om. Maar er zijn in Europa kennelijk ook figuren die vrijheid van meningsuiting niet zo nauw nemen als Joseph Daul en hier een andere opvatting over hebben. Om die reden moeten we dit debat voeren.
<P>
Daarom denken wij dat dit gezien de discussie die in één lidstaat van de Europese Unie wordt gevoerd, namelijk in Italië, redelijk is. Ik zeg dit niet alleen vanwege de situatie in Italië, maar ook vanwege de vraag of vrijheid van meningsuiting geen gevaar is voor de democratische ontwikkeling in Europa, gezien de verstrengeling van economische en politieke macht met die van de media in een mate die we tot dusver in Europa nog niet hebben gekend. Dat is nou juist het punt waarover we willen discussiëren. Daarom moeten we dat ook doen en het verzoek van collega Daul afwijzen.
<P>
(Applaus)
<SPEAKER ID="031" NAME="De Voorzitter">
De verklaring van de Commissie over de vrijheid van informatie in Italië blijft op de agenda staan.
<P>
Ik heb nog een verzoek ontvangen van de Fractie van de Europese Volkspartij (Christendemocraten), namelijk om geen ontwerpresoluties in te dienen ter afsluiting van dit debat.
<SPEAKER ID="032" NAME="Daniel Cohn-Bendit">
namens de Verts/ALE-Fractie. - (DE) Mijnheer de Voorzitter, geachte heer Daul, wij zijn inderdaad een Parlement dat moet stemmen en ervoor moet zorgen dat er zo snel mogelijk geld beschikbaar wordt gesteld aan Abruzzen.
<P>
We zijn evenwel ook een Parlement met verantwoordelijkheid: als we ergens een debat over voeren, moeten we daarna over een resolutie stemmen om dit debat ook zinvol te maken. Daarom zijn wij ervoor dat we straks een resolutie aannemen.
<P>
(Applaus)
<SPEAKER ID="033" NAME="Mario Mauro">
namens de PPE-Fractie. - (IT) Mijnheer de Voorzitter, ik wil pleiten voor het voorstel om geen resolutie in te dienen, omdat ik in de woorden van de heer Schulz een passage heb gehoord die volgens mij heel belangrijk is: als het werkelijk de bedoeling is dat dit debat over "Europa” gaat en niet alleen over Italië, dan heeft het geen zin om te stemmen over een resolutie met de titel "Vrijheid van informatie in Italië”.
<P>
Laten we morgen maar een debat voeren. Wij zullen tijd vinden en moeite doen om het thema in een Europese context te bespreken en te stemmen over een resolutie over de vrijheid van informatie in Europa.
