<CHAPTER ID="010">
Telecom (ondertekening van besluiten) 
<SPEAKER ID="255" NAME="De Voorzitter">
We staan voor een belangrijke gebeurtenis, want zo meteen zullen mevrouw Torstensson en ik enkele zeer belangrijke documenten met betrekking tot het 'Telecompakket' ondertekenen. Mevrouw Torstensson, commissaris, dames en heren, collega's, de rechtshandelingen die samen het 'Telecompakket' vormen, zijn vastgesteld volgens de medebeslissingsprocedure. Elektronische communicatie en het internet zijn de belangrijkste hulpmiddelen voor onze moderne samenlevingen geworden. Dit wetgevingspakket is een goed voorbeeld van hoe ons werk mensen kan helpen en hoe het van invloed kan zijn op hun dagelijks leven.
<P>
We hebben in het bijzonder de kaderrichtlijn voor elektronische communicatienetwerken en -diensten herzien. De rapporteur was onze collega mevrouw Trautmann, die hier vandaag ook is. De richtlijn is aangenomen in de derde lezing, wat aangeeft hoeveel werk er nodig was om de beste overeenkomst te sluiten voor onze burgers. De elementen van deze richtlijn die overblijven, zorgen voor een efficiënter en strategischer beheer van de radiofrequenties, meer concurrentie en gemakkelijkere investeringen in het internet in de toekomst.
<P>
De richtlijn inzake de universele dienst en gebruikersrechten, waarvan de rapporteur onze collega de heer Harbour was, is ook een belangrijke stap in de richting van betere dienstverlening. We wilden de consumentenrechten verbeteren, de privacy en persoonsgegevens beschermen en het ook voor elke burger gemakkelijker maken hetzelfde mobiele telefoonnummer te houden bij een overstap naar een andere provider, zonder dat dit langer dan één werkdag zou duren.
<P>
Tot slot hebben het Parlement en de Raad, om deze beginselen op een betere en meer samenhangende wijze in de praktijk te brengen, besloten een Europese organisatie op te richten waarin de 27 nationale exploitanten zijn verenigd. De rapporteur voor het Parlement voor deze kwestie was mevrouw Del Castillo Vera.
<P>
Ik wil daarom mijn grote waardering uitspreken voor de rapporteurs, die natuurlijk altijd een sleutelrol vervullen. Ik wil al degenen bedanken die met hun harde werk ten behoeve van deze richtlijnen hebben bijgedragen aan het succes van vandaag. De inspanningen van veel mensen hebben samen dit succes bereikt. Dit waren in het bijzonder de opeenvolgende voorzitterschappen, en dan vooral het Tsjechische voorzitterschap en het huidige Zweedse voorzitterschap, aangezien zij verantwoordelijk waren voor de tweede en derde lezing.
<P>
Op dit moment wil ik vooral de commissaris en de Europese Commissie heel hartelijk bedanken voor het opstellen van dit pakket, dat niet het enige goede resultaat is dat in de zittingsperiode van de afgelopen vijf jaar is behaald. We willen u graag feliciteren. Uw medewerking is een grote steun voor ons en is eveneens van invloed op de manier waarop de burgers ons werk zien.
<P>
De drie rapporteurs verdienen natuurlijk alle lof, net als de voorzitter van de Commissie industrie, onderzoek en energie, de heer Reul, en de ondervoorzitter van het Parlement, de heer Vidal-Quadras, die de EP-delegatie in het bemiddelingscomité heeft voorgezeten. Het was dus een flinke groep mensen die heeft bijgedragen aan het succes van vandaag.
<P>
Vanaf deze plek wil ik namens ons allemaal, namens alle leden van het Europees Parlement, maar bovenal namens de burgers van de Europese Unie veel respect en waardering uitspreken, want dit is het beste voorbeeld van hoe we iets kunnen doen wat de burgers zullen zien als een groot succes, iets wat hun leven gemakkelijker maakt. Ik feliciteer u allen.
<SPEAKER ID="256" NAME="Åsa Torstensson">
fungerend voorzitter van de Raad. - (SV) Mijnheer de Voorzitter, ik wil om te beginnen onderstrepen dat ik blij ben dat we vandaag samen het telecompakket kunnen ondertekenen. Het pakket versterkt de mededinging en de consumentenbescherming in Europa. We krijgen een modern en up-to-date regelgevingskader voor een gebied waarop de ontwikkelingen razendsnel gaan.
<P>
Ik wil ook van de gelegenheid gebruikmaken om alle betrokkenen te bedanken voor het ontzettend solide en opbouwende werk en de zeer creatieve samenwerking. In het bijzonder wil ik de heer Vidal-Quadras, ondervoorzitter van het Europees Parlement, de heer Reul, voorzitter van de vakcommissie en de drie rapporteurs in het Parlement, mevrouw Trautmann, mevrouw Del Castillo Vera en de heer Malcolm Harbour, bedanken, die net als mijn collega's in de Raad ontzettend belangrijk werk hebben geleverd en ons in staat hebben gesteld het telecompakket te voltooien.
<P>
Dankzij de samenwerking zijn we erin geslaagd om een overeenkomst te bereiken waaruit duidelijk het grote en doorslaggevende belang van het internet voor de vrijheid van meningsuiting en van informatie blijkt zonder dat we daarbij het Verdrag hebben geschonden.
<P>
Het telecompakket is een grote zege voor alle consumenten in Europa. Ik wil nogmaals iedereen bedanken voor het werk dat is verricht om tot deze overeenkomst te komen.
