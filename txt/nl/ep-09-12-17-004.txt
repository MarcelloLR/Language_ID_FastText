<CHAPTER ID="004">
Agenda
<SPEAKER ID="080" NAME="Martin Schulz" AFFILIATION="S&amp;D">
(DE) Mijnheer de Voorzitter, dames en heren, ik wil twee moties van orde indienen en zou ze graag een voor een willen indienen. Ten eerste heb ik een verzoek aan het hele Parlement. Het betreft een dringende kwestie waarover we vanmiddag in debat zullen gaan, namelijk de zaak Aminatou Haider.
<P>
Voor vanmiddag staat er een dringende kwestie op de agenda. Ik verzoek de geachte afgevaardigden mij te vertrouwen ten aanzien van het volgende proces. Enkele afgevaardigden die zich intensief met deze zaak hebben beziggehouden, weten - en ik kan hierover nu geen nadere bijzonderheden geven, maar ik behoor tot die afgevaardigden - dat we in de loop van de dag een oplossing voor deze zaak zullen hebben. Prominente regeringsvertegenwoordigers uit de EU werken op dit moment aan een positieve oplossing. Daarom zou het verstandig zijn deze dringende kwestie voor vanmiddag van de agenda te halen, omdat ieder verder debat het werk dat langs diplomatieke kanalen wordt verricht, alleen maar zou bemoeilijken. Ik verzoek u dus om ermee akkoord te gaan dat deze dringende kwestie bij uitzondering van de agenda wordt gehaald. Dat zou meer aan de oplossing van deze zaak bijdragen dan een debat erover. Dat is mijn eerste verzoek, mijnheer de Voorzitter. Het tweede volgt direct hierna.
<SPEAKER ID="081" NAME="De Voorzitter">
Mijnheer Schulz, ik weet niet of wij dit punt wel opnieuw kunnen bespreken. Ik ben bang dat het al te laat is, omdat we hierover eerder een besluit hebben genomen. Het is moeilijk om dit punt nu opnieuw aan de orde te stellen.
<SPEAKER ID="082" NAME="Joseph Daul" AFFILIATION="PPE">
(FR) Mijnheer de Voorzitter, ik sta achter het voorstel van Martin Schulz. Ik geloof dat de onderhandelingen uiterst moeizaam verlopen. Het gaat hier om een mens, om een vrouw, en men is op dit moment bezig een politieke oplossing te zoeken.
<P>
Ik meen dus dat wanneer er naar een politieke oplossing wordt gezocht, de situatie niet op de spits moet worden gedreven. Laat ons daarom eerst een politieke oplossing proberen te vinden.
<P>
(Applaus)
<SPEAKER ID="083" NAME="Miguel Portas" AFFILIATION="GUE/NGL">
(PT) Ik wil graag heel kort iets zeggen. Diplomatische inspanningen zijn inderdaad belangrijk, maar Aminatou Haider bevindt zich nu, op de 33e dag van haar hongerstaking, in het ziekenhuis. Het ergste wat we een vrouw die voor haar meest elementaire mensenrechten strijdt kunnen vertellen is dat het Europees Parlement haar hier en nu vergeet.
<SPEAKER ID="084" NAME="De Voorzitter">
Dames en heren, op grond van artikel 140 van het Reglement kunnen we stemmen over het voorstel om dit punt van de agenda te halen.
<P>
In dat verband zou ik iemand willen verzoeken het woord te voeren vóór de motie.
<SPEAKER ID="085" NAME="Juan Fernando López Aguilar" AFFILIATION="S&amp;D">
(ES) Mijnheer de Voorzitter, als leider van de Spaanse socialistische delegatie in het Europees Parlement wil ik mijn dank uitspreken voor de woorden van de voorzitter van de Fractie van de Progressieve Alliantie van Socialisten en Democraten in het Europees Parlement, die de steun hebben gekregen van de voorzitter van de Fractie van de Europese Volkspartij (Christendemocraten). In de eerste plaats omdat dit Parlement duidelijk zijn solidariteit betuigt met mevrouw Haider en met haar zaak in deze gevaarlijke situatie als gevolg van haar langdurige hongerstaking.
<P>
In de tweede plaats maakt het Parlement echter ook een mooi gebaar met zijn steun aan de zware multilaterale diplomatieke inspanningen van de Spaanse regering. Dit is tenslotte de regering van het land waarin mevrouw Haider zich bevindt en de regering van het land op wiens grondgebied mevrouw Haider een hongerstaking voert die volgens haar pas zal eindigen als zij kan terugkeren naar een land dat niet onder Spaanse jurisdictie valt.
<P>
Ik steun dan ook de huidige diplomatieke inspanningen en ik denk dat wij nu beter kunnen voorkomen dat een resolutie wordt aangenomen die het succes van de onderhandelingen die in de komende uren kunnen plaatsvinden zou kunnen belemmeren...
<P>
(Spreker wordt door de Voorzitter onderbroken)
<SPEAKER ID="086" NAME="De Voorzitter">
Dan vraag ik nu iemand het woord te voeren tegen het voorstel.
<SPEAKER ID="087" NAME="Izaskun Bilbao Barandica" AFFILIATION="ALDE">
(ES) Mijnheer de Voorzitter, ik wil hierbij aangeven dat mijn fractie tegen het voorstel is en wel om de volgende reden: het lijkt me onverstandig dit voorstel deze ochtend in te dienen en bovendien vind ik het getuigen van een gebrek aan respect voor alle fracties die een tekst voor de resolutie hebben ingediend.
<P>
Gisteren hebben we drie uur lang gepraat over een manier om dit thema uit het politieke debat te halen en ons niet langer te richten op wat er in Spanje gebeurt. Dankzij de inzet van alle fracties is het ons gelukt uiteenlopende standpunten bij elkaar te brengen en een gemeenschappelijke tekst op te stellen. Het is ons gelukt tot een gezamenlijke resolutietekst te komen en het is ons in dezelfde vergadering gelukt de verschillen in de standpunten glad te strijken.
<P>
Daarom vraag ik me af: als het niet gepast is dat dit Parlement zich uitspreekt over een dergelijke situatie, wanneer zal het zich dan wel uitspreken? Wanneer?
<P>
(Levendig applaus)
<P>
Ik heb nog één laatste verzoek ...
<P>
(Spreekster wordt door de Voorzitter onderbroken)
<SPEAKER ID="088" NAME="Willy Meyer" AFFILIATION="GUE/NGL">
(ES) Mijnheer de Voorzitter, het is niet waar dat dit Huis zich heeft uitgesproken over de situatie van mevrouw Haider. Dat is niet gebeurd. Het Parlement zou zich er vandaag over uitspreken, na een hongerstaking die 33 dagen heeft geduurd. En nu probeert men ons van een debat af te houden. Ik vind dat immoreel. Ik herhaal: dit is volstrekt immoreel.
<P>
(Applaus)
<SPEAKER ID="089" NAME="José Ignacio Salafranca Sánchez-Neyra" AFFILIATION="PPE">
(ES) Mijnheer de Voorzitter, ik heb het woord gevraagd om een motie van orde in te dienen. Dit Huis is onherroepelijk verbonden met de verdediging van mensenrechten en dient deze plicht na te komen. De heer Schulz heeft ons vanochtend een voorstel gedaan. Als hij belangrijke gegevens of informatie heeft voor de zaak Haider, dient hij deze met ons te delen, mijnheer de Voorzitter, zodat de plenaire vergadering vanmiddag aan het begin van het debat een besluit kan nemen.
<P>
(Applaus)
<SPEAKER ID="090" NAME="Martin Schulz" AFFILIATION="S&amp;D">
(DE) Mijnheer de Voorzitter, ik heb hier namens mijn fractie jarenlang de mensenrechtendebatten gevoerd. Ik ga bijzonder zorgvuldig met deze zaak om en heb er afgelopen zondag met de Marokkaanse minister van Buitenlandse Zaken nog een zeer lang gesprek over gevoerd.
<P>
Ik heb de indruk dat vandaag de mogelijkheid bestaat de hongerstaking van mevrouw Haider te beëindigen en voor haar een oplossing te vinden. Wanneer ik de indruk had dat ik met een publieke verklaring zou bijdragen aan de oplossing van deze zaak, zou ik die verklaring geven. Maar omdat ik geloof dat in zulke ingewikkelde diplomatieke zaken alles draait om discretie, wil ik de geachte afgevaardigden vragen deze zaak met de nodige discretie te behandelen en zo bij te dragen aan de redding van deze vrouw. Dat is het enige wat ik wil.
<SPEAKER ID="091" NAME="De Voorzitter">
Dames en heren, ik verzoek u uw aandacht erbij te houden. We kunnen niet eindeloos over dit punt discussiëren.
<SPEAKER ID="092" NAME="Raül Romeva y Rueda" AFFILIATION="Verts/ALE">
(ES) Mijnheer de Voorzitter, allereerst wil ik zeggen dat ik nogal verbaasd ben, omdat wij, zoals mevrouw Bilbao Barandica al aangaf, gisteren drie uur lang over dit onderwerp hebben gedebatteerd. Als de heer Schulz al sinds zondag de beschikking heeft over informatie omtrent dit onderwerp, had hij ons dat gisteren moeten laten weten, vóór ons debat over de gemeenschappelijke ontwerpresolutie. We hadden op de hoogte moeten zijn van deze informatie bij de gesprekken tussen de verschillende fracties, die uiteindelijk tot een akkoord, of tenminste tot een compromis hebben geleid.
<P>
(FR) Nee, dat is niet waar. Het is onze verantwoordelijkheid om een resolutie aan te nemen, zodat we op zijn minst weten welk standpunt dit Parlement inneemt in de kwestie rond Aminatou Haider. Daarom vraag ik niet dat er niet wordt gestemd, maar dat er een debat plaatsvindt, zoals gebruikelijk.
<P>
(Applaus)
<SPEAKER ID="094" NAME="Charles Tannock" AFFILIATION="ECR">
(EN) Mijnheer de Voorzitter, het Parlement is het hier duidelijk niet over eens. Dit is een zeer delicate kwestie. Er is veel verwarring. Mag ik alstublieft verzoeken om de stemming uit te stellen tot 15.00 uur, zodat we zowel de partijen als de fracties kunnen raadplegen en ook kunnen achterhalen wat er nu eigenlijk aan de hand is in Marokko?
<SPEAKER ID="095" NAME="De Voorzitter">
Dames en heren, we hebben alle opmerkingen beluisterd. U heeft alles gehoord en u heeft nu een volledig beeld. In overeenstemming met artikel 140 van het Reglement breng ik deze motie in stemming. We hebben een concreet voorstel, namelijk dat we vandaag niet over dit onderwerp debatteren.
<P>
(Het Parlement willigt het verzoek in)
<SPEAKER ID="096" NAME="Martin Schulz" AFFILIATION="S&amp;D">
(DE) Mijnheer de Voorzitter, het spijt me dat ik opnieuw een beroep moet doen op het geduld van het Parlement. Op de stemlijst van vandaag staat de stemming over het subsidiariteitsbeginsel. Overeenkomstig artikel 177, lid 4, van het Reglement vraag ik de stemming over dit punt uit te stellen tot de volgende plenaire vergadering en intussen onderzoek te doen naar de rechtmatigheid van een resolutie over dit punt. Ik geloof dat er in het Parlement grote consensus over bestaat dat het subsidiariteitsbeginsel en de fundamentele rechten moeten worden gegarandeerd. Het heeft echter absoluut geen zin deze zaak naar het niveau van de Europese Unie te tillen. Namens mijn Italiaanse collega's zeg ik ook uitdrukkelijk dat het debat dat momenteel in Italië wordt gevoerd, een Italiaans en geen Europees debat is, en dat mijn collega's, net als wij, in de bres zullen springen voor diversiteit en pluraliteit. Maar het heeft geen zin om dat met een dergelijke resolutie te doen.
<P>
(Interrupties)
<P>
Mijnheer de Voorzitter, het is verbazingwekkend dat fracties die het woord "democratie” in hun naam hebben staan, niet eens bekend zijn met het democratische beginsel dat je een spreker moet laten uitpraten.
<P>
Overeenkomstig artikel 177, lid 4, van het Reglement verzoek ik dat de stemming wordt uitgesteld tot de volgende vergadering en dat de resolutie en de stemming aan een rechtmatigheidsonderzoek worden onderworpen.
<P>
(Applaus)
<SPEAKER ID="097" NAME="De Voorzitter">
Dames en heren, mijnheer Schulz, zet u alstublieft uw hoofdtelefoon op. Ik heb een concreet voorstel - dit punt zal in het tweede deel van de stemming aan de orde komen. Eerst zullen we stemmen over de begroting en daarna zijn er nog enkele andere punten. U kunt allen nadenken over het voorstel van de heer Schulz en dan komen we er zo dadelijk op terug, als we de resolutie allemaal vóór ons hebben, in het tweede deel van de stemming.
<SPEAKER ID="098" NAME="Bernd Posselt" AFFILIATION="PPE">
(DE) Mijnheer de Voorzitter, nu deze dringende kwestie van de agenda is gehaald, wil ik u vragen de spreektijd voor het punt "Westelijke Sahara” over de twee andere dringende kwesties te verdelen, omdat we gisteren enkele felle discussies hadden over de spreektijd voor dringende kwesties. Dat is mijn praktische voorstel voor vanmiddag. Ik hoop dat u hiermee akkoord gaat, omdat we een uur over dringende kwesties zullen praten.
<SPEAKER ID="099" NAME="De Voorzitter">
Wij zullen rekening houden met uw suggestie.
