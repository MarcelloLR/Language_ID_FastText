<CHAPTER ID="001">
Opening van de vergadering (eerste vergadering van het nieuw gekozen Parlement) 
<SPEAKER ID="004" NAME="De Voorzitter">
Geachte afgevaardigden, overeenkomstig de Akte betreffende de invoering van algemene rechtstreekse verkiezingen van de vertegenwoordigers van het Europees Parlement verklaar ik de eerste vergadering van het Europees Parlement na de verkiezingen voor geopend.
<P>
(Applaus)
<P>
Ik verzoek u voor de Europese hymne van uw plaatsen op te staan.
<P>

<P>
Geachte afgevaardigden, ik heet u hartelijk welkom op de eerste vergadering van het Europees Parlement na de verkiezingen en feliciteer u allen: de herkozen collega's en de collega's die voor het eerst gekozen zijn. Iets minder dan de helft van de 736 afgevaardigden is voor het eerst in het Europees Parlement gekozen. Bijzonder heuglijk is dat 35 procent van de afgevaardigden vrouw is - een percentage dat in het Europees Parlement nog nooit zo hoog is geweest!
<P>
(Applaus)
<P>
Niet minder dan 170 miljoen burgers hebben aan de verkiezingen deelgenomen en ons werk dient een groot doel: de eenwording van ons werelddeel. Laten we bij ons werk nooit vergeten dat de Europese Unie op waarden berust. De menselijke waardigheid, de mensenrechten, vrijheid, democratie, de rechtsstaat en vrede liggen ten grondslag aan ons handelen. We zijn door de band van de solidariteit verenigd. Ik bind u op het hart zich altijd door respect en achting voor elkaar te laten leiden. Als we daarin slagen, zullen we succesvol zijn. Laten we nu aan ons werk beginnen!
