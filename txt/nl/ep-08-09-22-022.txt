<CHAPTER ID="022">
Aanpassing van een aantal besluiten aan Besluit 1999/468/EG van de Raad, gewijzigd bij Besluit 2006/512/EG - Aanpassing aan de regelgevingsprocedure met toetsing (Deel twee) - Aanpassing van rechtshandelingen aan het nieuwe comitologiebesluit (korte presentatie) 
<SPEAKER ID="159" NAME="De Voorzitter">
Aan de orde is de gecombineerde behandeling van:
<P>
van József Szájer, namens de Commissie juridische zaken, over het voorstel voor een verordening van het Europees Parlement en de Raad tot aanpassing aan Besluit 1999/468/EG van de Raad, zoals gewijzigd bij Besluit 2006/512/EG, van een aantal besluiten waarop de procedure van artikel 251 van het Verdrag van toepassing is, wat de regelgevingsprocedure met toetsing betreft - Deel twee - C6-0476/2007 -, en
<P>
van József Szájer, namens de Commissie juridische zaken, met aanbevelingen aan de Commissie betreffende de aanpassing van rechtshandelingen aan het nieuwe comitologiebesluit.
<SPEAKER ID="160" NAME="József Szájer">
rapporteur. - (HU) Het is de aloude ervaring van de mensheid dat de besluitvormende macht, en vooral de uitvoerende instanties, niet zonder parlementaire controle mag blijven. Vandaag de dag, vooral in verband met de voorbereiding van het Verdrag van Lissabon, hebben we maar al te vaak gehoord over het zogenaamde democratische tekort van de Europese Unie, en ook over de Brusselse bureaucratie hebben we veel kunnen horen.
<P>
Interessant genoeg steunen juist die personen het Verdrag van Lissabon niet, wier belangen het meest gebaat zouden zijn bij deze verandering, degenen die zich ervan zouden kunnen vergewissen dat het Verdrag van Lissabon juist een effectievere controle wil uitoefenen op de uitvoerende macht, de Europese Commissie en de zogenaamde Europese bureaucratie. Dit geef ik in overweging aan de mensen die van mening zijn dat er geen behoefte is aan het Verdrag van Lissabon.
<P>
Ik ben ervan overtuigd dat we door een grotere controlebevoegdheid te geven aan het rechtstreeks door de burgers gekozen Europees Parlement over de Europese Commissie, juist dit doel dienen. Dit is met name het geval als in Europa het Parlement en de Raad, dat wil zeggen de wetgevende macht, steeds meer bevoegdheden uitbesteden aan de uitvoerende macht en er in steeds meer opzichten op vertrouwen dat de Europese Commissie de gedetailleerde regelgeving zal vastleggen.
<P>
In veel gevallen is er immers een directe reactie vereist, als het complexe Europese wetgevingsmechanisme niet werkt omdat de Raad en het Parlement geen gelegenheid hebben om bijeen te komen; in dat geval is er geen andere optie dan de Commissie in het belang van snelle en effectieve actie een volmacht te geven in zulke zaken.
<P>
Dit is nu ook het geval. Deze twee verslagen gaan erover dat in het kader van de overeenkomst die in 2006 is gesloten tussen het Europees Parlement en de Commissie de bevoegdheden en de macht van het Europees Parlement zich ook uitstrekken tot de controle over de handelingen van de Commissie in haar uitvoerende en wetgevende bevoegdheid. Hiertoe had tot nu toe slechts een van de twee wetgevende instellingen, de Raad, de mogelijkheid.
<P>
De Europese Commissie heeft vier pakketten ingediend waarvan we er twee al tijdens onze zomersessie hebben aangenomen. Nu is het derde pakket aan de beurt, en het verslag dat ik op eigen initiatief heb opgesteld, gaat over de principes op grond waarvan we dit proces moeten implementeren en de wijze waarop we deze controlebevoegdheid moeten vastleggen.
<P>
Tevens kan ik vaststellen dat de onderhandelingen hebben geresulteerd in een goed compromis, maar ik wil namens het Parlement geheel en al duidelijk maken dat we dit niet als precedent zien, noch bij de comitologieprocedures die op dit moment lopen, noch met het oog op de toekomst.
<P>
Deze controlerende bevoegdheid zal het Parlement hoe dan ook toekomen, onafhankelijk van het Verdrag van Lissabon; met andere woorden: het Verdrag van Lissabon, dat vergelijkbare bevoegdheden garandeert, is iets verder opgeschoten en in het kader daarvan kunnen we deze zaken nu al verwezenlijken.
<P>
Voor het Parlement betekent dit een enorme hoeveelheid werk en daarvoor moet het Parlement de benodigde instrumenten aangereikt krijgen. Juist om die reden heb ik ook actie ondernomen met betrekking tot de begroting: door deze weg te halen bij de bureaucratische instanties moeten we het Parlement de mogelijkheden bieden die nodig zijn voor de optimale uitvoering van deze nieuwe taak. Ook het Parlement moet zich voorbereiden op de optimale uitvoering van deze taak en ik ben van mening dat door deze verandering de Europese Unie democratischer en transparanter zal worden. Hiermee zetten we dus een belangrijke stap binnen de Europese instellingen waarmee de controle over de uitvoerende macht bij de wetgevende macht en zodoende bij het electoraat komt te liggen. Bedankt voor uw aandacht.
<SPEAKER ID="161" NAME="Ján Figeľ">
Commissie. - (EN) Mijnheer de Voorzitter, namens de Commissie verwelkom ik de twee verslagen van de heer Szájer en bedank ik de rapporteur voor zijn werk. Köszönöm szépen Jóska.
<P>
Nu in eerste lezing een akkoord is bereikt over het zogenoemde "tweede pakket”, zal een aanvullende set wetgevingsinstrumenten in overeenstemming worden gebracht met het gewijzigde comitologiebesluit. Dit betekent een grotere rol voor het Parlement, voor u, en nauwer democratisch toezicht. De Commissie is echt blij dat het werk in een goed tempo vordert en dat de drie instellingen, dat wil zeggen, de Raad, het Parlement en de Commissie, eerlijke oplossingen hebben gevonden.
<P>
In het tweede verslag heeft het Parlement de Commissie in feite uitgenodigd om met nieuwe voorstellen te komen om nog eens een beperkt aantal wetten aan te passen. Ik kan u verzekeren dat de Commissie van plan is de aanbevelingen in uw verslag grondig te bestuderen. Zodra deze beoordeling is afgerond, kunnen we beslissen hoe we het beste kunnen reageren op de aanbevelingen van het Parlement.
<P>
Tot slot spreek ik ook de hoop uit dat het onderzoek van het volgende pakket door de Raad en het Parlement eveneens snel en soepel zal verlopen.
<SPEAKER ID="162" NAME="De Voorzitter">
Het debat is gesloten.
<P>
De stemming vindt morgen plaats.
