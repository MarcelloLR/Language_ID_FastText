<CHAPTER ID="006">
Verklaring van het voorzitterschap
<SPEAKER ID="087" NAME="De Voorzitter">
Het Libische hooggerechtshof heeft vandaag het doodvonnis bekrachtigd dat is uitgesproken tegen de vijf Bulgaarse verpleegsters en de Palestijnse arts die sinds februari 1999 in Libië in hechtenis zitten. Zij worden ervan beschuldigd honderden Libische kinderen opzettelijk met hiv te hebben besmet. Dit nieuws verontrust mij zeer en vervult iedereen met smart, met name natuurlijk de verpleegsters en de arts, en hun familie en vrienden.
<P>
Ik heb in april een ontmoeting gehad met enkele van hun familieleden, en ik wil hun onze solidariteit en steun betuigen in deze moeilijke tijd. Ik wil hun ook graag een boodschap van hoop sturen. De procedure is hiermee namelijk nog niet ten einde. De zaak wordt nu doorverwezen naar de Hoogste Gerechtelijke Raad van Libië. We zijn ervan overtuigd dat de Libische autoriteiten de nodige stappen zullen ondernemen om het doodvonnis te herzien en te vernietigen, hetgeen de weg vrijmaakt voor een snelle beëindiging van deze situatie.
<P>
We herhalen wederom ons principiële verzet tegen de doodstraf, die in strijd is met de menselijke waardigheid. We spreken onze solidariteit uit met de slachtoffers van de hiv/aids-besmetting in het ziekenhuis van Benghazi. We roepen de Libische autoriteiten op zich vergevingsgezind op te stellen en de vijf Bulgaarse verpleegsters en de Palestijnse arts vrij te laten.
<P>
(Langdurig applaus)
