<CHAPTER ID="017">
Commerciële en economische betrekkingen met de ASEAN (debat) 
<SPEAKER ID="217" NAME="De Voorzitter">
Aan de orde is het verslag van Glyn Ford, namens de Commissie internationale handel, over de commerciële en economische betrekkingen met de Associatie van Zuidoost-Aziatische landen (ASEAN).
<SPEAKER ID="218" NAME="Glyn Ford">
rapporteur. - (EN) Mijnheer de Voorzitter, ten eerste wil ik de commissaris en zijn staf, de commissiestaf, mijn groepsstaf en mijn eigen staf bedanken voor het werk dat ze voor dit verslag hebben gedaan. Ik wil ook de schaduwrapporteurs namens de belangrijkste politieke groepen bedanken. In een geest van samenwerking hebben zij het rapport in de huidige vorm gemaakt tot wat het is. Ik neem de volledige verantwoordelijkheid voor het rapport, maar de politieke voetafdrukken van alle bovengenoemde personen zijn op de pagina's van het rapport te vinden.
<P>
In een bepaald opzicht hadden we gewild dat deze onderhandeling tussen de EU en de ASEAN onnodig was geweest. De prioriteit van mijn eigen commissie is erg duidelijk: wij willen dat de Doha-onderhandelingsronde succesvol wordt afgerond. Helaas lijkt het er nu op dat de onderhandelingsronde wordt opgeslokt door het zwarte gat van de Amerikaanse presidentiële voorverkiezingen en verkiezingen.
<P>
Hopelijk komt de onderhandeling een half jaar of een jaar na de inhuldiging van president Clinton, McCain of Obama weer relatief onbeschadigd op de agenda, als de VS eindelijk een nieuwe handelswoordvoerder hebben geïnstalleerd die de besprekingen kan voortzetten. Maar in de tussentijd lijkt het erop dat we onderhandelingen voor bilaterale of EU-vrijhandelsovereenkomsten zullen voeren met Korea, waar mijn collega David Martin de rapporteur van het Parlement was, met de ASEAN en met India.
<P>
Het mandaat van de Raad om te beginnen met besprekingen met de ASEAN, de op vier na grootste handelspartner van de EU, had betrekking op slechts zeven van de tien leden van de ASEAN. Dit komt doordat de ASEAN een zeer diverse regio beslaat, met economieën met een BBP dat gelijk is aan sommige lidstaten van de Europese Unie maar ook met drie minder ontwikkelde landen. Twee van deze landen profiteren van de "Anything but arms”-regeling en het andere land is de pariastaat Birma, waarover vandaag al veel gepraat is.
<P>
Het is duidelijk dat beide partijen waarschijnlijk zullen profiteren van een vrijhandelsovereenkomst, omdat de stroom van goederen en diensten zal worden vergroot en innovatie en economische groei zullen worden gestimuleerd.
<P>
We verwelkomen het feit dat het ASEAN-handvest op 20 november vorig jaar tijdens de dertiende ASEAN-top in Singapore werd ondertekend en we kijken uit naar een spoedige ratificering van dit handvest. Dit zou moeten bijdragen aan de economische integratie binnen de ASEAN-landen en in mijn verslag verzoeken we de Commissie technische en andere ondersteuning ter bevordering van dit proces te bieden.
<P>
Voor de onderhandelingen is transparantie nodig met betrekking tot overheidsopdrachten, concurrentie en investeringen, intellectuele eigendomsrechten en staatssteun. We moeten praten over de verwijdering van niet-tarifaire en tarifaire belemmeringen, met name als het gaat om bank-, verzekerings- en juridische diensten.
<P>
Aan onze kant is de vereenvoudiging van de oorsprongsregels van belang. We moeten streven naar een harmonisering van normen, waaronder normen voor productveiligheid, kinderbescherming en dierenwelzijn.
<P>
We moeten bescherming bieden tegen namaakgeneesmiddelen, maar tegelijkertijd vindt de commissie het belangrijk dat de flexibiliteit van de TRIPS-overeenkomst niet in gevaar wordt gebracht.
<P>
De handelscommissie is van mening dat een hoofdstuk over duurzame ontwikkeling, inclusief een duurzaamheidseffectbeoordeling, een essentieel onderdeel moet zijn van elke overeenkomst. Bovendien hebben we een parallelle politieke samenwerkingsovereenkomst nodig met bindende sociale en ecologische bepalingen, die beide partijen verplichten de belangrijkste ILO-verdragen te ratificeren, evenals de normale bepalingen met betrekking tot mensenrechten en democratie in de partnerschaps- en samenwerkingsovereenkomst.
<P>
Er moeten forums voor handel en duurzame ontwikkeling worden samengesteld, waar werknemers, werkgevers en het maatschappelijk middenveld niet alleen de onderhandelingen daadwerkelijk kunnen beïnvloeden maar ook, en dit is nog belangrijker, de uiteindelijke tenuitvoerlegging van de overeenkomst.
<P>
In het verslag wordt voorgesteld dat we moeten overwegen milieuvriendelijke producten en goederen afkomstig uit eerlijke handel een voorkeursbehandeling te geven als het gaat om toegang tot de EU en de tarieven hiervoor sneller te verlagen. Maar als dit zou worden uitgevoerd, moet de Commissie natuurlijk haar douanenomenclatuur wijzigen om dit mogelijk te maken.
<P>
Er zijn een aantal landspecifieke kwesties. Het bankgeheim in Singapore baart ons zorgen. De commissie heeft Singapore bezocht en gesproken met parlementsleden van dat land en de zorgen aangekaart. We verwelkomen het feit dat de democratie in Thailand is hersteld. En natuurlijk hebben we erin toegestemd dat Birma deel neemt aan de onderhandelingen, of deze tenminste bijwoont. Het is naar onze mening echter volkomen duidelijk dat totdat het huidige regime is afgetreden, er geen sprake van kan zijn dat er een overeenkomst met Birma wordt ondertekend.
<P>
Ons idee is om een kaderovereenkomst voor alle landen te hebben waardoor individuele landen binnen de ASEAN kunnen handelen op basis van hun huidige situatie en ervoor te zorgen dat bepaalde sectoren met een voor die landen passende snelheid worden geopend. Dus uiteindelijk, en ik benadruk uiteindelijk, zullen we een gemeenschappelijke en volledige overeenkomst met alle landen hebben.
<P>
Dus hoewel we de leiding van Vietnam aan het proces alleen maar kunnen verwelkomen, is de vooruitgang langzamer dan verwacht of gewild wegens de institutionele architectuur, evenals een gebrek en motivatie en wil bij sommige ASEAN-landen.
<P>
Ik wil duidelijk stellen dat de Europese Unie niet mag toestaan dat individuele lidstaten van de ASEAN hun hakken in het zand zetten en een veto uitspreken over vorderingen. Als er geen alternatief is, kunnen de Raad, de Commissie en het Parlement wellicht in laatste instantie kijken naar de mogelijkheid van bilaterale in plaats van multilaterale overeenkomsten. Ik hoop dat de regeringen en het maatschappelijk middenveld in de ASEAN-landen het standpunt van het Parlement vandaag zien als een aanmoediging om vooruitgang te boeken, en dat ze snel zullen handelen om dit te bereiken.
<SPEAKER ID="219" NAME="Peter Mandelson">
lid van de Commissie. - (EN) Mijnheer de Voorzitter, ik ben Glyn Ford zeer dankbaar voor zijn verslag en voor de algemene steun die hierin wordt gegeven aan de lijn die door de Commissie wordt gevolgd bij de onderhandelingen over een vrijhandelsovereenkomst met ASEAN-landen.
<P>
Zuidoost-Azië verdient onze onverdeelde aandacht. Het is begrijpelijk dat onze aandacht in Azië steeds weer opnieuw naar China gaat, maar ons partnerschap met de ASEAN moet evenzeer onze aandacht hebben, of het nu gaat om kwesties over duurzame ontwikkeling, maatschappelijke vraagstukken of handelsaangelegenheden. Daarom is de ASEAN in het kader van "Europa als wereldspeler” geselecteerd als partner voor een van onze vrijhandelsovereenkomsten van de nieuw generatie.
<P>
De dynamiek van de ASEAN-economieën is zeker een mogelijkheid voor Europa. Het gaat hier echter nog steeds grotendeels om een potentiële mogelijkheid in plaats van een daadwerkelijke mogelijkheid. Bedrijven uit de EU die handel bedrijven of investeren in Zuidoost-Azië hebben nog steeds te maken met tarifaire en niet-tarifaire belemmeringen en markten die niet openstaan voor buitenlandse dienstverleners, vooral als het gaat om markten voor overheidsopdrachten. Hetzelfde geldt voor directe buitenlandse investeringen in het algemeen. Ook constateren deze bedrijven vaak dat hun intellectuele eigendomsrechten nog steeds niet voldoende worden beschermd, en zijn sommige markten over het algemeen weinig doorzichtig.
<P>
Dit is het sterkst mogelijke argument voor een diepgaande vrijhandelsovereenkomst, in plaats van een snelle en lichtgewicht overeenkomst. Ik geloof niet dat vrijhandelsovereenkomsten kunnen dienen als snelle, politieke oplossing. Bij de handelsstrategie in het kader van "Europa als wereldspeler” staan nieuwe handelskansen, nieuwe exportmogelijkheden en nieuwe banen centraal. We zijn met deze onderhandelingen begonnen omdat er bewijs was dat we deze dingen konden realiseren als we ambitieus wilden zijn.
<P>
Wij hebben gelijk om het idee van een vrijhandelsovereenkomst die alleen bepaalde tarieven regelt, te verwerpen. Ik ben het daarom roerend eens met de oproep in dit verslag om bij deze onderhandelingen ambitieus te zijn. We hebben opzettelijk gekozen voor een benadering op basis van interregionale onderhandelingen. Ik denk dat dat een juiste keuze was. Ik geloof dat bilaterale overeenkomsten kunnen fungeren als bouwstenen voor het multilaterale systeem, omdat ze daar regionale integratie en de groei van regionale markten stimuleren. Ik denk dat we deze onderhandelingen kunnen zien als een bijdrage aan de ASEAN-blauwdruk voor een economische gemeenschap.
<P>
Het verslag wijst er echter terecht op dat het voeren van interregionale onderhandelingen met een dergelijke ambitieuze agenda niet de gemakkelijkste en snelste route is. Elke keer als een ASEAN-lidstaat niet aan een bepaalde verplichting kan voldoen, hebben we te maken met een uitkomst op basis van de laagste gemene deler. Dit is niet eerlijk ten opzichte van de andere landen. We hebben ook te maken met problemen met middelen, aangezien de capaciteiten van de ASEAN-staten onder druk staan vanwege het grote aantal vrijhandelsovereenkomsten waarover ze momenteel onderhandelen. Hierdoor lijkt het erop dat het moeilijk wordt de volledige interregionale overeenkomst binnen drie of vier jaar af te ronden en dat het lastig wordt voor ons onze hoge ambities consequent vast te houden.
<P>
Natuurlijk zijn onze belangrijkste concurrenten nu ook bezig om hun betrekkingen een voor een met individuele landen in die regio te verstevigen. Japan, Australië en de Verenigde Staten zijn hier allemaal mee bezig. Ik vestig uw aandacht op de alinea in het verslag die verwijst naar de mogelijkheid om bilaterale overeenkomsten te sluiten, als de regionale benadering moeilijk is. Ik wil de regionale benadering nu nog niet opgeven, maar we zijn wel bezig om wat flexibiliteit aan te brengen in dit regionale kader. Het gaat hier om een zekere mate van veranderlijkheid zodat er rekening kan worden gehouden met de verschillende ontwikkelingsniveaus binnen de ASEAN en zodat we met individuele ASEAN-landen het traject sneller kunnen doorlopen. Dit zou economisch gezien verstandig zijn en de weg plaveien voor een overeenkomst met andere landen op een later tijdstip.
<P>
In onze onderhandelingsrichtlijnen is er zelfs rekening gehouden met het feit dat de onderhandelingen worden afgerond met minder dan tien leden aangezien de minst ontwikkelde landen binnen de ASEAN (Laos, Cambodja en Birma/Myanmar) niet aan de verplichtingen in de vrijhandelsovereenkomst hoeven te voldoen, maar het onderhandelingsproces zullen volgen. Laos en Cambodja zijn momenteel bezig met vraagstukken betreffende toegang tot de Wereldhandelsorganisatie en genieten op grond van de "Anything but arms”-regeling sowieso al van een voorkeursbehandeling als het gaat om toegang tot de EU-markt. Maar ze hebben volgens mij een logische plaats in de langetermijnovereenkomst. Als het gaat om Birma geeft het verslag het standpunt weer van de EU, namelijk dat hoewel dit land lid is van de ASEAN we niet als zodanig over vrijhandelsovereenkomstverplichtingen onderhandelen met Birma.
<P>
Als laatste wil ik nog iets zeggen over duurzame ontwikkeling. We hopen ecologische en sociale aspecten mee te nemen bij onze onderhandelingen met de ASEAN en we zullen dat doen we in een geest van samenwerking. Bovendien hebben we een externe adviseur aangetrokken om een duurzaamheidseffectbeoordeling uit te voeren, waarbij wordt geanalyseerd welk effect de beoogde overeenkomst heeft op verschillende vraagstukken, waaronder ecologische en sociale kwesties. In de komende achttien maanden zal dit onderzoek samenvallen met het onderhandelingsproces. Vorige week hebben we ook het maatschappelijk middenveld uitgenodigd om bij te dragen aan onze overwegingen betreffende onze drie onderhandelingen voor een vrijhandelsovereenkomst met de ASEAN. We hebben niet gemerkt dat zij wezenlijk met ons van mening verschillen. Door deze punten vanaf het begin mee te nemen bij de onderhandelingen, kunnen we garanderen dat problemen vroegtijdig worden aangepakt of zelfs voordat ze zich daadwerkelijk voordoen.
<P>
Ik kijk ernaar uit om samen te werken met het Parlement bij de verdere onderhandelingen. Het spreekt voor zich dat ik de Commissie internationale handel op de hoogte houd van de vorderingen. Ik ben erg dankbaar voor dit verslag. Het heeft het niveau dat ik ben gaan verwachten van de Commissie internationale handel en hierdoor ben ik afhankelijk ben van de interpretatie en beoordelingen die dit verslag geeft van complexe vraagstukken met betrekking tot het handelsbeleid.
<SPEAKER ID="220" NAME="Francisco José Millán Mon">
rapporteur voor advies van de Commissie buitenlandse zaken. - (ES) Mijnheer de Voorzitter, dankzij het actieplan van Neurenberg en de eerste EU-ASEAN-top die vorig jaar werd gehouden, zijn de betrekkingen tussen de EU en de ASEAN hervat.
<P>
Er wordt bijvoorbeeld - langzaam, zoals we hebben vernomen - onderhandeld over een vrijhandelsovereenkomst en bilaterale associatie- en samenwerkingsovereenkomsten.
<P>
De Commissie buitenlandse zaken heeft deze intensivering van de betrekkingen, ook op economisch en handelsgebied, ondersteund.
<P>
De ASEAN is een proces van regionale integratie dat we toejuichen en dat in toenemende mate aan belang wint. De associatie verenigt meer dan vijfhonderd miljoen inwoners uit tien landen, die, zoals de heer Ford al aangaf, zeer verschillend zijn en die over het algemeen goede groeimogelijkheden hebben.
<P>
De Europese Unie is de op één na grootste handelspartner van de ASEAN. De vrijhandelsovereenkomst is een ideaal instrument om onze verkopen uit te breiden en onze ondernemingen meer te laten investeren. Andere landen, zowel binnen als buiten het continent, willen iets vergelijkbaars doen, aldus de commissaris.
<P>
De overeenkomst zou breed van opzet moeten zijn en zich niet alleen moeten beperken tot handelskwesties. Tegelijkertijd zouden er bilaterale associatie- en samenwerkingsovereenkomsten moeten worden gesloten waarin onder meer het respecteren van de mensenrechten aan de orde komt.
<P>
Uiteraard kunnen deze bilaterale overeenkomsten alleen worden aangegaan met de ASEAN-landen die voldoen aan de noodzakelijke politieke en economische voorwaarden, en niet alle landen voldoen aan die voorwaarden, in het bijzonder Birma/Myanmar. De Raad heeft beperkende maatregelen opgelegd tegen de regering van dat land, die door het Parlement worden ondersteund.
<P>
Het is duidelijk dat er geen bilaterale overeenkomst kan worden gesloten met Birma en dat Birma geen deel kan uitmaken van de vrijhandelsovereenkomst, tenzij de politieke omstandigheden in het land veranderen. In april heeft het Parlement nogmaals zijn afkeuring uitgesproken over de politieke situatie en de vrijlating van politieke gevangenen geëist.
<P>
Ik wil graag van deze gelegenheid gebruikmaken om mijn deelneming te betuigen met de vele slachtoffers van de cycloon die Birma getroffen heeft. Ik sluit me aan bij de woorden die de Voorzitter van het Parlement hierover aan het begin van de middag heeft gesproken.
<P>
Dames en heren, ter afsluiting zou ik nog willen zeggen dat de Europese Unie haar betrekkingen met de ASEAN moet blijven ontwikkelen. Wij bieden een sterkere politieke associatie, nauwe economische betrekkingen in ons beider belang, en samenwerking op velerlei gebied. Uiteraard ondersteunen we het ASEAN-handvest, de stap in het integratieproces die in 2007 is gezet. We willen dat de in dit handvest gedane toezeggingen aangaande mensenrechten en democratie worden verwezenlijkt, met name in Birma, maar ook in andere landen in de regio. Op die basis zullen onze betrekking worden versterkt. Hartelijk dank.
<SPEAKER ID="221" NAME="John Purvis">
rapporteur voor advies van de Commissie industrie, onderzoek en energie. - (EN) Mijnheer de Voorzitter, in zijn geheel genomen geeft het verslag van de heer Ford weer wat mijn commissie wilde zien. We zijn bijzonder tevreden dat al onze voornaamste punten erin zijn opgenomen. We benadrukken dat de toekomstige industriële groei in de Europese Unie afhankelijk is van onze openheid voor buitenlandse handel en investeringen op basis van eerlijke regels, maar dat we zelf ons concurrentievermogen met de ASEAN-landen in de hand hebben, door ons eigen niveau van onderwijs, opleiding, onderzoek, ondernemen en vernieuwing te verbeteren.
<P>
We zijn van mening dat wetenschappelijke en technische samenwerking en de bescherming van intellectuele-eigendomsrechten cruciale elementen zijn voor succesvolle betrekkingen. We verwachten vooral samenwerking bij het bestrijden van vervalsing van producten. We willen verbetering van de oorsprongsregels, van de harmonisering van normen voor productveiligheid, kinderbescherming en dierenwelzijn, van de bureaucratische procedures, van de transparantie van nationale steunmaatregelen en niet-tarifaire belemmeringen, en we willen dat discriminerende belastingen worden afgeschaft.
<P>
We verwachten ook dat schade aan het milieu als gevolg van ontbossing en de extractie van palmolie wordt vermeden en dat de inzet van anti-dumpingmaatregelen, die we noodzakelijkerwijs nog wel achter de hand houden, zoveel mogelijk kan worden beperkt door preventief ingrijpen en onderhandelen.
<P>
We willen gezamenlijk met de ASEAN actie ondernemen op het gebied van energie en we verzoeken de Commissie om het opzetten van gemeenschappelijke onderzoeksprojecten met instellingen in die regio te stimuleren.
<P>
Met die intentie zien we uit naar handels- en economische betrekkingen met de ASEAN-landen die voor beide partijen voordelig en succesvol zullen zijn.
<SPEAKER ID="222" NAME="Peter Šťastný">
namens de PPE-DE-Fractie. - (EN) Mijnheer de Voorzitter, laat ik beginnen met felicitaties aan het adres van mijn collega de heer Ford, de rapporteur van dit verslag. De voorgestelde handelsovereenkomst met de ASEAN maakt deel uit van een bredere strategie van bilaterale en interregionale onderhandelingen met handelspartners van de EU.
<P>
Als we de ASEAN als geheel beschouwen, zou ze de vijfde plaats innemen onder de grootste handelspartners van de EU, nog vóór Japan. In de ASEAN-regio bevinden zich zeer uiteenlopende landen: drie van haar leden zijn minst ontwikkelde landen, terwijl andere leden een hoger inkomen per inwoner hebben dan veel EU-lidstaten. Mijn collega's van de Commissie INTA en ik zijn voorstanders van de eerste optie die de Commissie heeft beschreven: onderhandelen met de regio als geheel, om op regionaal niveau de economische integratie tussen de ASEAN-landen te versterken.
<P>
Het verslag benadrukt het belang van interregionale handelsovereenkomsten, die een zinvolle aanvulling kunnen zijn op het multilaterale stelsel - op voorwaarde dat ze breed opgezet en ambitieus zijn en zich niet tot tariefverlagingen beperken - en die sociale en ecologische normen tenuitvoer kunnen leggen. Het verslag dringt er bij de partijen op aan om geleidelijk alle barrières ten aanzien van goederen en diensten af te bouwen of weg te nemen, zonder dat daarbij de verschillende economische standpunten binnen de ASEAN-regio in het geding komen. Het dringt er ook bij de Commissie op aan om te zorgen voor transparantie en effectieve regels voor overheidsopdrachten, intellectuele-eigendomsrechten, staatssteun en overige subsidies.
<P>
Tot slot wil ik de rapporteur ook bedanken voor de positieve samenwerking, die tot uiting komt in een aantal compromisamendementen die ervoor zorgen dat de grootste nadruk in het verslag, naast mensenrechten en duurzame ontwikkeling, wordt gelegd op handel en aan handel gerelateerde onderwerpen. Het verslag is evenwichtiger geworden door de aanname van deze en andere amendementen.
<SPEAKER ID="223" NAME="David Martin">
namens de PSE-Fractie. - (EN) Mijnheer de Voorzitter, laat ik ook eerst mijn felicitaties uitspreken aan het adres van mijn vriend en collega Glyn Ford, voor wat in mijn ogen een uitstekend verslag is. Tegen de Commissie zou ik willen zeggen dat ik vind dat de commissaris het een paar jaar geleden helemaal bij het juiste eind had toen hij onderzoeken heeft opgestart naar de mogelijkheden van een vrijhandelsovereenkomst met de ASEAN en op basis van de resultaten actie heeft ondernomen. De ASEAN is inderdaad, zoals al door anderen is gezegd, een belangrijke economische regio voor de EU, maar het is ook een van de regio's die de grootste groeimogelijkheden biedt als we onze vrijhandelsdoelstellingen kunnen verwezenlijken. Ik vind, net als de heer Šťastný, dat de keuze voor een regionale benadering absoluut de juiste was, ondanks alle complicaties die deze keuze met zich meebrengt.
<P>
Het verslag van de heer Ford bevat een duidelijke en samenhangende boodschap aan de Commissie: het Parlement wil in elke vrijhandelsovereenkomst van de nieuwe generatie een ambitieus hoofdstuk over duurzame ontwikkeling zien.
<P>
Het verslag vermeldt ook een groot aantal niet-handelsgerelateerde bepalingen die, en dat doet mij deugd, dezelfde lijn volgen als mijn eigen verslag over Korea, en ik ben in het bijzonder verheugd over het feit dat het verslag de nadruk legt op bindende sociale en ecologische bepalingen.
<P>
In mijn ogen is het niet alleen belangrijk dat de ASEAN-leden de acht belangrijkste ILO-verdragen ratificeren, wat tot nu toe alleen Cambodja, Indonesië en de Filipijnen hebben gedaan, maar ook dat we zorgen voor degelijke handhavingsmechanismen.
<P>
De rol van vakbonden en werknemersorganisaties zou meer geformaliseerd moeten worden en daarom ben ik blij dat de rapporteur heeft voorgesteld een forum voor handel en duurzame ontwikkeling in het leven te roepen dat de normen in de gaten kan houden en overtredingen van de normen kan rapporteren.
<P>
Wat ecologische normen betreft heeft de Commissie internationale handel in veel van haar recente verslagen - bijvoorbeeld het verslag van rapporteur Lipietz over klimaatverandering of mijn eigen verslag over Korea - benadrukt dat de internationale handel de verspreiding van milieuvriendelijke technologieën zou moeten bevorderen. Ik erken nogmaals dat commissaris Mandelson zich bij talloze gelegenheden heeft ingezet voor het verlagen van de tarieven voor milieuvriendelijke technologieën, en ik hoop dan ook dat de commissaris het voorstel van de rapporteur om deel te nemen aan de onderhandelingen met de ASEAN zal aannemen.
<P>
Alle overtredingen van de sociale en ecologische normen moeten worden onderworpen aan het standaardmechanisme voor het beslechten van geschillen. Aangezien de VS deze benadering hanteren voor al hun vrijhandelsovereenkomsten, moet Europa tot vergelijkbaar strenge handhavingsmaatregelen komen.
<P>
Afsluitend zou ik willen zeggen dat, hoewel ik weet dat we geen vrijhandelsovereenkomst met Birma zullen sluiten, ik hoop dat Birma niet indirect zal profiteren van deze overeenkomst. Groeiende handel met de andere ASEAN-landen kan er mogelijk toe leiden dat binnen de groep ook de handel van Birma zal groeien en dat het land op die manier indirect profiteert van de vrijhandelsovereenkomst met de EU. Ik hoop dan ook dat we zullen onderzoeken op welke manier de handelssancties tegen de huidige Birmese regering strikt gehandhaafd kunnen worden.
<SPEAKER ID="224" NAME="Nathalie Griesbeck">
namens de ALDE-Fractie. - (FR) Mijnheer de Voorzitter, commissaris, dames en heren, terwijl er momenteel veel wordt gesproken over Azië in verband met de problemen in China en met de dodelijke ramp in Birma, hebben we het vandaag op een ander niveau over Azië, met dit verslag dat feitelijk de reactie is van de EU-burgers, vertegenwoordigd door dit Parlement, op de mededeling van de Commissie over de nieuwe strategie inzake de bilaterale en interregionale handelsbesprekingen van de EU. Het is inmiddels wel bekend, maar de Associatie van Zuidoost-Aziatische Staten is een verzameling van tien landen die, zoals de rapporteur zojuist al zei, zeer verschillende niveaus van ontwikkeling hebben op zowel politiek als economisch vlak. De handelsovereenkomst waarover we debatteren is met een geschatte marktwaarde van 57 miljard euro en een jaarlijkse groei van 4,9 procent een zeer belangrijke ontwikkelingsmogelijkheid. Hoewel het handelsbeleid van de EU, namelijk een handelsovereenkomst tussen onze twee regio's, heel duidelijk lijkt te zijn, moeten we wel samen de groei en de werkgelegenheid stimuleren en realistisch blijven over de moeilijkheden.
<P>
Ondanks het feit dat de globalisering van de economie een kans is die we moeten aangrijpen, zijn onze medeburgers vaak zeer bezorgd over de economie van ons werelddeel, net als in andere werelddelen het geval is. De nadelige, marginale effecten van de globalisering - waarvan er te veel zijn voor degenen die er daadwerkelijk mee te maken hebben - overschaduwen vaak de voordelen die doorgaans voortkomen uit handelsovereenkomsten die op intelligente wijze zijn onderhandeld.
<P>
Het verslag beoogt dan ook duidelijke signalen af te geven aan de Europese Commissie om bij de onderhandelingen met de ASEAN rekening te houden met de bezorgheid van de burgers. Daarom moeten we tot een evenwicht komen dat onze partners in staat stelt een bevredigend niveau van economische, sociale en politieke ontwikkeling te bereiken, zonder daarbij concurrentievervalsing en dumping te stimuleren.
<P>
Ik wil graag drie punten naar voren halen die naar mijn mening prioriteit hebben. Ten eerste een puur commercieel punt: handelsovereenkomsten kunnen alleen tot stand komen binnen een kader van wederzijds respect voor de regels van de internationale handel. Dit houdt in dat de regels van het mededingingsrecht en van het auteursrecht worden gerespecteerd. Eén van de vele voorbeelden is dat de onderhandelingen er vooral op gericht moeten zijn oplossingen te vinden in de strijd tegen het namaken van bijvoorbeeld geneesmiddelen en tegelijkertijd toegang tot de gezondheidszorg te waarborgen voor alle burgers, volledig in overeenstemming met de geest en het reglement van de Verklaring van Doha.
<P>
Ten tweede een arbeidsrechtelijk punt: de overeenkomsten kunnen eenvoudigweg niet voorbijgaan aan de verschillen op het gebied van arbeidsrecht. Onze partners moeten toezeggen aan de minimale IAO-normen te zullen voldoen, en in het bijzonder kinderarbeid te zullen bestrijden en de arbeidsomstandigheden en de beloning te zullen verbeteren.
<P>
Het derde en laatste punt, van groot belang om nogmaals te benadrukken, zoals andere sprekers dat vanavond ook gedaan hebben, is dat in alle handelsovereenkomsten de noodzakelijke vereisten met betrekking tot de economie en duurzame ontwikkeling moeten worden opgenomen. Zuidoost-Azië behoort tot de juwelen van onze planeet en we moeten er samen voor zorgen dat de flora en fauna aldaar worden beschermd. Het is de plicht van de Commissie om garanties te verkrijgen met betrekking tot illegale bosbouwactiviteiten en de beheersing van vangstquota, zoals de commissaris zo-even al aangaf.
<SPEAKER ID="225" NAME="Leopold Józef Rutowicz">
namens de UEN-Fractie. - (PL) Mijnheer de Voorzitter, het verslag van de heer Ford benadrukt het belang van samenwerking tussen de Europese Unie en de Zuidoost-Aziatische Staten op het gebied van handel en economie.
<P>
Qua oppervlakte en inwoneraantal zijn deze staten vergelijkbaar met de Europese Unie. Ze vormen een aanzienlijke afzetmarkt voor de Europese Unie en ze exporteren een scala van belangrijke producten naar onze markt. De politieke structuur en de economische mogelijkheden van deze landen zijn zeer verschillend, zoals ook is te zien aan het BBP per persoon: dat bedraagt in Birma 211 US-dollar en in Singapore 31.400 US-dollar.
<P>
Dit zorgt voor bepaalde problemen bij de samenwerking tussen de ASEAN en de EU, zoals de rapporteur ook heeft benadrukt. Om handelsbetrekkingen te kunnen ontwikkelen met staten uit deze regio is harmonisatie van de normen vereist, met name op het gebied van veiligheid en bescherming van de volksgezondheid. Economische en intellectuele betrekkingen met de ASEAN-landen kunnen wellicht tot voorspoed en vrede in de regio leiden.
<SPEAKER ID="226" NAME="Bastiaan Belder">
namens de IND/DEM-Fractie. - (NL) Het verslag van collega Ford toont aan hoe moeizaam de onderhandelingen tussen de EU en de ASEAN verlopen. Dat is, gezien het bijzonder heterogene karakter van deze regio ook niet verwonderlijk. Het belang van het Europese bedrijfsleven, bijvoorbeeld op het gebied van markttoegang is groot en vraagt om een sneller tijdschema.
<P>
Het is dan ook de vraag of de EU met deze multilaterale onderhandelingen moet doorgaan of dat beter op bilaterale onderhandelingen kan worden overgestapt. Deze suggestie ligt al min of meer opgesloten in amendement 5 van de collega's Ford en Mann. Ik geef de Commissie daarom in overweging om zich op multilateraal niveau optimaal in te zetten voor de succesvolle afronding van de Doha-ronde. Op bilateraal niveau kan er verder onderhandeld worden met de afzonderlijke landen van de ASEAN, als blijkt dat multilaterale onderhandelingen te veel tijd gaan kosten.
<P>
Dit betekent uiteraard niet dat ik mij uitspreek tegen verdere regionale integratie in Zuidoost-Azië. Dat is een zaak van groot belang. Ik denk daarbij aan de belangrijke rol die de ASEAN en de ASEAN+3 kunnen spelen bij een verdere integratie van Myanmar in de regio. Dit land, dat afgelopen weekeinde zo zwaar is getroffen door de orkaan Nargis, heeft de hulp uit de regio hard nodig. Vooral de ASEAN+3, waarbinnen ook buurland China actief is, moet zich actief inzetten om de junta te bewegen de deuren naar de buitenwereld te openen, de mensenrechten beter te beschermen en de oppositie meer bewegingsruimte te geven. Dank u.
<SPEAKER ID="227" NAME="Daniel Varela Suanzes-Carpegna" AFFILIATION="PPE-DE">
(ES) Mijnheer de Voorzitter, commissaris, dames en heren, ik wil graag eerst de rapporteur, de heer Ford, feliciteren met zijn goede werk en met het uiteindelijke verslag, dat dankzij de bijdragen van de Commissie internationale handel en de andere commissies een zeer evenwichtig geheel is geworden.
<P>
Allereerst zou ik willen zeggen dat het verslag de nadruk legt op de belangrijke kans die dit gebied van potentiële economische en bevolkingsgroei biedt om onze economische en handelsbetrekkingen te versterken, maar het neemt ook de enorme ongelijheid tussen de lidstaten van de ASEAN in aanmerking.
<P>
Ik wil graag het belang voor beide partijen van het openstellen van de dienstensector onderstrepen. Dit is namelijk cruciaal voor de Unie én voor de ASEAN, die beide genoodzaakt zijn efficiëntere diensten van hogere kwaliteit en tegen betere prijzen te eisen, en op die manier baat hebben bij de concurrentievoordelen en de ervaring van de EU.
<P>
In onze amendementen, die in het verslag zijn opgenomen, hebben we met betrekking tot industrie de tweeledige noodzaak aangegeven om aan minimale vereisten op het gebied van kwaliteit en van hygiëne en gezondheid te voldoen. Deze eisen worden ook aan onze Europese industrie gesteld, dus zouden ze ook van de andere partij geëist moeten worden om oneerlijke concurrentie binnen de perken te houden.
<P>
Daarnaast moet de partner zich houden aan internationale overeenkomsten met betrekking tot sociale, ecologische en arbeidsgerelateerde aangelegenheden, en, dat willen we benadrukken, moet hij zich inzetten voor de strijd tegen kinderarbeid.
<P>
We hebben de aandacht gevestigd op de gevoelige visverwerkende industrie, omdat beide problemen daar aanwezig zijn. We begrijpen dan ook echt niet waar de socialistische amendementen 11 en 12 vandaan komen, die afzwakken en verminderen wat al in de commissie was aangenomen en die beogen de specifieke vermelding van de tonijnsector, die hard wordt getroffen, de daaruit voortvloeiende oneerlijke concurrentie en het verslag van het Europees Parlement zelf over dit onderwerp, dat werd en wordt gesteund door de Europese Commissie, uit de huidige paragrafen 16 en 17 te schrappen.
<P>
Omwille van de consensus die steeds over dit hele verslag heeft bestaan, verzoeken wij de rapporteur en de socialistische fractie in het Europees Parlement dan ook om hierover na te denken en te overwegen amendementen 11 en 12, die onze fractie niet zal steunen, in te trekken. Kort gezegd denk ik dat we, als dit is gebeurd, we de bestaande amendementen kunnen behouden, die vollediger en beter zijn dan de amendementen die zij willen doorvoeren.
<SPEAKER ID="228" NAME="Antolín Sánchez Presedo" AFFILIATION="PSE">
(ES) Mijnheer de Voorzitter, als reactie op de tragedie die zich in Birma afspeelt ten gevolge van de cycloon zou ik graag mijn verdriet willen uitspreken om de slachtoffers en zou ik de autoriteiten willen oproepen om internationale hulp toe te laten en een geloofwaardig proces van democratisering op te starten waarmee het land uit zijn isolement kan komen en er voor de bevolking nieuwe mogelijkheden ontstaan.
<P>
De ASEAN is een regio met een vergelijkbaar aantal inwoners als de Europese Unie en met goede economische mogelijkheden. Er maken tien zeer verschillende landen deel van uit, maar ondanks dat deze diversiteit de onderhandelingen over een vrijhandelsovereenkomst ingewikkelder maakt, zou ze ons niet moeten belemmeren om instrumenten in te stellen die wederzijds voordeel zullen opleveren en een aanvulling zullen zijn op het multilaterale stelsel van de WTO, en die ook een bevredigende afronding vormt van de ontwikkelingsagenda van Doha, die beide partijen als prioriteit beschouwen.
<P>
De minder ontwikkelde landen in de regio zouden hun voorkeurspositie moeten kunnen behouden en zelfs de mogelijkheid krijgen om in de toekomst ook tot de overeenkomst toe te treden.
<P>
Economische en handelsbetrekkingen maken deel uit van een bredere strategie die beoogt de algemene betrekkingen tussen de twee regio's te consolideren.
<P>
We moeten verdere vooruitgang op het gebied van politieke samenwerking en veiligheid stimuleren. Daarbij wordt met name de nadruk gelegd op terrorismebestrijding en crisis-/rampenmanagement. Ook moeten we de samenwerking in de energiesector, op het gebied van onderzoek en ontwikkeling, het milieu, klimaatverandering en duurzame ontwikkeling stimuleren, alsmede op sociaal-cultureel gebied en op het terrein van ontwikkelingssamenwerking. Samenwerken op het gebied van de gezondheidszorg is bijzonder belangrijk, omdat het kan bijdragen aan het garanderen van levensmiddelenhygiëne en gezondheidsomstandigheden, factoren die onmisbaar zijn voor de consumptie en voor het ontwikkelen van de handel. De betrokkenheid en steun van het maatschappelijk middenveld zijn van essentieel belang in dit hele proces.
<P>
Ik wil de rapporteur, de heer Ford, graag gelukwensen met dit verslag, dat stelt dat mensenrechten en democratie kernwaarden van de EU zijn en dat eist dat deze waarden onderdeel uitmaken van de onderhandelingen en worden opgenomen in de partnerschaps- en samenwerkingsovereenkomsten die gepaard zouden moeten gaan met de handelsovereenkomsten. We hopen dat de onderhandelingen succesvol zullen zijn, aangezien de overeenkomsten een belangrijke vooruitgang zullen betekenen voor de EU-ASEAN-betrekkingen.
<SPEAKER ID="229" NAME="Zbigniew Krzysztof Kuźmiuk" AFFILIATION="UEN">
- (PL) Mijnheer de Voorzitter, commissaris, met mijn bijdrage aan dit debat wil ik graag de aandacht vestigen op een aantal punten. Ten eerste is de ASEAN, die tien landen verenigt met een zeer verschillend niveau van ontwikkeling - van het rijke Singapore tot het zeer arme Birma, Cambodja en Laos - en met een totale bevolking van bijna vijfhonderd miljoen mensen, de op vier na grootste handelspartner van de EU en biedt ze mogelijkheden voor verdere ontwikkeling van economische en handelsbetrekkingen met de Europese Unie.
<P>
Ten tweede zal een vrijhandelsovereenkomst met de ASEAN-landen beslist meer voordeel opleveren voor laatstgenoemden dan voor de EU. Daarom is het van belang dat er met deze landen buiten de handelsovereenkomsten ook overeenkomsten worden gesloten waarin ze beloven aan sociale, ecologische en consumentenbeschermingsnormen te zullen voldoen.
<P>
Tot slot nog een derde punt: dit is de enige benadering die ons in staat zal stellen eerlijke concurrentie tussen bedrijven uit de ASEAN-landen en uit Europese landen te bewerkstelligen. Alleen op deze manier zullen die bedrijven de totale kosten van arbeid, milieubescherming en consumentenbescherming gaan meenemen in hun productiekosten en dat zal ertoe leiden dat hun productprijzen de volledige productiekosten weerspiegelen.
<SPEAKER ID="230" NAME="Jerzy Buzek" AFFILIATION="PPE-DE">
- (PL) Mijnheer de Voorzitter, ik feliciteer de commissaris met de gehouden onderhandelingen en de rapporteur, de heer Ford, met zijn verslag. We denken na over oplossingen om de hindernissen uit de weg te ruimen en tot een goede vrijhandelsovereenkomst met de ASEAN-landen te komen. We benadrukken ook de onderlinge verschillen tussen deze landen.
<P>
Ik wil graag de aandacht vestigen op één aspect van deze onderhandelingen waar we ons vier jaar geleden nog niet bewust van waren. Het bestrijden van de opwarming van de aarde is een prioriteit geworden voor de EU, die op dit gebied inmiddels vooroploopt in de wereld. Er moet in de onderhandelingen meer nadruk worden gelegd op dit aspect. Ook op dit punt zullen er verschillen zijn, want we kunnen niets vragen van de armste landen, maar met de rijke landen die snel groeiende economieën hebben moeten we overeenstemming kunnen bereiken over gemeenschappelijke belangen op het gebied van klimaatverandering.
<P>
Twee EU-landen, te weten Polen en Denemarken, zijn verantwoordelijk voor de onderhandelingen met betrekking tot een post-Kyoto-akkoord. Deze zullen dit jaar in Poznań en volgend jaar in Kopenhagen plaatsvinden. Ook dit is inmiddels een verantwoordelijkheid van de EU aan het worden. Als we aan het einde van 2009 nog geen gezamenlijk akkoord hebben bereikt, zullen we feitelijk gedwongen worden ons ambitieuze beleid inzake bestrijding van klimaatverandering te wijzigen. En dat willen we niet, want het is overduidelijk dat we deze veranderingen en dit wereldwijde gevaar niet alleen kunnen aanpakken. Daarom is het zo belangrijk dat de EU in alle onderhandelingen die ze met derde landen voert het belang benadrukt van een gezamenlijk akkoord over de bestrijding van de klimaatverandering op wereldniveau.
<SPEAKER ID="231" NAME="Pierre Pribetich" AFFILIATION="PSE">
(FR) Mijnheer de Voorzitter, commissaris, dames en heren, als rapporteur voor advies van de Commissie industrie, onderzoek en energie wil ik de rapporteur, de heer Ford, allereerst feliciteren met zijn ... (tekst onhoorbaar) op twee aspecten die naar mijn mening benadrukt moeten worden. In de eerste plaats het namaken van producten, en dan met name van geneesmiddelen. Dit vormt immers niet alleen een groot gevaar voor het goede verloop en het vreedzame klimaat van de economische en handelsbetrekkingen met de Zuidoost-Aziatische landen, maar ook vooral voor de consument, zowel wat de veiligheid als de kwaliteit van producten betreft. Daarom is het noodzakelijk te benadrukken, te onderstrepen dat alle vormen van vervalsing moeten worden voorkomen met gebruikmaking van de beperkende instrumenten in de overeenkomsten. Ik wil nogmaals onderstrepen hoe belangrijk het is dat het namaken van geneesmiddelen wordt bestreden, en wel om twee redenen: om de veiligheid van de consument te beschermen en om de farmaceutische sector te vrijwaren van oneerlijke concurrentie die zich niet houdt aan de regels op het gebied van milieu of van gezondheid en veiligheid. Alleen door middel van doeltreffende samenwerking tussen alle betrokkenen kan de bescherming van consumenten over de hele wereld, en met name die in Europa, worden gegarandeerd.
<P>
Het tweede aspect betreft de ontwikkeling van wetgeving die een vermindering van de CO2-uitstoot door bedrijven moet stimuleren, en dan met name wederzijdse overeenkomsten over de handel in emissierechten. Laten we in gedachten houden dat de Europese Unie moet vermijden straffen op te leggen aan haar eigen bedrijven door de rechtvaardige en logische bepalingen van de nieuwe ecologische normen in het kader van het klimaatplan toe te passen, zonder van andere landen te eisen dat ze soortgelijke regels instellen.
<P>
Als we de vorm en de geest van deze twee punten onderdeel van onze betrekkingen maken, kunnen we de concurrentiepositie van de Europese bedrijven behouden en tegelijkertijd de consument en natuurlijk het milieu beschermen. Samenvattend: het draait zonder enige twijfel om het vinden van het perfecte evenwicht in onze betrekkingen.
<SPEAKER ID="232" NAME="Mairead McGuinness" AFFILIATION="PPE-DE">
(EN) Mijnheer de Voorzitter, ik verwelkom de kans om aan dit debat deel te nemen, hoewel het niet mijn favoriete onderwerp is.
<P>
Toen ik hoorde dat er opmerkingen werden gemaakt over normen, ben ik echter snel hierheen gekomen. Ik vind paragraaf 10 van deze resolutie bijzonder belangrijk en die moet worden uitgelegd en wellicht moeten er dingen aan worden toegevoegd. Misschien zouden we er normen op het gebied voedselveiligheid en traceerbaarheid aan moeten toevoegen.
<P>
Ik onderschrijf de opmerkingen die zijn gemaakt over nagemaakte geneesmiddelen - dit is een ernstig probleem.
<P>
Ik ben net terug uit Brazilië, waar ik onder meer een vleesfabriek heb bezocht. Daar heb ik tevergeefs gezocht naar waarschuwingsborden, om het even wat voor soort, maar die waren er niet. Met andere woorden: de problematiek omtrent veiligheid op de werkplek werd daar helemaal niet erkend. Ook in de bio-ethanolfabrieken die we hebben bezocht was ik enigszins nerveus, want ook daar werd geen aandacht besteed aan de veiligheid van de werknemers.
<P>
Ik wil hiermee niet afgeven op andere landen, ik wil slechts onderkennen dat we in Europa hoge normen hanteren en we moeten blijven proberen de anderen ook op ons niveau te krijgen.
<P>
Ik zou nog willen opmerken dat commissaris Mandelson al eerder van mij heeft gehoord en dat hij in Ierland vandaag de kranten heeft gehaald. Als hij wil reageren op die berichten, dan ben ik graag bereid te luisteren.
<SPEAKER ID="233" NAME="Czesław Adam Siekierski" AFFILIATION="PPE-DE">
(PL) Mijnheer de Voorzitter, commissaris, de Europese Unie en de ASEAN beschikken allebei over aanzienlijke mogelijkheden die hen in staat stellen actie te ondernemen ter bestrijding van wereldwijde uitdagingen als klimaatverandering, energieveiligheid, de strijd tegen terrorisme en de strijd tegen armoede en ondervoeding, die miljoenen inwoners van Azië voeren.
<P>
Vertegenwoordigers van de twee organisaties moeten hun besprekingen daarom intensiveren en moeten samen oplossingen zoeken voor deze lastige kwesties. Daarnaast zouden ze nieuwe vormen van economische samenwerking moeten opzetten en stappen ondernemen om de voor beide partijen voordelige handel te doen toenemen. De Europese Unie zou haar ervaring en verworvenheden op het gebied van regionale-integratieprocessen moeten delen. Laten we echter niet uit het oog verliezen dat de EU niet alleen economische kwesties aan de orde moet stellen, maar ook moet blijven eisen dat mensenrechten en democratie worden gerespecteerd.
<SPEAKER ID="234" NAME="Stavros Arnaoutakis" AFFILIATION="PSE">
(EL) Mijnheer de Voorzitter, handelsovereenkomsten kunnen bijdragen aan stabielere betrekkingen tussen beide partijen. Bij de onderhandelingen voor een vrijhandelsovereenkomst moet echter wel een aantal essentiële vereisten en waarden in acht worden genomen.
<P>
Staat u mij toe er een aantal voor te stellen: respecteren van de mensenrechten, van de economische mogelijkheden van ieder land, van de bescherming van intellectuele-eigendomsrechten en van geografische begrenzing; de harmonisatie van normen voor productveiligheid; en samenwerking in de strijd tegen ziekten en epidemieën, en op het gebied van milieu.
<SPEAKER ID="235" NAME="Jean-Pierre Audy" AFFILIATION="PPE-DE">
(FR) Mijnheer de Voorzitter, commissaris, ik zou om te beginnen ook mijn complimenten willen overbrengen aan mijn voortreffelijke collega en mede-commissielid de heer Ford en, om optimaal gebruik te maken van mijn spreektijd, het voorzitterschap van de heer Hartmut Nassauer, die onze delegatie voor de betrekkingen met de Zuidoost-Aziatische landen aanvoert, willen verwelkomen.
<P>
Dames en heren, ik herinner me ons bezoek aan de Republiek der Filipijnen. Door die herinnering vraag ik me af of we misschien niet de ontwikkeling verontachtzamen in deze dossiers. Ik herinner me dat we tijdens een bezoek aan Kidapawan, op het eiland Mindanao, in de provincie Cotabato, bijna vijfhonderd boeren zagen die ongeveer 1,5 hectare land hadden en die dankzij bijdragen van de Europese Unie konden leven van wat ze produceerden in het kader van landbouw voor eigen gebruik. Enthousiasme en dankbaarheid waren ons deel en ik ben van mening, commissaris, dat in al het beleid van de Europese Unie rekening moet worden gehouden met ontwikkeling.
<SPEAKER ID="236" NAME="Glyn Ford">
rapporteur. - (EN) Mijnheer de Voorzitter, ik wil graag alle leden bedanken die vanavond aan dit debat hebben deelgenomen. Ik ben me bewust van de noodzaak om, zoals de heer Audy net aangaf, ontwikkelingsvraagstukken niet te veronachtzamen. Dit geldt voor een aantal landen, niet alleen voor de Filipijnen. Persoonlijk ben ik beter thuis in de situatie van Indonesië dan in die van de Filipijnen, en ik ben me ervan bewust dat Indonesië buiten Jakarta grotendeels een ontwikkelingsland is, en daar moeten we uiteraard rekening mee houden.
<P>
Ik wil de heer Mandelson bedanken voor zijn opmerkingen en ik zou graag willen afsluiten met de boodschap dat ik, in het kader van samenwerking en consensus, zojuist met de heer Varela Suanzes-Carpegna heb gesproken en dat we zijn overeengekomen dat ik amendement 11 intrek - dat zal morgen worden afgehandeld - en dat hij in ruil daarvoor de nieuwe delen van mijn amendement 12 als toevoeging zal steunen. Dus we hebben nu nog meer consensus dan voor aanvang van dit debat.
<SPEAKER ID="237" NAME="De Voorzitter">
Het debat is gesloten.
<P>
De stemming vindt morgen plaats.
<P>
Schriftelijke verklaringen (Artikel 142)
<SPEAKER ID="238" NAME="Bogusław Rogalski  " LANGUAGE="PL">
In aanmerking nemend dat de Europese Gemeenschap bij de onderhandelingen met de Associatie van Zuidoost-Aziatische Staten over het sluiten van een tweede- generatie-vrijhandelsovereenkomst prioriteit moet geven aan het multilaterale handelsstelsel dat is ingesteld door de Wereldhandelsorganisatie, is het van belang dat de ASEAN-regio zeer heterogeen is: één van de aangeslotenen behoort tot de minst ontwikkelde landen, terwijl andere juist zeer goed ontwikkeld zijn. Dat is de voornaamste reden dat deze ongelijkheden een belangrijke rol spelen bij de definitieve afronding van de vrijhandelsovereenkomst.
<P>
Het ondertekenen van een partnerschaps- en samenwerkingsovereenkomst, die af te dwingen bepalingen inzake mensenrechten bevat, vormt een prioriteit bij het sluiten van vrijhandelsovereenkomsten, aangezien mensenrechten en democratie kernwaarden van de EU zijn. Er moet speciale aandacht uitgaan naar de gevolgen van de overeenkomst voor de kleinschalige boeren in de regio en er moet worden gezorgd dat gezins- en duurzame landbouw worden versterkt.
<P>
Ook moeten de plaatselijke autoriteiten worden gesensibiliseerd voor de strijd tegen de klimaatverandering door ontbossing tegen te gaan en tropische wouden uit te breiden. Daarom zou de handel in biobrandstoffen uitsluitend moeten worden beperkt tot die biobrandstoffen die het evenwicht van het milieu niet verstoren. Ook moet het belang van voortdurende samenwerking bij terrorismebestrijding en crisis-/rampenmanagement worden onderstreept.
<P>
Een EU-ASEAN-kaderovereenkomst kan bijdragen aan de industriële groei in de EU in de toekomst, maar moet op het beginsel van transparantie zijn gebaseerd en op regels voor concurrentie en investeringen, intellectuele-eigendomsrechten en staatssteun.
<SPEAKER ID="239" NAME="Andrzej Tomasz Zapałowski  " AFFILIATION="UEN">
schriftelijk. - (PL) Mijnheer de Voorzitter, er zijn veel economen die betogen dat de regio Zuid-Azië het in zich heeft om in de toekomst een centrum van de wereldeconomie te worden. Dat is een gevaarlijke tendens, in het bijzonder voor Europa, dat een significant aandeel in de wereldhandel zou kunnen kwijtraken. Intussen blijven we in Europa de voorwaarden verscherpen voor bedrijven en landbouw en blijven we handel drijven met landen die niet eens het auteursrecht respecteren. Als we dit in ogenschouw nemen, kunnen we dan nog van vrije en eerlijke concurrentie spreken?
<P>
Natuurlijk moeten we ernaar streven dat de Aziatische landen de mensenrechten respecteren, maar we moeten niet tegelijkertijd de Europese markt overleveren aan goederen die zijn gefabriceerd onder omstandigheden die niet overeenkomstig de Europese concurrentienormen zijn.
<P>
We concentreren ons momenteel te veel op de economische concurrentie binnen de EU. Dat is niet alleen fout, maar ook dom. Ondertussen overheerst Azië ons op economisch vlak, zoals Europa in het verleden Azië overheerste op militair en politiek vlak.
