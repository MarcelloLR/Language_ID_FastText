<CHAPTER ID="016">
Situatie in Georgië (debat) 
<SPEAKER ID="264" NAME="De Voorzitter">
Aan de orde zijn de verklaringen van de Raad en de Commissie over de situatie in Georgië.
<SPEAKER ID="265" NAME="Cecilia Malmström">
fungerend voorzitter van de Raad. - (SV) Mijnheer de Voorzitter, we behandelen hier vanmiddag veel verschillende onderwerpen en dat maakt het zo ontzettend spannend om hier op de stoel van de Raadsvoorzitter te zitten. Het onderwerp dat we nu zullen bespreken is Georgië. Dat is een kwestie waarvan ik weet dat het Europees Parlement er belangstelling voor heeft en die mij zelf allesbehalve onberoerd laat. Ik wil van meet af aan duidelijk maken dat de EU haar volle steun verleent aan de stabilisatie en normalisatie van Georgië, alsmede aan de democratische hervormingen van het land.
<P>
We helpen Georgië op vele, zeer concrete manieren: door de waarnemingsmissie van de Europese Unie in Georgië (EUMM), door ons actieve engagement en onze centrale rol in de gesprekken in Genève en door de grotere financiële EU-steun om de humanitaire situatie te helpen lenigen en om het economisch herstel van Georgië te steunen.
<P>
Met de lancering van het oostelijke partnerschap heeft de EU haar betrekkingen met, onder andere, Georgië versterkt. We bieden de mogelijkheid om de betrekkingen op te waarderen door middel van een associatieovereenkomst en uitgebreide vrijhandelszones. Het doel van Georgië is natuurlijk om stabiliteit en welvaart tot stand te brengen. Wij moeten hen helpen op die weg. Om echte vooruitgang te kunnen boeken moet Georgië zich echter blijven toespitsen op democratische hervormingen. We hechten zoals altijd zeer veel belang aan kwesties met betrekking tot goed sociaal bestuur en mensenrechten. We stellen het op prijs dat Georgië vastbesloten is om zijn democratische hervormingen voort te zetten en we zijn met name ingenomen met het besluit over een tweede hervormingsgolf.
<P>
Als Georgië een gevestigde democratie wordt waarin de burgers fundamentele vrijheden en mensenrechten genieten, zal dat grote voordelen opleveren voor het land, niet alleen voor het land en de mensen die er wonen natuurlijk, maar ook voor de mensen in de separatistische regio's doordat er meer mogelijkheden worden gecreëerd. Het politieke milieu is een uitdaging. De dialoog tussen de regering en de oppositie moet gericht zijn op consensus over de centrale elementen van de institutionele opbouw en over kwesties met betrekking tot de hervorming van de grondwet en de kieswet, tot vrijheid van de media en mensenrechten. De Georgische regering moet ook contacten blijven onderhouden met de oppositie en het maatschappelijk middenveld.
<P>
De EU is bereid om daarbij te helpen. Naast de samenwerking die is beschreven in het Europees nabuurschapsactieplan, biedt het bilaterale spoor van het oostelijke partnerschap een specifieke mogelijkheid om op dit gebied vooruitgang te boeken. We kijken ook naar onderhandelingsrichtsnoeren voor een associatieovereenkomst met Georgië en met Armenië en Azerbeidzjan. Het proces om onze betrekkingen met die landen op te waarderen zal gestoeld zijn op de beginselen van betrokkenheid, differentiatie en conditionaliteit, alsmede van gedeelde verantwoordelijkheid. We zijn ingenomen met de toezegging van Georgië om aan betere relaties met de EU te werken vanuit het door het oostelijke partnerschap geboden perspectief.
<P>
De waarnemingsmissie van de EU is een zeer belangrijke factor om in de huidige omstandigheden tot stabiliteit bij te dragen. Het mandaat is nu verlengd tot september 2010. We spitsen ons toe op maatregelen om het vertrouwen tussen de partijen te bevorderen. Na de overeenkomst van Genève betreffende het mechanisme voor preventie van en respons bij incidenten speelt de waarnemingsmissie een vooraanstaande rol om de mechanismen tussen de verschillende partijen te coördineren. Daarmee bedoel ik de Georgiërs, de Russen en de de facto autoriteiten in Zuid-Ossetië en Abchazië.
<P>
Ondanks enkele moeilijkheden zijn de partijen het over een aantal punten eens geworden, onder andere over het opzetten van een zogenaamde "hotline” voor het oplossen van veiligheidsgerelateerde problemen aan de administratieve grenzen van Zuid-Ossetië en Abchazië. De waarnemingsmissie heeft daar gebruik van gemaakt om de spanningen te doen afnemen na de incidenten in de Zwarte Zee en om een incident op te lossen aan de administratieve grens van Zuid-Ossetië waarbij 21 Georgische burgers werden vastgehouden en later vrijgelaten.
<P>
De waarnemingsmissie zal met de betrokken partijen blijven werken. De overgang van maatregelen ter preventie van incidenten naar vertrouwenwekkende maatregelen zal belangrijk zijn om de situatie te normaliseren. De missie ziet toe op de hervestiging van intern ontheemden door de oorlog van augustus vorig jaar en op de pas gebouwde nederzettingen en de gemakkelijkere contacten tussen intern ontheemden en Georgische autoriteiten, niet-gouvernementele en internationale organisaties. Het is in dit opzicht duidelijk dat nagenoeg alle intern ontheemden die door eerdere conflicten zijn verdreven, nog altijd in omstandigheden leven die niet voldoen aan de internationale minimumnormen, ook al is de situatie sinds 2008 verbeterd. Waar mogelijk zal de missie blijven helpen om de contacten met de autoriteiten te faciliteren.
<P>
Een gebeurtenis van fundamentele betekenis voor de missie was de uitvoering van twee intentieverklaringen met het ministerie van Defensie en het ministerie van Binnenlandse Zaken van Georgië. We blijven echter waakzaam met betrekking tot het risico dat de Georgische autoriteiten de intentieverklaringen niet langer naleven, daar het aan wederzijds vertrouwen tussen de partijen ontbreekt.
<P>
Zoals u weet werd onlangs een rapport gepubliceerd van de onafhankelijke internationale onderzoekscommissie voor het conflict in Georgië. Alle betrokken partijen, alsmede de internationale gemeenschap als geheel, kunnen lering trekken uit dat rapport. Dat rapport moet echter in zijn geheel worden gezien en mag niet selectief worden geïnterpreteerd. De EU heeft consequent haar onwrikbare steun herhaald voor de soevereiniteit en territoriale integriteit van Georgië binnen zijn internationaal erkende grenzen. Het is onze vaste overtuiging dat een internationale aanwezigheid in Georgië noodzakelijk is en we zullen ons daarvoor inzetten. We betreuren dat het, ondanks de steun van een meerderheid van de staten, niet mogelijk was om in het geval van de OVSE tot een overeenkomst te komen.
<P>
Het standpunt van de EU met betrekking tot de overeenkomsten van 12 augustus en 8 september is niet veranderd. Rusland moet die overeenkomsten volledig uitvoeren. Wat dat betreft moeten er nog belangrijke kwesties opgelost worden, zoals de grenscontroles en de algemene toegang van de EU tot het grondgebied van de twee afvallige provincies. We zullen dat in onze dialoog met Rusland aan de orde stellen.
<P>
We moeten ook naar de toekomst kijken. Wat dat betreft zijn de gesprekken in Genève ontzettend belangrijk, ook al lopen ze niet van een leien dakje. Alleen daar zijn alle partijen vertegenwoordigd en het is belangrijk dat er feitelijk pragmatische discussies kunnen worden gevoerd over het afzien van geweld en over internationale veiligheidsregelingen. Dat is de enige haalbare manier om vooruitgang te boeken en we zien uit naar het overleg dat eind januari 2010 gepland is. Dat zou ten goede moeten komen aan iedereen die voor Georgië en de regio in zijn geheel streeft naar stabiliteit en ontwikkeling op lange termijn.
<SPEAKER ID="266" NAME="Benita Ferrero-Waldner">
lid van de Commissie. - (EN) Mijnheer de Voorzitter, mevrouw de fungerend voorzitter van de Raad, beste toekomstige collega, geachte afgevaardigden, het is een genoegen om hier te mogen zijn, en het verheugt mij ook zeer dat ik opnieuw de gelegenheid heb om met u van gedachten te wisselen over Georgië.
<P>
Zoals u weet, heeft Georgië de afgelopen twee jaar zeer moeilijke tijden doorgemaakt, zowel op intern als op extern vlak.
<P>
De oorlog met Rusland vorig jaar augustus, die zojuist werd genoemd, liet in de hele regio wonden achter en Georgië worstelt nog steeds met grote vraagstukken zoals de basisbehoeften van meer dan 200 000 ontheemden, van wie sommigen al sinds de beginjaren negentig zijn ontheemd. Op intern vlak zijn door het conflict in het afgelopen jaar de spanningen binnen Georgië opgelopen. Omstreden verkiezingen hebben bijvoorbeeld tot maandenlange straatprotesten geleid.
<P>
We doen ons uiterste best het land te helpen bij zijn noodzakelijke stappen om de problemen op te lossen. In de eerste plaats geven we uitvoering aan de toegezegde hulpverlening met een bedrag tot 500 miljoen euro voor het herstel van Georgië. De uitvoering van het pakket steunmaatregelen na het conflict verloopt goed en de levensomstandigheden van velen zijn al verbeterd.
<P>
We komen onze beloften na en dankzij onze zeer substantiële bijstand kan hulp worden geboden bij de hervestiging van binnenlandse ontheemden (IDP's), maar ook bij de economische stabilisatie en de infrastructuur in Georgië. De komende dagen zal de Commissie de eerste tranche van 46 miljoen euro voor macrofinanciële bijstand in de vorm van schenkingen aan Georgië vrijmaken, hetgeen een ander deel van dit veelomvattende pakket is.
<P>
Maar als we erin willen slagen Georgië uit zijn huidige problemen te helpen, moet ook het land zelf meer presteren, in het bijzonder op een drietal terreinen.
<P>
Ten eerste moet Georgië verdere democratische hervormingen doorvoeren. Democratie, rechtsstaat, eerbiediging van mensenrechten en fundamentele vrijheden vormen de ruggengraat van onze betrekkingen met al onze oostelijke partners, en de verklaring van de Georgische president eerder dit jaar waarin hij een 'nieuwe golf van democratische hervormingen' aankondigde, en verklaarde dat het antwoord van Georgië op Russische agressie meer democratie, meer vrijheid en meer vooruitgang zal zijn, is met open armen ontvangen.
<P>
De lokale verkiezingen in Tbilisi in mei zullen een test zijn voor deze beloften, en de lokale verkiezingen zullen heel belangrijk zijn als de burgemeester van Tbilisi voor de eerste keer door middel van rechtstreekse verkiezingen wordt gekozen.
<P>
Dit biedt Georgië een belangrijke kans om het vertrouwen van de burgers in het verkiezingsproces te herstellen - en die kans moet worden gegrepen aangezien de tekortkomingen in het kiesstelsel een belangrijke potentiële bron van politieke instabiliteit in Georgië blijven.
<P>
Ten tweede is het noodzakelijk dat Georgië 'strategisch geduld' toont in de nasleep van het conflict. Dat is de woordkeus van president Saakashvili zelf. Zoals u weet heeft de Europese Unie een belangrijke rol bij de beëindiging van de vijandelijkheden gespeeld, en zij blijft ijveren voor een duurzame oplossing.
<P>
We zullen zoals werd gezegd onze steun aan de territoriale integriteit en de soevereiniteit van Georgië onverdroten voortzetten. Via onze monitoringsmissie en onze bemiddelingsrol in de besprekingen in Genève stellen wij alles in het werk om te helpen bij de normalisering van de situatie.
<P>
Tegelijkertijd draagt het isolement van de afgescheiden regio's niet bij aan de inspanningen voor het oplossen van het conflict. Integendeel, er is een intelligente politiek van betrokkenheid met Abchazië en Zuid-Ossetië noodzakelijk.
<P>
We waarderen daarom de aangekondigde Georgische politiek van strategisch geduld. Daarmee wordt in toenemende mate de noodzaak erkend dat, in het belang van de burgers, de banden met de afgescheiden regio's in stand worden gehouden en de stabiliteit in de regio wordt hersteld.
<P>
De inspanningen van de regering van Georgië voor de opzet van een staatsstrategie voor de regio's Abchazië en Zuid-Ossetië, verdienen onze steun, en dat geldt in het bijzonder voor iedere poging tot nauwere samenwerking in het belang van de bevolking.
<P>
Maar we blijven bezorgd dat de wet inzake de bezette gebieden - bij een te strikte uitvoering - de wrijvingen tussen de entiteiten onnodig zal vergroten en zodoende het verlenen van bijstand zal compliceren. Het gevaar bestaat dat dit de economische betrekkingen zal belemmeren en ertoe zal leiden dat de normalisering van de dagelijkse contacten niet kan plaatsvinden. Ondanks het zeer goede advies van de Venetië-commissie van de Raad van Europa is deze wet door Georgië nog niet geamendeerd, en we zullen bij Georgië erop blijven aandringen de voorgestelde aanpassingen aan te brengen.
<P>
Mijn derde punt is dat Georgië zich actief moet voorbereiden op onderhandelingen over een nieuwe associatieovereenkomst met de EU in de context van het Europees en Oosters Partnerschap. We laten niets na om Georgië steun te kunnen bieden.
<P>
De voorbereidingen voor het opstellen van een nieuw juridisch kader voor onze bilaterale betrekkingen verlopen voorspoedig. We hebben met gezwinde spoed onderhandelingsrichtsnoeren opgesteld voor een associatieovereenkomst tussen de EU en Georgië. Deze zijn thans in behandeling in de Raad. In de ontwerprichtsnoeren is ook sprake van de toekomstige instelling van een ruime en veelomvattende vrijhandelszone.
<P>
We hebben al belangrijke aanbevelingen aan Georgië gedaan voor de stappen die het land moet zetten, voordat we kunnen beoordelen of het klaar is voor de start van onderhandelingen op dit gebied. Het besluit van Georgië om de voorbereidingstijd van de onderhandelingen te benutten voor het versnellen van zijn eigen voorbereidingen is verstandig, en ik vind het belangrijk dat het land de voornaamste aanbevelingen zeer actief oppakt.
<P>
Ondertussen zijn de onderhandelingen tussen de EU en Georgië over visumfacilitering en overnameovereenkomsten in november afgerond op het niveau van de werkgroepen. We wachten nu op de definitieve goedkeuring door beide zijden. Deze overeenkomsten vormen een mijlpaal in ons partnerschap en geven opnieuw blijk van de concrete voordelen die onze nauwere betrekkingen voor de bevolking van Georgië met zich mee kunnen brengen. Meer mobiliteit gaat hand in hand met meer veiligheid. Onlangs heb ik een gezamenlijke verklaring ondertekend over een mobiliteitspartnerschap tussen de Europese Unie en Georgië dat nu zal worden afgerond.
<P>
Tot slot herhaal ik dat we ons zeer inzetten voor steunverlening aan Georgië in deze moeilijke tijden. We bieden nieuwe kansen die het land en zijn burgers concrete voordelen brengen, maar Georgië moet ook zichzelf helpen. Als het land goede besluiten neemt, kan het rekenen op onze hulp bij iedere stap die het zet.
<SPEAKER ID="267" NAME="György Schöpflin">
namens de PPE-Fractie. - (EN) Mijnheer de Voorzitter, ik ben zeer onder de indruk van het beeld dat de fungerend voorzitter en de commissaris van de huidige stand van zaken in de betrekkingen hebben geschetst. De relatie van de EU met Georgië werpt verreikende vragen op: waar zijn we mee bezig, wat is de EU en wat willen we zijn? Het kan zijn dat deze relatie een testcase wordt voor onze inzet voor waarden als solidariteit, mensenrechten en democratie, die onze geproclameerde waarden zijn.
<P>
Het is zonder meer duidelijk dat Georgië - zowel de elite als de samenleving - vindt dat het land tot Europa behoort. Tegelijkertijd verkeert dat land - laten we dat erkennen - in een hachelijke situatie, aangezien Rusland, de vroegere koloniale macht, zijn ambitie van een soort opperheerschappij over Georgië of zelfs over de rest van de zuidelijke Kaukasus niet heeft opgegeven. In Rusland zijn er dan ook veel mensen die de status van Georgië als een onafhankelijke staat niet serieus nemen en die denken dat de terugkeer van Georgië tot Rusland slechts een kwestie van tijd is. Dit leidt ertoe dat de grote meerderheid van de bevolking van Georgië zich echt onveilig voelt. Deze onveiligheid is duidelijk toegenomen na het conflict met Rusland vorig jaar. Geen enkel land vindt het leuk als hem soeverein grondgebied wordt afgenomen, zoals bij Georgië het geval was.
<P>
Dit alles is van invloed op de EU, vanwege de betekenis van het Oosters Partnerschap. Georgië ziet voor zichzelf een Europese toekomst, niet in het minst als waarborg voor zijn veiligheid. Uiteraard is er ook de Zuid-Kaukasische energiecorridor die een toekomstige reddingslijn is voor de 'energievoorziening van Europa. Dit zijn dwingende redenen genoeg voor de Europese Unie om de Europese aspiratie van Georgië serieus te nemen, wat we natuurlijk ook doen, maar er is ook een laatste argument: als Europa deze aspiraties negeert, wordt onze eigen geloofwaardigheid in de wereld ter discussie gesteld en zullen tegenstanders verheugd zijn over dit toonbeeld van 'zwakheid van Europa.
<SPEAKER ID="268" NAME="Roberto Gualtieri">
namens de S&D-Fractie. - (IT) Mijnheer de Voorzitter, dames en heren, door de moeilijke situatie in Georgië moeten we naar mijn mening zeer behoedzaam te werk gaan om het internationaal recht te beschermen en tegelijkertijd realisme en verantwoordelijkheidsgevoel te tonen.
<P>
Wij zijn van mening dat de EU er goed aan heeft gedaan de steun aan de territoriale integriteit en de soevereiniteit van Georgië te bevestigen, en tegelijkertijd waarderen we de voorzichtigheid waarmee de EU de verkiezingen in Abchazië heeft waargenomen. Dit strookt in onze ogen met een methode waarbij voortdurend een dialoog en een politiek debat worden nagestreefd en democratische processen worden ondersteund. Vanwege de ontwikkelingen binnen de regio en de internationale situatie is deze keuze voor de dialoog des te meer gerechtvaardigd en draagt Europa een nog grotere verantwoordelijkheid in de verschillende regio's waar zij actief is: de initiatieven van de Commissie ter ondersteuning van het democratiseringsproces in Georgië en voor de opvang van vluchtelingen, de inspanningen om de onderhandelingen van Genève voortgang te laten vinden, het optreden van de Europese waarnemingsmissie die nu zeker waardevol en onvervangbaar is geworden aangezien het momenteel de enige internationale missie in Georgië is.
<P>
Wij waarderen het werk dat in het kader van de missie is verricht en de bijdrage van de missie aan de stabiliteit van de regio, aan de werking van het mechanisme voor preventie van en respons op incidenten, aan het moeizame herstel van het vertrouwen tussen de partijen. Tegelijkertijd zijn we ons ervan bewust dat de ontwikkeling van het democratiseringsproces, dat we welwillend en kritisch moeten benaderen, en de associatieovereenkomst de sleutel kunnen vormen voor een duurzame verandering van de situatie in Georgië.
<SPEAKER ID="269" NAME="Ulrike Lunacek">
namens de Verts/ALE-Fractie. - (DE) Mijnheer de Voorzitter, mevrouw de fungerend voorzitter van de Raad, mevrouw de commissaris, ik zou vooral twee onderwerpen willen bespreken: ten eerste de relatie tussen economische hulp en steun aan de ene kant en democratische ontwikkeling aan de andere, en ten tweede een aantal fundamentele kwesties die in het verslag-Tagliavini aan de orde worden gesteld.
<P>
Mevrouw Ferrero-Waldner, u merkte terecht op dat financiële en economische steun voor Georgië nodig is en dat de Europese Unie deze moet blijven verlenen. U verbond tevens drie voorwaarden aan de verlening van deze steun, en wel democratische hervormingen, fundamentele vrijheden en rechtszekerheid. Er is één vraag die voor mij bijzonder van belang is. In het verleden hebben Georgië en zijn regering helaas grote hoeveelheden wapens gekocht, met name in de aanloop naar het conflict van vorig jaar. Hoe wilt u garanderen dat Europese middelen niet voor dit doel worden gebruikt?
<P>
Ten tweede zou ik een mensenrechtenzaak willen noemen die de Raad van Europa en de heer Hammerberg ook al hebben aangehaald. In Zuid-Ossetië bevinden zich nog altijd twee tieners in hechtenis, ook al is de heer Hammerberg beloofd dat ze zouden worden vrijgelaten. Heeft u in dit verband stappen ondernomen? Denkt u dat er een mogelijkheid is dat zij in de nabije toekomst worden vrijgelaten?
<P>
Een laatste punt: het verslag-Tagliavini heeft voor het eerst duidelijk beschreven hoe het conflict is ontstaan, met de groei van xenofobie en haatdragende taal. Wat gaan de Commissie en de Raad op dit terrein doen om de situatie te verlichten en om duidelijk te maken dat deze zaken de voorbode zijn van gewapende conflicten, en dat het belangrijk is deze nog voordat ze beginnen een halt toe te roepen?
<SPEAKER ID="270" NAME="Michał Tomasz Kamiński">
namens de ECR-fractie. - (PL) Mijnheer de Voorzitter, ik zal niet verhelen dat ik teleurgesteld ben over de beide verklaringen die we hebben gehoord. Vandaag benadrukken wij, als vertegenwoordigers van de autoriteit van de Europese Unie, hier in het Europees Parlement terecht het belang van de democratie. We vertellen president Saakashvili welke veranderingen hij moet invoeren in zijn land. Ik zou willen zeggen dat hij al heel veel veranderingen heeft ingevoerd. Het Georgië van nu en het Georgië van een aantal jaar geleden zijn totaal verschillende landen. Wat we echter vergeten, is dat zich vandaag nog Russische tanks op een groot deel van het grondgebied van Georgië bevinden. Als u denkt dat Russische tanks op enig moment in de geschiedenis iemand democratie hebben gebracht, dan vergist u zich deerlijk. Russische tanks brengen geen democratie, Russische tanks brengen onderdrukking.
<P>
We hebben het vandaag over de situatie in Georgië, maar in de toespraak van de vertegenwoordiger van de Raad hebben we slechts eenmaal het woord Rusland gehoord, terwijl Rusland natuurlijk de sleutel is tot de situatie in Georgië. Ik beweer niet dat de situatie in Georgië ideaal is, er is zeker veel voor verbetering vatbaar, maar de Russen lachen ons in het gezicht uit door de vijfpuntenovereenkomst niet uit te voeren die president Sarkozy namens de Europese Unie via onderhandelingen heeft bereikt. Ik vraag me af waarom het Russische leger nog steeds in het dorp Pereva is. Is dat eigenlijk ooit aangekaart bij de Russen?
<P>
Als we het hebben over de noodzaak van democratie, mensenrechten, tolerantie en vrijheid van meningsuiting, dan sta ik daarachter. Maar geloven we nu echt dat Rusland die waarden vandaag de dag in Georgië bevordert, dat de Russische agressie tegen Georgië onderdeel is van de strijd voor democratie? Nee, dat is een daad van bruut imperialisme. Als Europese Unie dienen wij ons te verzetten tegen dit brute imperialisme. Alleen dan zijn onze woorden geloofwaardig als wij onze Georgische vrienden vertellen dat zij nog veel moeten doen - en daar ben ik het mee eens - om hun land volledig te laten voldoen aan onze Europese normen.
<P>
We kunnen echter niet met de vinger naar Georgië wijzen, als we aan de andere kant Rusland hebben, waar lastige journalisten worden vermoord, waar de haatdragende taal richting buren en minderheden de officiële taal is van de media en de leidende Russische politici. Hier moeten we 'nee' tegen zeggen. Dan zijn onze uitspraken over democratie gericht aan andere landen, waaronder Georgië, geloofwaardig. Ik wil een beroep doen op de Europese Unie om de territoriale integriteit van Georgië met hand en tand te verdedigen in naam van de waarden die wij allen delen, en om de vrijheid en democratie in Georgië te verdedigen tegen de Russische agressie.
<SPEAKER ID="271" NAME="Andreas Mölzer" AFFILIATION="NI">
(DE) Mijnheer de Voorzitter, naar mijn mening is het buitenlands beleid van de EU in deze regio niet echt coherent. De Kaukasus is zoals bekend een doorvoergebied voor energie, evenals Rusland, dat als belangrijke strategische partner voor ons van grote betekenis is. Gezien de gevoeligheid van de situatie heeft de EU zich tijdens de Georgische crisis, mogelijk onder invloed van de slaafse opstelling van bepaalde lidstaten tegenover de VS, laten misleiden door president Saakashvili. Politieke kortzichtigheid in de Georgische crisis zal niet alleen de interne verdeeldheid binnen de Unie vergroten maar ook de betrekkingen met Rusland onder zeer grote spanning zetten. De rekening zal ons worden gepresenteerd in de vorm van een gasconflict. We zullen zien of de nieuwe mensen aan het hoofd van de EU zich hierbij zullen bewijzen.
<P>
Als Brussel werkelijk de mensenrechten wil verdedigen, zou het in Georgië moeten ingrijpen en wat moeten doen aan mogelijke verkiezingsmanipulatie, aan de arbeidsomstandigheden die neerkomen op slavernij en de beperkingen op het recht van betoging, welke in strijd zijn met het Handvest van de grondrechten.
<P>
Brussel zou met betrekking tot het Georgische vraagstuk een evenwichtige benadering moeten kiezen door in gelijke mate rekening te houden met de legitieme belangen van zowel Georgië als Rusland.
<SPEAKER ID="272" NAME="Vytautas Landsbergis" AFFILIATION="PPE">
(EN) Mijnheer de Voorzitter, toen ik nog een jongetje was, zijn de sovjets mijn land binnengevallen. Op mijn basisschool moesten we diverse nieuwe liederen leren. Een daarvan was van oorsprong Georgisch, een lied over een meisje dat Suliko heette. De bezetting was in alle opzichten slecht; alleen dat liedje was leuk.
<P>
Er zijn sindsdien heel wat jaren verstreken, en onlangs kwamen we dit meisje Suliko opnieuw tegen. Deze keer stonden haar donkere ogen vol tranen en was ze zichtbaar geslagen. Zij was een jaar geleden weer eens misbruikt - beroofd, geslagen en verkracht. Wij, de heren van de zevenentwintig EU-landen, staren haar na afloop aan en praten op een vreemde manier. Hoe had het kunnen gebeuren? Wat had ze verkeerd gedaan? Had de verkrachter zich geërgerd aan haar gedrag? Dat is precies wat hij zegt: 'Zij provoceerde!' Heeft ze zich verzet tegen zijn eisen? Dat zou onverstandig zijn: niemand, en vooral de dief en verkrachter niet, mag worden opgehitst of als demon worden voorgesteld. Ze had flexibeler kunnen zijn door haar aanvallen lijdzaam te ondergaan, maar zij heeft geprobeerd zich twee hele dagen te verdedigen - dat was haar grootste vergissing. Niemand weet nu te vertellen wie de aanvaller was: hij beweert dat zij hem heeft aangevallen.
<P>
Dat is de situatie in de rechtbank in een ver land aan de rand van Europa, waar de grote landheer sowieso niet kan worden veroordeeld - maar zij kan dat wel. We hebben nu dus een nieuw probleem dat door haar is veroorzaakt, want onze zaken met de heer Verkrachter zijn enigszins geschaad. De volgende keer krijgt de heer Verkrachter onze speciale pil 'Mistral' om zijn potentie te vergroten.
<P>
Dames en heren in Europa, weifel alstublieft niet op deze manier rond de volgende oorlog.
<SPEAKER ID="273" NAME="Kinga Göncz" AFFILIATION="S&amp;D">
(HU) Graag begroet ik commissaris Ferrero-Waldner en ook Cecilia Malmström, die hier nu als minister maar binnenkort eveneens als commissaris in ons midden aanwezig zal zijn. Ik wil hen enerzijds bedanken voor het verslag waar zeer belangrijke informatie in stond, maar daarnaast wil ook ik graag zeggen dat de oosterse buren van de Europese Unie sinds de laatste twee toetredingsrondes eigenlijk heel dicht in de buurt van de Europese Unie zijn gekomen, wat vanuit meerdere invalshoeken een waardevolle ontwikkeling is, niet alleen vanwege de geografische nabijheid, maar deels ook vanwege het buitenlands beleid waarbij in Russische invloedssferen wordt gedacht en vanwege de grotere waarde die aan energiezekerheid wordt toegekend.
<P>
Vanuit dit oogpunt is het programma voor het Oosters Partnerschap uitermate belangrijk. Daarmee kan namelijk differentiatie worden verzekerd maar tevens duidelijk nauwere banden met deze landen tot stand worden gebracht. Georgië is het land in de Kaukasische regio dat het sterkst gecommitteerd is aan de waarden van de Europese Unie. Ik wil een paar zaken noemen en benadrukken, ten eerste de voorbereiding van het proces met betrekking tot visumfacilitering. Dit is niet alleen belangrijk voor de menselijke relaties, maar ook omdat we weten dat Zuid-Ossetiërs en Abchazen die een Russisch paspoort hebben hier profijt van trekken, waardoor spanning ontstaat en de situatie nog verder verslechtert. Het andere punt dat ik wil benadrukken is dat er in vier van de landen van het oostelijk nabuurschapsbeleid conflicten bestaan die in een impasse zijn geraakt en waaraan we speciale aandacht moeten besteden.
<P>
Ten slotte wil ik graag commissaris Ferrero-Waldner bedanken voor al haar inspanningen om deze regio dichter bij de Europese Unie te brengen.
<SPEAKER ID="274" NAME="Milan Cabrnoch" AFFILIATION="ECR">
(CS) Het Europees Parlement volgt de situatie in Georgië op de voet en heeft buitengewone aandacht voor het land. Eind oktober vond er een ontmoeting plaats tussen de Voorzitter van het Europees Parlement, Jerzy Buzek, en president Saakashvili; begin november behandelden de leden van het Europees Parlement op een gezamenlijke bijeenkomst van de Commissie buitenlands zaken, de delegatie voor samenwerking met Rusland en de delegatie voor samenwerking met de landen van de Zuidelijke Kaukasus, het verslag-Tagliavini over de toestand in Georgië. Verder kwamen tijdens de buitengewone vergadering in Straatsburg, op 26 november jongstleden, leden van de delegatie voor de Zuidelijke Kaukasus samen met de Georgische minister Baramidze.
<P>
Territoriale integriteit en soevereiniteit van Georgië: dat is waar wij naar streven. Ook streven we naar een vreedzame oplossing voor de toestand in Georgië en voor het Georgisch-Russisch conflict. We hechten verder groot belang aan de toegang van vredeswaarnemers tot zowel de gebieden onder Georgisch gezag als de bezette gebieden. Verder achten wij het van cruciaal belang dat ook in deze bezette gebieden humanitaire hulp geboden kan worden. We maken ons zorgen over de levensomstandigheden van de vluchtelingen die zich gedwongen zagen hun huizen achter te laten en er nu niet meer naar terug kunnen keren. We hebben daarentegen grote waardering voor de inspanningen van de Georgische regering om alle vluchtelingen ook maar enigszins waardige levensomstandigheden te bieden. We roepen beide partijen in het conflict op zich te houden aan het staakt-het-vuren en hun beloftes na te komen voor wat betreft de totstandkoming van een vreedzame oplossing.
<SPEAKER ID="275" NAME="Elena Băsescu" AFFILIATION="PPE">
(RO) Dames en heren, enkele jaren geleden werd er flinke kritiek geuit op degenen die het strategische belang van het Zwarte Zeegebied voor Europa onderschreven. De tijd heeft echter uitgewezen dat Europa nauw met de landen in het Zwarte Zeegebied is verbonden.
<P>
Met name Georgië is in het Zwarte Zeegebied van strategisch belang voor de energiezekerheid, aangezien aanvoerroutes als de gaspijpleiding Nabucco, de oliepijpleiding Baku-Tbilisi en de olieterminal bij Supsa nauw zijn verbonden met de stabiliteit in dit land. De conflicten die plaatsvonden in Georgië in augustus 2008 hebben duidelijk gemaakt dat onopgeloste conflicten op ieder moment weer op kunnen laaien, met alle ernstige gevolgen van dien voor de stabiliteit en de veiligheid van de hele regio.
<P>
Het is onze taak om Georgië naar het Euro-Atlantische gebied van stabiliteit en veiligheid te leiden, ook al is de invloed van Rusland nog steeds groot. Evenzeer moet worden erkend dat vluchtelingen, ontheemden en hun familieleden het recht hebben om terug te keren naar Abchazië, ongeacht hun etnische oorsprong.
<P>
Tegelijkertijd vormt het feit dat Rusland de inwoners van Abchazië en Ossetië staatsburgerschap heeft verleend een duidelijke benadeling van Georgische burgers, aangezien er nog geen visumovereenkomst bestaat vanuit de EU, hoewel we de vertegenwoordiger van de Commissie zojuist wel hebben horen zeggen dat er maatregelen in die richting worden genomen.
<P>
Roemenië maakte deel uit van de waarnemingsmissie van de EU in Georgië, zowel op operationeel niveau als ter plekke en tevens als onderdeel van het hoofdkwartier in Tbilisi. Ons land houdt zich ook aan zijn belofte om bijzondere inspanningen te verrichten om Georgië dichterbij de EU en de NAVO te brengen. Bovendien zullen we een nationale deskundige sturen die zal opereren vanuit het kantoor van de NAVO in Tbilisi. We zijn verheugd over het standpunt van het voorzitterschap van de EU. We zullen onder geen beding zogenoemde staten erkennen die illegaal en als gevolg van conflicten in separatistische regio's zijn opgericht. Hetzelfde geldt voor ontwettig gehouden verkiezingen, zoals recentelijk in Abchazië. De president van de pro-Russische Georgische separatistische republiek won de verkiezingen met 59,4% van de stemmen. Tevens wil ik opmerken dat geen van de vijf presidentskandidaten het idee van een hereniging met Georgië volledig heeft afgewezen.
<SPEAKER ID="276" NAME="Maria Eleni Koppa" AFFILIATION="S&amp;D">
(EL) Mijnheer de Voorzitter, het is de verantwoordelijkheid van de Europese Unie om op afdoende wijze bij te dragen tot de stabiliteit in haar onmiddellijk nabuurschap en daarbij het internationaal recht te eerbiedigen en haar principes trouw te blijven.
<P>
Met name wat Georgië betreft moeten we voet bij stuk houden ten aanzien van de eerbiediging van de territoriale integriteit en de internationaal erkende landsgrenzen. Tegelijkertijd moeten we echter rekening houden met de realiteit van onopgeloste conflicten. De Europese Unie moet hier de rol spelen van bemiddelaar en constructief bijdragen naar beide partijen toe, Georgië en Rusland, opdat een oplossing wordt gevonden.
<P>
Op dit kritieke ogenblik dienen we volgende boodschappen de wereld in te sturen:
<P>
Ten eerste worden eenzijdige en gewelddadige oplossingen niet geaccepteerd, ten tweede is een discussie omtrent het al dan niet toetreden van Georgië tot de NAVO thans niet opportuun en moet veeleer de klemtoon worden gelegd op de voortzetting van de gesprekken van Genève en op de noodzaak van een succesvolle afloop ervan, en ten derde is de waarnemingsmissie van de Europese Unie in Georgië een stabiliserende en vertrouwenwekkende factor. Daarom dient de positieve aanwezigheid van de missie te worden erkend, het optreden ervan te worden versterkt, en de missie zelf dient te worden aangespoord haar inspanningen voort te zetten vooral op het gebied van de schending van de rechten van de mens en van het internationaal humanitair recht.
<SPEAKER ID="277" NAME="Marek Henryk Migalski" AFFILIATION="ECR">
(PL) Mijnheer de Voorzitter, helaas troffen wij noch in de toespraak van mevrouw Malmström, noch in die van mevrouw Ferrero-Waldner datgene aan, waar we in Georgië daadwerkelijk mee te maken hebben, namelijk de dramatische humanitaire en menselijke situatie. Ik kreeg de indruk dat noch de twee dames, noch wijzelf verantwoordelijk zijn voor het gebrek aan reactie van de Europese Unie
<P>
Ik herinner eraan dat de situatie werkelijk dramatisch is. Het zespuntenakkoord overeenkomst is niet uitgevoerd. Op het grondgebied van Georgië vinden etnische zuiveringen plaats. De Georgische taal is op vele plaatsen verboden. Het wordt onze missie op vele plaatsen onmogelijk gemaakt haar taken uit te voeren en wij zijn daarvoor verantwoordelijk. Mevrouw Ferrero-Waldner heeft gesproken over macro-economische langetermijnhulp voor Georgië en over de associatieovereenkomst die we krijgen met Georgië. Dat is mooi, maar de vraag die we moeten beantwoorden is: wat hebben we er aan gedaan? Ik ben diep teleurgesteld, niet alleen door de woorden die hier zijn geuit door de sprekers die verantwoordelijk zijn voor dit beleid, maar ook door het EU-beleid tot nu toe.
<SPEAKER ID="278" NAME="Jacek Protasiewicz" AFFILIATION="PPE">
(PL) Mevrouw de commissaris, mevrouw Malmström, in tegenstelling tot mijn Poolse collega's in dit Parlement ben ik niet zo kritisch in mijn evaluatie van de activiteiten van de Europese Unie op dit gebied, want ik wil mijn tevredenheid uitspreken over de verklaring van de Raad van 12 december, die ondubbelzinnig commentaar geeft op de recente presidentsverkiezingen in Abchazië. Ik wil ook mijn steun betuigen aan de activiteiten van de Europese Unie, want de EU is ondubbelzinnig in haar erkenning van de onafhankelijkheid van deze beide regio's op internationaal niveau. Ik weet waar ik het over heb vanwege mijn ervaring met contacten met Wit-Rusland.
<P>
Niettemin ben ik het ermee eens dat de Europese Unie resoluut moet zijn als het gaat om de handhaving van het zespuntenplan voor een staakt-het-vuren waarover is onderhandeld door president Sarkozy. Ik zeg dit vooral met het oog op de zorgwekkende verklaring van de hoge vertegenwoordiger voor buitenlandse zaken, mevrouw Ashton, dat zij stille diplomatie zal gaan beoefenen. Ik hoop niet dat ze met stille diplomatie bedoelt dat ze toestaat dat overeenkomsten die namens Rusland zijn gesloten met vertegenwoordigers van de Europese Unie worden geschonden.
<SPEAKER ID="279" NAME="Alexander Mirsky" AFFILIATION="S&amp;D">
(LV) Dank u, mijnheer de Voorzitter, dames en heren. Ik zou een vraag willen stellen aan degenen die het standpunt van de heer Saakashvili steunen: bent u wel eens in Zuid-Ossetië geweest? Hebt u gezien wat het Georgische leger in Zhinvali heeft aangericht? Ik was er ten tijde van de oorlog en heb het allemaal met eigen ogen gezien. Wat Georgië heeft gedaan is een misdrijf tegen de bevolking van Ossetië en Abchazië. Wat de bezetting betreft heb ik met veel mensen uit Ossetië en Abchazië gesproken. De inwoners van Ossetië en Abchazië willen niet in hetzelfde land wonen als de heer Saakashvili. Als iemand dit grote internationale probleem nog met wapens wil oplossen, net als de heer Saakashvili, dan geldt een heel passend Russisch gezegde: Zamučujutsja pilj glatatj. Het betekent dat het succes nooit zal komen. Dank u.
<SPEAKER ID="280" NAME="Tomasz Piotr Poręba" AFFILIATION="ECR">
(PL) Mijnheer de Voorzitter, als de Unie Tbilisi niet politiek en economisch steunt, maken we het gemakkelijk voor Rusland om zijn neo-imperialistische beleid ten aanzien van Georgië te voeren, en dat zal de situatie in de Kaukasus nog verder destabiliseren. De Unie moet dus beter haar best doen.
<P>
Als we onze steun voor territoriale integriteit herhalen, realiseren we ons dan eigenlijk wel dat het zespuntenplan eigenlijk helemaal niet wordt nageleefd? Aan de ene kant zeggen we dat we een democratisch, vrij en territoriaal ongeschonden Georgië willen, maar aan de andere kant worden onze waarnemers niet toegelaten tot gebieden die grenzen aan de separatistische republieken. Een andere reden tot bezorgdheid is het verschijnsel van ontvoeringen, dat een vaste gewoonte van Rusland is geworden in de bezette zones. Begin november werden enkele tieners daar het slachtoffer van. De jongste is amper veertien jaar. Het Kremlin probeert duidelijk de president van Georgië in diskrediet te brengen door te proberen aan te tonen dat hij de veiligheid van zijn burgers niet kan garanderen. De destabiliserende activiteiten van Rusland vormen een enorme bedreiging voor de veiligheid van de inwoners van de grensgebieden en leiden tot een escalatie van het conflict in de regio.
<P>
Mijnheer de Voorzitter, we moeten daadkrachtiger optreden, want een territoriaal ongeschonden en democratisch Georgië betekent meer veiligheid voor de Europese Unie en Europa.
<SPEAKER ID="281" NAME="Kristiina Ojuland" AFFILIATION="ALDE">
(ET) Mijnheer de Voorzitter, mevrouw de commissaris, mevrouw de minister, dames en heren, toen we enige tijd geleden over Georgië spraken, heb ik u eraan herinnerd dat zich aan de vooravond van de val van de Berlijnse Muur het juiste moment voordeed om de vraag te stellen wanneer Zuid-Ossetië en Abchazië weer zouden zijn verenigd met hun moederland, Georgië. Vandaag hebben we geen antwoord op die vraag, hoewel we in al onze documenten, zowel in dit Europees Parlement als in andere instellingen, benadrukken hoe belangrijk de territoriale integriteit van Georgië is vanuit het oogpunt van internationaal recht, en daarom staan we hier allemaal.
<P>
Vorige week is in Brussel een heel goede discussie gevoerd met Carl Bildt, de vertegenwoordiger van het land dat het voorzitterschap bekleedt. Hij noemde Georgië een lakmoesproef voor de Europese Unie, met name in verband met de vraag of we op een dag in staat zullen zijn het idee te verdedigen dat de Georgische territoriale integriteit moet worden hersteld en dat alle mensenrechten en rechten van vluchtelingen moeten worden geëerbiedigd zoals voorzien in het internationaal recht. Ik ben het eens met al mijn collega's die hier op de slechte mensenrechtensituatie hebben gewezen - die is onaanvaardbaar.
<P>
Als laatste maar niet onbelangrijkste punt wil ik een verzoek doen. Vorige week heb ik de Georgische vicepremier Giorgi Baramidze gesproken. Zijn allergrootste verzoek was: alstublieft, Europese Unie, doe iets in de vorm van preventieve diplomatie om een mogelijke escalatie van volgende conflicten te voorkomen.
<SPEAKER ID="282" NAME="Tunne Kelam" AFFILIATION="PPE">
(EN) Mijnheer de Voorzitter, ik kan het slechts eens zijn met de bewering dat het beste antwoord van Georgië op de Russische agressie meer democratische hervormingen is.
<P>
Tegelijkertijd heeft de EU haar eigen verantwoordelijkheid, want de betrekkingen tussen de EU en Georgië zullen, zoals terecht is gezegd, een testcase zijn voor het succes van het Oosters Partnerschap en de rol van de EU in de regio.
<P>
Gezien het belang van Georgië, vraag ik me af of Georgië is besproken tijdens de recente Top EU-Rusland, want Rusland legt het zespuntenplan niet ten uitvoer en de missie van de EU verkeert in de lastige situatie dat zij niet tot de separatistische gebieden wordt toegelaten. De EU zou zich op dit punt harder moeten opstellen.
<P>
Mevrouw de commissaris, u hebt een bedrag van 46 miljoen euro aan hulp genoemd. Mag ik u vragen of deze hulp Georgië nog dit jaar bereikt. Hoe is de tijdsplanning?
<SPEAKER ID="283" NAME="Paweł Robert Kowal" AFFILIATION="ECR">
(PL) Ik denk dat we in het licht van onze discussie terug moeten keren naar wat mevrouw Malmström aan het begin zei - Georgië heeft nieuwe en uitgebreide openstelling van de Europese Unie nodig. Dit moet ook macrofinanciële hulp omvatten, naast een snel en onmiddellijk begin van de besprekingen - voor zover dat mogelijk is - over een associatieovereenkomst. Ook moet begonnen worden met besprekingen - dit is mijn derde punt - over visumfacilitering en tot slot moeten we Georgië in staat stellen zijn veiligheid te garanderen door het lidmaatschap van de NAVO open te stellen voor het land.
<P>
Ik denk echter dat deze kwestie nog niet eens de reden is waarom ik vandaag wil spreken in dit deel van de discussie. Ik wil een retorische vraag stellen aan mevrouw Ferrero-Waldner: vraagt u zich niet af waarom bijna alle sprekers aandacht hebben gevraagd voor het Plan-Sarkozy? Geeft u alstublieft antwoord op deze vraag. Vertelt u ons alstublieft waarom noch in uw openingsrede, noch in uw verdere verklaringen, noch in de verklaringen van mevrouw Ashton iemand een antwoord heeft gehoord in de vorm van een simpele beoordeling of het Plan-Sarkozy is uitgevoerd of niet? Is het echt zo dat de belangrijkste instellingen van de Europese Unie geen recht hebben op een duidelijke verklaring van u over deze kwestie?
<SPEAKER ID="284" NAME="Mairead McGuinness" AFFILIATION="PPE">
(EN) Mijnheer de Voorzitter, gisteren is er in Ierland een conferentie gehouden over het onderwerp hulp en Oost-Europa. Een van de landen waarover we het hebben gehad, was Georgië, en het was echt verfrissend te horen hoeveel vooruitgang er is geboekt voor een bepaalde groep mensen zonder stem - kinderen met een handicap, zowel geestelijk als lichamelijk, en jongeren. Het is echter ook heel ontmoedigend te vernemen dat de betrokkenen het gevoel hebben dat de tijd tien jaar is teruggezet door het conflict.
<P>
Omdat ik er gisteren bij betrokken was, wil ik u vragen om de kwetsbaarste mensen niet te vergeten wanneer we handelsovereenkomsten sluiten en gesprekken voeren. Dit was een heel belangrijk debat hier, en over de afschuwelijke humanitaire situatie is al door andere collega's gesproken, maar er is een groep mensen die altijd wordt vergeten; ik wil alleen dat hun stem vandaag wordt gehoord.
<SPEAKER ID="285" NAME="Tadeusz Zwiefka" AFFILIATION="PPE">
(PL) Mijnheer de Voorzitter, dames en heren, we moeten in gedachten houden dat Georgië een klein land is, dat echter wel uiterst strategisch gelegen is in de Zuidelijke Kaukasus, wat de oorzaak is van de conflictsituatie met het machtige noordelijke buurland Rusland. Ik ben de commissaris daarom dankbaar voor haar verklaring dat de hulp waarop Georgië al zo lang wacht, morgen gerealiseerd zal worden.
<P>
Laten we eraan denken dat Georgië, toen het begon aan de democratische hervormingen en besloot nauwere banden aan te gaan met West-Europa dan met Rusland, dat tientallen en misschien zelfs honderden jaren het belangrijkste buurland was geweest, een economische partner verloor die 80 procent van zijn productie kocht. We hebben niets gedaan om die leegte op te vullen en in Georgië geproduceerde goederen te kopen, om ervoor te zorgen dat het land kon blijven functioneren. In dat verband ben ik erg ingenomen met de verklaring, evenals met de aankondiging van een macrofinancieel plan voor Georgië.
<P>
Er is nog één ding: commissaris, we mogen Georgië op politiek gebied niet zien als een heel verre partner, want Georgië zit vast in een ongelofelijk lastige geopolitieke situatie. In dat verband denk ik niet dat tijdens de besprekingen van de Europese Unie met Rusland zal worden gezwegen over de situatie in Georgië. Ik wil niet weer beginnen over het zespuntenplan van president Sarkozy, want daar heeft iedereen al over gesproken, maar we moeten onthouden dat er bij onze contacten met een machtige partner als Rusland, die uiteraard zeer belangrijk voor ons is, ook rekening moet worden gehouden met onze kleinere partners, die ons ook zeer dierbaar zijn.
<SPEAKER ID="286" NAME="Seán Kelly" AFFILIATION="PPE">
(EN) Mijnheer de Voorzitter, de politiek is slechts een baan wanneer zij uit eigenbelang wordt bedreven. Zij wordt een roeping wanneer zij anderen helpt - wanneer de Goliaths de Davids te hulp schieten. In dit geval is de Europese Unie de Goliath die Georgië, de David, te hulp komt, en ik verwelkom dat. Zij heeft echter een andere Goliath naast zich in de vorm van Rusland, dat een andere agenda heeft voor Georgië. Het is belangrijk dat de Europese Unie haar spierballen gebruikt en zich verzet tegen deze ongewettigde inval.
<P>
Afgelopen week was ik op het EVP-congres in Bonn, en daar heeft de president van Georgië gesproken. Hij beschreef de inspanningen die het land levert om de corruptie aan te pakken, hij sprak over de agenda van het land voor hervormingen om economische groei te waarborgen en ook over de wens van het land om een vrijhandelsovereenkomst te sluiten. Mijn vraag is: wanneer denkt de Commissie dat deze vrijhandelsovereenkomst tot stand zal komen? Wanneer denkt zij dat aan de voorwaarden voor zo'n overeenkomst zal zijn voldaan?
<SPEAKER ID="287" NAME="Lena Kolarska-Bobińska" AFFILIATION="PPE">
(EN) Mijnheer de Voorzitter, we bespreken hier de ambities van Oekraïne, Moldavië en Georgië. Zij hebben min of meer dezelfde ambitie om dichter bij de Europese Unie te komen.
<P>
Het lijkt wel alsof dit een probleem voor ons is. Ik vraag me af wat er over tien jaar zal gebeuren, wanneer deze ambities omdraaien in teleurstelling en er geen ambities meer zijn om tot de Europese Unie toe te treden, geen hoop meer op wat dan ook. Dit zal een veel moeilijkere situatie voor ons zijn. Georgië is van alle landen van het Oosters Partnerschap het land met het grootste draagvlak voor lidmaatschap van de Europese Unie onder de bevolking en met het grootste draagvlak voor de NAVO. Daar wordt ook de grootste vooruitgang geboekt met markthervormingen.
<P>
Als we niet sneller stappen zetten, krijgen we dezelfde situatie als met Turkije, waar de samenleving terugkomt van haar Europese ambities. Dat zal echt een gevaarlijke situatie zijn, ondanks - en misschien wel vanwege - andere politieke bewegingen rond deze landen. We zien wat er gaande is in Rusland, en wanneer het verlangen van Georgië naar lidmaatschap van de Europese Unie taant, zouden we wel eens te maken kunnen krijgen met een situatie die voor alle landen van de Europese Unie heel gevaarlijk is.
<SPEAKER ID="288" NAME="Cecilia Malmström">
fungerend voorzitter van de Raad. - (SV) Mijnheer de Voorzitter, ik weet dat er veel belangstelling is voor deze kwestie. Degenen die ze op de voet hebben gevolgd, weten ook dat het Zweedse voorzitterschap veel tijd aan Georgië heeft besteed. De Zweedse minister van Buitenlandse Zaken, Carl Bildt, had vorige week donderdag de gelegenheid om samen met u de kwestie-Georgië te bespreken in de Commissie buitenlandse zaken.
<P>
De EU zal Georgië op politiek, technisch en financieel gebied aanzienlijke steun blijven geven. Hoogstwaarschijnlijk houdt dat in dat we blijven oproepen om de territoriale soevereiniteit en integriteit van Georgië te respecteren, dat we de waarnemingsmissie van de EU en onze zeer belangrijke bemiddelende rol in gesprekken in Genève voortzetten. De gesprekken in Genève zijn het relevante forum. De gesprekken daar verlopen traag maar gaan niettemin vooruit en alle partijen zijn er vertegenwoordigd.
<P>
We zullen ook verdere financiële steun geven voor de naweeën van het conflict. Zoals velen van u hebben gezegd, is de humanitaire situatie nog altijd zeer zorgwekkend. Mevrouw McGuinness heeft natuurlijk gelijk wanneer ze zegt dat het de allerkwetsbaarste mensen zijn die daaronder lijden.
<P>
In de vergadering met haar Russische gesprekspartners zal de EU blijven benadrukken dat het zespuntenakkoord inzake staakt-het-vuren en de daaropvolgende uitvoeringsmaatregelen - terugtrekking van de troepen tot de posities van 7 augustus 2008 - uitgevoerd moeten worden. Met name Perevi, Alchagori en Opper-Kodori zullen aan de orde worden gesteld, zoals velen van u hebben gedaan.
<P>
Door de beëindiging van de OVSE-missie in Georgië en het vertrek van de groep VN-waarnemers zijn cruciale delen van de belangrijke internationale veiligheidsstructuren weggehaald. Momenteel is de enige resterende internationale aanwezigheid de waarnemingsmissie van de EU. Die levert een wezenlijke bijdrage tot veiligheid en normalisatie. Daarom is het zo belangrijk dat de waarnemingsmissie toegang krijgt tot de afvallige regio's. Dat is belangrijk voor de veiligheid en de stabiliteit van Georgië. Dat is een belangrijk punt waar de EU alle relevante gesprekspartners nadrukkelijk op blijft wijzen.
<P>
De EU houdt natuurlijk voet bij stuk met betrekking tot haar steun voor de territoriale integriteit van Georgië, maar we hebben er ook strategisch belang bij om contacten te hebben met de afvallige provincies en om voor de bevolkingsgroepen van de afvallige provincies een venster naar de buitenwereld open te houden. Dat kan ons helpen om geleidelijk aan het fundament te leggen voor een oplossing van het conflict door een verder engagement van de EU, door vertrouwenwekkende maatregelen over de administratieve grenzen heen en door contacten tussen de bevolkingsgroepen.
<P>
De EU zal in deze kwestie zeer actief blijven. De Commissie en commissaris Benita Ferrero-Waldner zijn, net als het Europees Parlement, zeer sterk geëngageerd en daar ben ik zeer dankbaar voor.
<SPEAKER ID="289" NAME="Benita Ferrero-Waldner">
lid van de Commissie. - (EN) Mijnheer de Voorzitter, op de eerste plaats dank u wel voor het openhartige debat dat we hier vandaag hebben gehad.
<P>
Ik dacht dat velen van u al wisten wat we voor Georgië hebben gedaan. Georgië heeft veel steun van ons ontvangen, zowel op politiek als op economisch en humanitair gebied, maar het lijkt alsof we helemaal niets hebben gedaan. Dat is echter helemaal niet waar.
<P>
Op de eerste plaats is er een einde aan de oorlog gemaakt door de Europese Unie en de heer Sarkozy. Op de tweede plaats hebt u gelijk en is er een zespuntenplan dat helaas nog niet volledig ten uitvoer is gelegd, maar iedere keer dat we met de Russen werken, staat dit op onze agenda. Dit is volstrekt duidelijk.
<P>
Zoals de voorzitter van de Raad heeft gezegd, klopt het dat het enige platform waarop we echt vooruitgang boeken, al is het traag, Genève is, en dus moeten de besprekingen in Genève doorgaan.
<P>
We hebben ook steun en openheid van beide kanten nodig, want het is een moeilijk conflict en we zijn zogezegd de bemiddelaars in dit conflict. Dit is het belangrijkste politieke probleem.
<P>
We moeten doorgaan en we weten heel goed dat Rusland aan de andere kant een reusachtige partner is. Tegelijkertijd hebben we een gemeenschappelijk nabuurschap en dus praten we altijd heel duidelijk over deze aangelegenheden met Rusland. Zoals ik heb gezegd, hebben we aan beide kanten een voorwaarts gerichte houding nodig, en dat is ook wat ik heb gezegd in mijn toespraak, zoals u zich zult herinneren. Dit is het eerste punt.
<P>
Het tweede punt betreft het economische en humanitaire front, waarop we werkelijk heel nauw samenwerken. Het pakket van 500 miljoen euro was het grootste pakket dat ik erdoorheen kon slepen. Het nabuurschapsbeleid beschikt niet over veel geld en ik kon er dus ook niet veel halen, maar dit is wat we hebben gedaan, omdat we van mening waren dat Georgië dit nodig had na de oorlog en na alle schade die is aangericht - in het bijzonder voor de kwetsbaarste mensen.
<P>
Ik heb zelf de kampen voor intern ontheemden bezocht en ik heb de huizen bezocht die zijn hersteld met onze programma's.
<P>
Ik kan mevrouw Lunacek vertellen dat ik persoonlijk een overeenkomst met de Georgiërs heb ondertekend waarin zij zich er onvoorwaardelijk toe verplichten om geen cent van het geld van de Europese Unie te gebruiken. We controleren ons geld altijd, dus volgens de regels zou er geen cent van ons geld naar herbewapening aan de Georgische zijde mogen gaan.
<P>
Ik kan natuurlijk niet controleren wat Georgië op andere gebieden doet, maar ik kan wel zekerheid geven over ons geld.
<P>
Er zijn nog andere dingen genoemd, bijvoorbeeld de twee tieners die nog steeds gevangen zitten in Zuid-Ossetië. Dit zijn kwesties die we bij de Russen natuurlijk ter sprake brengen. We praten erover, maar voorlopig hebben we er helaas nog geen oplossing voor en zelf kunnen we Zuid-Ossetië niet in.
<P>
Wat betreft het beginsel: natuurlijk zijn we duidelijk over het beginsel. Er is territoriale integriteit en er is soevereiniteit, en dat zeggen we ook duidelijk met betrekking tot Georgië. Absoluut. Het is echter één ding om over beginselen te spreken en iets anders om deze beginselen onmiddellijk ten uitvoer te leggen. Dat is soms helaas heel moeilijk.
<P>
Ik wil ook iets zeggen over het verslag-Tagliavini. Het feit dat dit verslag überhaupt is gepubliceerd, is heel belangrijk. U weet dat we dit onafhankelijke verslag hebben gesteund. Ik ken mevrouw Tagliavini al jaren, al sinds de tijd dat ik als minister van Buitenlandse Zaken van mijn land in 2000 fungerend voorzitter van de OVSE was. Zij was toen mijn speciale vertegenwoordiger voor de Kaukasus. Zij is een heel moedige, onafhankelijke vrouw, en ik moet zeggen dat zij een uitstekend verslag heeft opgesteld.
<P>
Dit is ook nuttig, want het verslag heeft de feiten duidelijk gemaakt. We hebben daaruit lessen getrokken, maar we kunnen Georgië alleen blijven helpen langs diplomatieke wegen.
<P>
Dit alles gezegd hebbende, kan ik ook zeggen dat we een enorme hoeveelheid werk hebben verricht, eerst op het gebied van het nabuurschapsbeleid met betrekking tot het oosten, en nu op dat van het Oosters Partnerschap.
<P>
Onlangs hebben we onder Zweeds voorzitterschap een heel belangrijke ministeriële vergadering gehad met de zes ministers van Buitenlandse Zaken van het Oosters Partnerschap, met inbegrip van de minister van Buitenlandse Zaken van Georgië.
<P>
We hebben daar ook alle mogelijkheden besproken, maar denkt u echt dat we alle landen alles kunnen geven zonder dat zij hun plicht vervullen? Dat kunnen we niet. We moeten hen vragen ook hun plicht te vervullen. Dat betreft ook het gebied van de handel, want een ruime vrijhandelsovereenkomst is alleen mogelijk wanneer de juiste wetgeving aanwezig is. We kunnen hen niet gewoon vragen om tot de Europese Unie toe te treden, als de Raad daar niet unaniem voor is.
<P>
Dit zijn dingen waarvan je beide zijden moet bekijken, maar we steunen Georgië meer dan wie ook. Ik hoop dus dat dit beleid, zoals sommigen hebben gezegd, echt door u wordt gesteund. Dit is een beleid waarmee we hen kunnen helpen, voor zover dat in ons vermogen ligt, maar we willen van Georgië ook het juiste gedrag zien.
<SPEAKER ID="290" NAME="De Voorzitter">
Het debat is gesloten.
<P>
(De vergadering wordt om 19.55 uur onderbroken en om 21.00 uur hervat)
