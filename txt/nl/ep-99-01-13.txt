<CHAPTER ID=1>
Goedkeuring van de notulen
<SPEAKER ID=1 NAME="De Voorzitter">
De notulen van de vergadering van gisteren zijn rondgedeeld.
<P>
Geen bezwaren?

<SPEAKER ID=2 LANGUAGE="ES" NAME="Puerta">
Mevrouw de Voorzitter, ik was gisteren bij de stemming niet aanwezig, en nu sta ik te boek als hebbende gestemd, en wel op heel eigenaardige wijze: mijn stem staat geheel geïsoleerd en ik stem steeds tegen mijn fractie. En dat zou ik nooit gewild hebben. Daarom dient de mededeling als zou ik gestemd hebben, en dan ook nog eens op deze manier, geschrapt te worden. Dat is alles wat ik wilde zeggen. Er staat alleen maar: de heer Puerta van de GUE/NGL-Fractie stemt iedere keer tegen zijn fractie.

<SPEAKER ID=3 NAME="De Voorzitter">
Prima, mijnheer Puerta. We zullen de door u gewenste rectificatie uiteraard aanbrengen.
<P>
Geen andere bezwaren? Neen.
<P>
De notulen worden goedgekeurd

<CHAPTER ID=2>
Mededeling betreffende de kwijting 1996
<SPEAKER ID=4 NAME="Theato">
Mevrouw de Voorzitter, overeenkomstig Bijlage V, artikel 6 van het Reglement van ons Huis dient de Commissie begrotingscontrole na de stemming op 17 december over de kwijting 1996 op de volgende vergadering verslag uit te brengen aan het Parlement. Gisteren hebben wij tijdens onze vergadering het verloop behandeld, en werd een algemeen akkoord bereikt over de volgende tekst, die ik op aanvraag van de commissie zal presenteren. Teneinde misverstanden en vertaalfouten te voorkomen hebben wij besloten de tekst in het Engels voor te dragen, wat ik aldus zal doen. De tekst luidt als volgt:
<P>
De Commissie begrotingscontrole houdt rekening met de uitslag van de stemming van het Parlement van 17 december 1998 waarin het voorstel om kwijting voor 1996 te verlenen niet is goedgekeurd, stelt vast dat overeenkomstig bijlage V van zijn Reglement de kwijtingsprocedure nog niet is afgesloten, buigt zich momenteel over de kwestie van het afsluiten van de rekeningen voor 1996, en zal uiterlijk 31 maart 1999 een verslag ter zake aan het Parlement aanbieden.

<SPEAKER ID=5 NAME="De Voorzitter">
Mevrouw Theato, ik dank u voor deze informatie.

<CHAPTER ID=3>
Agenda 2000
<SPEAKER ID=6 NAME="De Voorzitter">
Aan de orde is de gecombineerde behandeling van de volgende verslagen:
<P>
(A4-0444/98) van de heer Mulder, namens de Commissie landbouw en plattelandsontwikkeling, over het voorstel voor een verordening van de Raad betreffende de financiering van het gemeenschappelijk landbouwbeleid (COM(98)0158 - C4-0298/98-98/0112 (CNS)); -(A4-0494/98) van de heer Garot, namens de Commissie landbouw en plattelandsontwikkeling, over het voorstel voor een verordening van de Raad houdende een gemeenschappelijke ordening der markten in de sector rundvlees (COM(98)0158 - C4-0294/98-98/0109 (CNS)); -(A4-0446/98) van de heer Goepel, namens de Commissie landbouw en plattelandsontwikkeling, I. over het voorstel voor een verordening van de Raad houdende een gemeenschappelijke ordening der markten in de sector melk en zuivelproducten (COM(98)0158 - C4-0295/98-98/0110 (CNS))II. over het voorstel voor een verordening van de Raad houdende wijziging van verordening (EEG) nr. 3950/92 tot instelling van een extra heffing in de sector melk en zuivelproducten (COM(98)0158 - C4-0296/98-98/0111 (CNS)); -(A4-0496/98) van de heer Fantuzzi, namens de Commissie landbouw en plattelandsontwikkeling, I. over het voorstel voor een verordening van de Raad tot wijziging van verordening (EEG) nr. 1766/92 houdende een gemeenschappelijke ordening der markten in de sector granen en tot intrekking van verordening (EEG) nr. 2731/75 tot vaststelling van de standaardkwaliteit van zachte tarwe, rogge, gerst, maïs en durumtarwe (COM(98)0158 - C4-0292/98-98/0107 (CNS))II. over het voorstel voor een verordening van de Raad tot instelling van een steunregeling voor producenten van bepaalde akkerbouwgewassen (COM(98)0158 - C4-0294/98-98/0108 (CNS)); -(A4-0480/98) van de heer Graefe zu Baringdorf, namens de Commissie landbouw en plattelandsontwikkeling, over het voorstel voor een verordening van de Raad tot vaststelling van gemeenschappelijke voorschriften voor de regelingen inzake rechtstreekse steunverlening in het kader van het gemeenschappelijk landbouwbeleid (COM(98)0158 - C4-0299/98-98/0113 (CNS)).
<SPEAKER ID=7 NAME="Mulder (ELDR)">
Mevrouw de Voorzitter, ik zou willen beginnen met de heer Funke hier welkom te heten. Ik denk dat het een goede traditie is dat bij belangrijke landbouwdebatten de voorzitter van de Raad van ministers steeds de moeite neemt om hier aanwezig te zijn.
<P>
Wat betreft de financiering van het landbouwgedeelte van Agenda 2000 denk ik dat het goed is dat de trend van de laatste jaren wordt voortgezet. Als de landbouwpolitiek verandert, dan zal de financiering zich uiteraard ook moeten aanpassen. De landbouwcommissie staat in het algemeen positief ten opzichte van de voorstellen van de Commissie. Het EOGFL moet de voornaamste bron van financiering blijven voor het Europese landbouwbeleid. Net als het geval al was bij de MacSharry-hervormingen van een aantal jaren geleden denken wij dat het goed is om de inhoud daarvan aan te passen. Was het bij de MacSharry-hervormingen voor de eerste keer dat er een kredietlijn bijkwam die weinig met het markt- en prijsbeleid als zodanig te maken had, ook dit keer worden er allerlei nieuwe hoofdstukken bijgevoegd.
<P>
In de eerste plaats is dat een hoofdstuk plattelandsontwikkeling en de landbouwcommissie vindt dat logisch. Het landbouwbeleid is niet alleen meer een prijs- en marktbeleid maar is een alomvattend beleid inclusief het plattelandsbeleid. Ten tweede, de Commissie stelt voor om ook veterinaire maatregelen en fytosanitaire maatregelen erbij in te sluiten. Het lijkt ons logisch toe. Ten derde: informatiebeleid. Ook een voorstel van de Commissie om dat in te sluiten. Ook dat vindt de landbouwcommissie een goede zaak. Wij denken dat de landbouwpolitiek in het algemeen in Europa een te negatieve klank heeft. Het is nodig de positieve kanten ervan - en die zijn er zeker - duidelijker naar voren te brengen.
<P>
Wat er niet in staat, en de landbouwcommissie voegt dat toe aan de voorstellen van de Europese Commissie, is dat er niet wordt gesproken over een kwaliteitsbeleid voor landbouwproducten. Als er iets nodig is in Europa na de BSE-crisis, na allerlei oproer over de kwaliteit van voedsel, dan is het dat Europa een kwaliteitspolitiek voor landbouwproducten ontwikkelt. Dat moet een onverbreekbaar onderdeel zijn van de Europese landbouwpolitiek.
<P>
Voorts is de landbouwcommissie van mening dat de boeren ook in de toekomst zoveel mogelijk hun prijs uit de markt moeten kunnen halen. Men is niet zo gediend van het invullen van allerlei formuleren. Men wil het liefst een betere prijs hebben. Dat kan door de kwaliteitspolitiek, maar het kan ook door andere markten te ontwikkelen. Dat is de markt van het gebruik van landbouwproducten voor niet-voedseldoeleinden. In verband met het milieu is het zeer nuttig als wij bepaalde landbouwproducten wettelijk gaan voorschrijven op bepaalde gebieden. Dat ontwikkelt nieuwe markten en daardoor zou de prijs kunnen aantrekken.
<P>
Tenslotte, in verband met de uitbreiding van Europa hebben wij er geen bezwaar tegen dat ook de pre-toetredingssteun tot een bepaalde hoogte in de verordening wordt opgenomen. Wat betreft de macht van het Parlement: alle markt- en prijsbeleid, wij accepteren dat, zullen verplichte uitgaven blijven. Alle andere uitgaven, wetende dat het Parlement daar zeggenschap over moet hebben, moeten niet-verplichte uitgaven zijn omdat het Parlement er de volledige medebeslissing over heeft.
<P>
Wat komt er tenslotte niet in het Garantiefonds volgens de landbouwcommissie? Dat zijn alle structuurmaatregelen die vallen onder doelstelling 1 en de communautaire initiatieven. Het beheer van de fondsen: uiteraard blijft dat onder de hoede van de Commissie zelf. Waar de uitgaven worden gedaan door de lidstaten via de betaalorganen moeten die ook door de lidstaten worden gecontroleerd. Die controle willen wij, en dat zal gezien de gebeurtenissen van deze week niet verrassen, veel sterker verbeteren. Er moet een sterkere controle komen. En hoe stellen wij die controle voor? Volgens het voorstel van de Commissie wordt drie maanden na het afsluiten van het financiële jaar gerapporteerd over de financiële rekeningen en volgt twee jaar na afsluiting een verslag om te kijken of het beleid goed is geweest. Op dit punt dient de landbouwcommissie een aantal amendementen in ter verbetering. Wij willen onmiddellijk worden geïnformeerd, dus niet na twee jaar, als er iets geweigerd is of goedgekeurd. Wij willen onmiddellijk de vinger aan de pols houden als er ontwikkelingen zijn op dat gebied. Wij verwachten van de Commissie dat wij iedere drie maanden daarover een verslag krijgen. Het hoeft geen dik boekwerk te zijn. Wij krijgen al genoeg papier, maar het moet zo snel mogelijk gebeuren.
<P>
Tenslotte nog een opmerking over een contentieus element in ons voorstel dat gaat over de cofinanciering van bepaalde landbouwuitgaven. Er is een overweging opgenomen waarin de landbouwcommissie zich voorzichtig uitspreekt voor die cofinanciering, maar met betrekking tot een artikel over dat bepaalde punt staakten de stemmen. Achttien leden van de landbouwcommissie waren voor cofinanciering van bepaalde uitgaven, achttien leden ertegen en één lid onthield zich. Dat blijft dus een punt waarover de plenaire vergadering moet besluiten in haar uiteindelijke wijsheid.

<SPEAKER ID=8 NAME="Garot">
Mevrouw de Voorzitter, geachte collega's, in dit verslag over de rundvleessector waarmee ik belast ben, is getracht rekening te houden met drie essentiële elementen: om te beginnen de nieuwe verwachtingen van de consument - ingevolge het verschijnsel van de gekkekoeienziekte - die betrekking hebben op kwaliteitsproducten uit het oogpunt van gezondheid en smaak; vervolgens de noodzaak om de structurele onevenwichtige situatie op de markt te corrigeren, waar de productie jaarlijks met 2 % stijgt terwijl de consumptie met 1 % daalt, en tot slot het gegronde, door het Parlement aangenomen verslag-Cunha waarin wordt aangeraden de economische dimensie van de landbouw te combineren met zijn functie op sociaal, milieu- en territoriaal gebied.
<P>
Geachte collega's, iedereen heeft kunnen constateren dat de Commissie in haar voorstellen eerder een hervorming voorstaat waarin deze drie aandachtspunten niet centraal staan. De Commissie streeft er namelijk in de eerste plaats naar het aandeel van de Europese Unie in de wereldmarkten te vergroten en onze prijzen meer op één lijn te brengen met die van de LMOE. Uit haar logica vloeit vooral - in tegenstelling tot de vorige hervormingen - een marktregulering door middel van de prijzen voort, vandaar de door haar voorgestelde verlaging van de interventieprijs met 30 % en aanstaande afschaffing van de openbare interventie. In dit opzicht ben ik van mening dat het van realisme zou getuigen als we ons zouden realiseren dat de toekomst van onze rundvleesproductie vooral gekoppeld is aan onze Europese markt, waarbij de buitenlandse afzetmarkten meer dienst doen als specifieke dumpplaatsen.
<P>
Deze optie is des te gerechtvaardigder daar de Aziatische en de Russische crises hebben aangetoond dat de Commissie te veel vertrouwen heeft in de internationale markten. Het is dientengevolge niet onomstotelijk vast komen te staan dat de handelsstrategie van de Commissie steekhoudend is voor deze rundvleessector waar Argentinië voor de helft en Nieuw-Zeeland voor eenderde van onze productiekosten produceert. In deze context zouden ?geforceerde marsen" naar de aanpassing aan de wereldprijzen wel eens absoluut schadelijk kunnen zijn voor een groot deel van onze fokkers, hetgeen natuurlijk onaanvaardbaar is.
<P>
De door mij ter bespreking ingediende voorstellen omvatten derhalve zowel een matige prijsdaling, een voluntaristisch beheer van het productievolume, de noodzakelijke bevordering van een voedselbeleid als de noodzaak om vast te houden aan een billijk inkomensbeleid ten aanzien van de producenten. Wat de prijsdaling betreft, stel ik voor dat deze 15 % bedraagt teneinde de consumptie te doen aantrekken en ervoor te zorgen dat er sprake blijft van eerlijke mededinging ten opzichte van wit vlees, waarvoor de daling van de graanprijzen positieve gevolgen zal hebben. Wat de productiebeheersing betreft, stel ik voor de door de Commissie aanbevolen maatregelen aan te vullen met een grotere steun voor extensivering, de invoering van een premie voor slachtkalveren, de aansporing tot het verminderen van het gewicht van karkassen en het invoeren van individuele quota's voor mannelijke runderen.
<P>
Op het gebied van het voedselbeleid moet er naast de innovatie van de verpakking en presentatie van vleesproducten natuurlijk naar worden gestreefd het vertrouwen van de consument te herstellen. Het is in dit opzicht duidelijk dat dit product zijn plaats zal kunnen heroveren bij de consument als we het vereiste van kwaliteit uit het oogpunt van gezondheid en smaak centraal stellen in deze GMO. Wat tot slot de inkomens van de fokkers betreft: de prijsdaling met 15 % en de noodzakelijke productievermindering zullen de situatie van deze fokkers nog verslechteren. De vraag of er sprake moet zijn van compensatie dringt zich dus op. Ik heb voorgesteld deze te behandelen binnen de in het kader van Agenda 2000 voor deze GMO vastgestelde begrotingsgrenzen.
<P>
Dit verslag, waarover de Commissie landbouw en plattelandsontwikkeling in december heeft gestemd, is overigens - waarschijnlijk - niet aanvaard om redenen die verder reiken dan de inhoud van dit verslag. Toch was er sprake van een meerderheid van stemmen op bepaalde punten: de daling van de prijzen met 15 %, de instandhouding van de overheidsinterventie, het optrekken van de premie voor zoogkoeien en van de steun voor extensivering, de noodzaak van een premie voor slachtkalveren en het behoud van de seizoencorrectiepremie.
<P>
Ik heb deze elementen dus overgenomen teneinde ze samen met mijn fractie, de Fractie van de Partij van de Europese Sociaal-Democraten, voor te stellen voor het debat in de plenaire vergadering. Nieuwe amendementen geven vervolgens een antwoord op het Italiaanse, Duitse en Nederlandse probleem van de behandeling van jonge mannelijke runderen. De belangrijkste maatregel die in dit opzicht is voorgesteld, bestaat erin uit hoofde van de aanvullende betalingen een bedrag van 1.800 miljoen ecu te reserveren voor de toekenning van een slachtpremie voor mannelijke runderen, zoogkoeien, melkkoeien, vaarzen en slachtkalveren. De toekenning van zo'n premie zou natuurlijk gestoeld zijn op communautaire criteria van een per land vastgesteld slachtplafond dat zou worden vastgesteld aan de hand van de historisch gegroeide situatie en van een maximumpremie per dier voor elk van de beoogde categorieën teneinde oneerlijke mededinging tussen de lidstaten te voorkomen.
<P>
Deze compromismaatregel moet ertoe bijdragen dat het evenwicht wordt hersteld - zoals de landen waar mannelijke runderen worden gefokt verwachten - zonder dat er wordt getornd aan de kern van de maatregel die moet leiden tot de noodzakelijke aanpassingen van deze GMO in de rundvleessector. Mevrouw de Voorzitter, om al deze redenen denk ik dat de voorwaarden nu in zoverre zijn vervuld dat ons Parlement dit verslag binnenkort kan aannemen.

<SPEAKER ID=9 NAME="Goepel">
Mevrouw de Voorzitter, geachte Raadsvoorzitter, de voorstellen van de Commissie over de ordening der markten in de sector melk omvatten hoofdzakelijk drie gebieden, met name prijssteun, inkomenscompensatie voor de melkproducenten en de regeling van de garantiehoeveelheden. De prijssteun van de Commissie voorziet een verlaging van de richtprijs voor melk met 17 %, een verlaging van de interventieprijs voor boter met 15 %, alsmede een verlaging van de interventieprijs voor mageremelkpoeder met eveneens 15 %. Deze maatregelen worden gemotiveerd met de bevordering van het verbruik van melk en zuivelproducten in de Gemeenschap en de verbetering van het concurrentievermogen van deze producten op de wereldmarkt.
<P>
Met het oog op het voorgestelde compensatievolume moet de totale prijsverlaging echter duidelijk minder zijn dan de Commissie wil. Met een geringere prijsdaling en een gelijkblijvend compensatievolume kan volledige compensatie van deze inkomens gemakkelijker worden bereikt. Wij verzoeken derhalve om een vermindering van de richtprijs voor melk met 12 % in plaats van 17 % en van de interventieprijs voor boter en mageremelkpoeder met 10 % in plaats van 15 %.
<P>
Met betrekking tot de inkomenscompensatie stelt de Commissie vier onderdelen voor, namelijk een melkkoeienpremie (artikel 15), extra betalingen (artikel 16), een aanvulling op de melkkoeienpremie (artikel 12) en een aanvullend bedrag in het kader van de totaalbedragen (artikel 13). Deze voorstellen zijn zeer ingewikkeld en doen ernstige problemen bij tenuitvoerlegging en controle vrezen. Let wel, ik sta in principe positief tegenover de melkkoeienpremie en een aanvullend bedrag in het kader van de rundvleesverordening, op voorwaarde dat dit niet is gebaseerd op een 5.800 kg melk per jaar leverende virtuele koe van Europese makelij. Deze koeienpremie dient te worden gekoppeld aan de financiële compensatie op basis van referentiehoeveelheden, waarbij de nationale en regionale diergift een volledige compensatie moeten garanderen. Als tweede regeling in het kader van de gemeenschappelijke ordening der markten in de sector rundvlees kan eveneens worden gedacht aan een algemene slachtpremie voor melkkoeien teneinde de prijsverlaging te compenseren. Op deze manier zouden wij ter compensatie feitelijk twee vormen van één premie hebben.
<P>
Dan ga ik nu over tot de garantiehoeveelheden. Wij stemmen in met het voorstel van de Commissie, met name de quota tot en met het jaar 2006 te verlengen, alsmede met een zwaar gemoed met de voorgestelde verhoging van de quota met 2 %. Bij de toewijzing van 1 % aan jonge landbouwers en 1 % aan berggebieden, dient met betrekking tot de bergregio's rekening te worden gehouden met benadeelde gebieden aldaar, zulks echter uitsluitend binnen het kader van de toegewezen hoeveelheid.
<P>
Een hervorming van de ordening der markten in de sector melk betreft noodgedwongen eveneens de superheffing. Ik stel voor dat deze naast de door de verlaging van de richtprijs voor melk verkregen beperking verder dient te dalen en flexibel dient te zijn, min of meer als conjunctuurelement. Actief producerende melkproducenten zouden aldus de mogelijkheid hebben hun bedrijfsquotum hetzij door leasing hetzij door overschrijding aan te passen aan de conjunctuur. Daardoor zou de marktprijs voor quotaleasing ongetwijfeld ten nadele van de zogenaamde "sofamelker" worden beïnvloed en zouden de Europese melkproducenten en melkverwerkers ondanks de quotaregeling meer zuivelproducten zonder uitvoerrestitutie op de wereldmarkt kunnen afzetten.
<P>
Wat de kwestie van de areaalkoppeling betreft wil ik mij beperken tot de volgende opmerking: een van de oorzaken van het stijgende percentage niet-eigen quota ligt in het feit dat het zowel volgens EG-recht als op grond van nationale voorschriften is toegestaan dat een niet-producent quota bezit. Deze situatie is eveneens een gevolg van het beginsel van areaalkoppeling. Ik ben van mening dat over afschaffing of instandhouding van de areaalkoppeling, dat wil zeggen overdracht van de melkquota alleen met evenredige overdracht van gronden, een besluit moet worden genomen in de lidstaten zelf, en er aldus een facultatieve regeling dient te komen. Artikel 7, lid 2 zou dus moeten voorzien in de facultatieve afschaffing van de areaalkoppeling, door de lidstaten te machtigen regionale grenzen in te voeren voor de overdracht van referentiehoeveelheden waarbij geen gronden worden overgedragen.
<P>
Twee dagen geleden werd bij de Deutsche Presse-Agentur beweerd dat het voorzitterschap van de Raad en de Commissie het erover eens waren dat alle lidstaten compromissen dienen te sluiten en nationale belangen onbevangen en duidelijk moeten worden vertegenwoordigd. Dat is precies de houding die ik mij hier als rapporteur wou aanmeten - onbevangen, maar duidelijk. Ik ben het er in principe met de Commissie over eens dat het concurrentievermogen van de Europese landbouw op de wereldmarkt dient te worden verbeterd. Commissaris Fischler en mijnheer Funke, u moet echter begrijpen dat ik niet enerzijds op een verstandige manier de concurrentie kan aanzwengelen en tegelijkertijd hele regio's in Oost-Duitsland stapsgewijs van deze concurrentie kan uitsluiten. Met name gemengde bedrijven waar men rundvlees, varkensvlees en vooral melk produceert zijn een goede bron van arbeidsplaatsen in de landbouwsector. Ik verzoek u deze families dezelfde kansen te geven als alle anderen in de Europese Unie.
<P>
Tot slot wil ik mijn dank betuigen voor het feit dat ik, bijna tien jaar na de Duitse eenmaking, in dit Huis als lid van het Parlement een rol mocht spelen in de totstandkoming van een zo belangrijke marktordening. Ik wil eveneens en vooral diegenen danken die mij hebben geholpen, en mij bij deze moeilijke maar ook interessante taak hebben gesteund.

<SPEAKER ID=10 NAME="Fantuzzi">
Mijnheer de Voorzitter, er zijn binnen de landbouwcommissie verschillende amendementen goedgekeurd die ik niet geheel kan onderschrijven. Volgens een daarvan dienen de interventieprijzen voor granen niet verlaagd te worden, maar moet de steun juist worden verhoogd. Ik geloof niet dat het veel zin heeft de interne steun te verhogen, en daarmee aanvullende uitgaven te doen die honderden miljoenen euro kunnen belopen, voor een sector die slechts 11 % van de bruto landbouwproductie van de Gemeenschap vertegenwoordigt maar wel 40 % van de GLB-begroting opslokt, ofwel 17 miljard van een totaal van 40 miljard euro. Ik hoop dat we ons tijdens het kerstreces hebben kunnen bezinnen en dat we deze amendementen tijdens de stemming in Brussel op 28 januari zullen herroepen.
<P>
Ik ben ervan overtuigd dat een verlaging met 20 % van de interventieprijzen - zelf zal ik 15 % voorstellen - helemaal niet getuigt van een irrationeel pessimisme onder de functionarissen van DG VI. Het verschil tussen de interventieprijs en de prijs op de wereldmarkt is momenteel groter. Strikt genomen zou de vermindering die in Agenda 2000 wordt voorgesteld nog aanzienlijker moeten zijn, zoals de voorzitter van de Rekenkamer hier de afgelopen weken duidelijk heeft gemaakt. Het komt erop neer dat het spook van de overschotten, waar we sinds 1992 van bevrijd leken te zijn, opnieuw op het communautaire toneel is verschenen. Door een toename van de oogst met 2 % en een braaklegging van 5 % zitten we nu al met graanoverschotten van 20 miljoen ton. Als we zo doorgaan vrees ik dat we de voorspellingen voor 2006 naar boven zullen moeten bijstellen.
<P>
Als we deze zaken en onze verantwoordelijkheid serieus willen nemen zal een en ander op korte termijn dus vergaand hervormd moeten worden. Het heeft geen zin te doen alsof er niets aan de hand is: met de zogenaamde hervormingen waarover u hebt gesproken, commissaris Fischler, hervormingen waarmee iedereen te vriend wordt gehouden, zullen de overschotten ons opnieuw boven het hoofd rijzen. Ik geloof dat het dus geen zin heeft dit probleem voor ons uit te schuiven, want dat zou betekenen dat we het hals over kop zouden moeten aanpakken onder veel minder gunstige omstandigheden dan de huidige. Wat de graanproductie betreft kunnen we dit gevaar bezweren als we deze sector benaderen op de wijze die de Commissie voorstaat. Zo denk ik er in ieder geval over. We moeten daarbij in ieder geval minstens drie correcties doorvoeren. Ten eerste dienen alle oliehoudende zaden uit de uniforme premie te worden gehouden. We zitten in de Gemeenschap met een tekort aan proteïnen dat sinds de BSE-crisis alleen maar is gegroeid. Het is absurd een beroep te doen op de beperkingen van Blair House en te zeggen dat we daar met deze verlaging van de basispremie niet langer last van zullen hebben. Dat is een beetje vergelijkbaar met de situatie waarin we onszelf pijn doen om de pijn die anderen ons aandoen niet meer te voelen. Laten we de koe bij de hoorns vatten, mijnheer de commissaris, zonder denkbeeldige en gevaarlijke sluiproutes te volgen: we moeten opnieuw gaan onderhandelen over Blair House .
<P>
De tweede correctie betreft braaklegging van 10 % van het areaal. Het voorstel dit percentage in 2000 tot nul terug te brengen is onhaalbaar en onrealistisch. We zouden nu al een positief braakleggingssaldo moeten hebben, in ieder geval om de problemen op de markt die inmiddels aan de orde zijn gesteld te kunnen aanpakken en de uitvoerbaarheid van het systeem van braaklegging te kunnen garanderen.
<P>
Met de derde correctie wordt beoogd meer samenhang en duurzame solidariteit te creëren inzake de GMO voor akkerbouwgewassen. Als de Commissie erkent dat de hervorming van het GLB in 1992 weinig heeft opgeleverd voor de meest benadeelde regio's en producenten op het gebied van akkerbouwgewassen, die de grootste uitgavenpost vormen en het grootste deel van de inkomenssteun opslokken, mag ze ook niet te strikt vasthouden aan de logica van 1992. Juist om een nieuw evenwicht in te stellen zou ik willen uitgaan van het voorgestelde gemiddelde rendement, voor respectievelijk een derde en twee derde van de gemiddelde communautaire opbrengst en de historische opbrengst van de betreffende regio.
<P>
Ik hoop dat deze correcties worden doorgevoerd. Ze zouden ons in staat stellen de steun uit sociaal oogpunt beter te verantwoorden, als we althans nog geïnteresseerd zijn in de toekomst van die steun. Ik ben echter van mening dat deze aspecten ook in andere verslagen over Agenda 2000 herkenbaar moeten zijn, bijvoorbeeld in dat over de horizontale verordening. Ik blijf erbij dat dit ons een uitstekende gelegenheid biedt het GLB aan de consument en de burger uit te leggen. De milieuvoorwaarden, de plafonds en de differentiatie zijn geen kortstondige intellectuele grillen, maar onderdelen die onmisbaar zijn als we de moeder van het communautaire beleid op zijn minst van een minimale toekomst willen verzekeren. Zonder deze ingrepen zullen we dat beleid niet meer kunnen verdedigen. Gezien het feit dat er met deze 40 miljard euro slechts 7, 5 miljoen burgers gemoeid zijn, terwijl er meer dan twee maal zo veel mensen zonder werk zitten, zal de economische ratio van dit beleid op lange termijn vervallen als we geen gehoor geven aan de aanhoudende wens van de samenleving ook maatregelen op milieutechnisch, sociaal en territoriaal gebied te treffen.
<P>
Ik maak me zorgen over de gevolgen van de discussie in deze vergaderzaal. Ik ben bang dat de toch al voorzichtige innovaties die de Commissie heeft voorgesteld door deze strijd voor de belangen van de producent uiteindelijk nog verder worden verwaterd, en dat er van de vernieuwing uiteindelijk niets meer overblijft. We kunnen niet langer volhouden dat de verlaging van de prijzen voor graan, melk en vlees door de crisis in Rusland en Oost-Azië onaanvaardbaar en onbespreekbaar is geworden. Ik heb nooit in het fort Europa geloofd. De Europeanen hebben zich al eerder in hun eigen huis ingesloten, maar zijn daar nooit beter van geworden. Juist in tijden van crisis moet Europa internationaal gezien zijn volle gewicht in de schaal leggen en wat meer durf tonen. Geen blind vertrouwen in de wereldmarkt, maar vertrouwen in onszelf; anders heeft het weinig zin de euro in te voeren en ons tot de wereld te richten om een grotere rol te kunnen gaan spelen. Door ons te verschansen zouden we een erg negatief signaal afgeven aan de landen van Centraal- en Oost-Europa, aan het andere Europa.
<P>
Het is een paradoxaal gegeven dat Agenda 2000, die in het leven is geroepen teneinde de twee Europa's dichter bij elkaar te brengen, ze nu juist van elkaar lijkt te verwijderen. Het spijt me te moeten zeggen, minister Funke, maar de Raad van ministers van Landbouw heeft de afgelopen maanden bepaald geen blijk gegeven van een vooruitziende blik. Deze Raad zou vandaag een motie van wantrouwen verdienen. Hij heeft met betrekking tot de hervorming van het GLB wekenlang niets tot stand gebracht en steeds maar weer dezelfde argumenten herhaald: het landbouwmodel, de twee pijlers. Ik ben niet onder de indruk. Bovendien heeft hij de Raad van ministers van Economische Zaken en Financiën enorme bewegingsvrijheid geschonken, die met zijn voorstellen voor medefinanciering en bevriezing van de uitgaven de toekomst van de hervorming eerst heeft gecompliceerd en er daarna een zware wissel op heeft getrokken. Ook hier moeten we een demagogische strijd vermijden: als we uit naam van de communautaire solidariteit de medefinanciering zouden afwijzen, zouden we uiteindelijk alleen maar twist zaaien. Er diepgaand over discussiëren is echter een heel andere zaak; daarmee laten we zien dat we alle implicaties serieus nemen. Met de discussie omtrent de nettobetalingspositie en de gevoelens van ergernis van diegenen die erop staan dat de geldstroom naar de arme landen in het zuiden moet worden stopgezet, komt Europa mijns inziens niet veel vooruit. Anderzijds is het ook een belediging voor het gezond verstand de solidariteit met het GLB tot heilige koe te verklaren. We kunnen zeggen wat we willen, maar het is helemaal niet zeker dat het GLB het best denkbare voorbeeld is van communautaire solidariteit. We hoeven maar te kijken naar de steun die aan producenten in de mediterrane landen wordt gegeven om ons daarvan te laten doordringen.
<P>
Concluderend, mijnheer de minister, hopen we dat u ons kunt uitleggen waarom u opeens zo enthousiast bent over een hervorming zonder extra kosten. Als we de uitgaven in de hand willen houden, als we de structurele problemen van overmatige en onevenwichtige steun en de ontwrichtende gevolgen daarvan willen aanpakken, moeten we mijns inziens niet alles bij het oude houden, maar juist nog radicalere hervormingen doorvoeren. Het zou bitter zijn als we straks, na maart, zouden moeten constateren dat de slogan "hervormingen zonder extra kosten' niets meer zou zijn dan een dekmantel voor het zoveelste uitstel van hervormingen. Het laatste waar de landbouwers behoefte aan hebben is een herexamen in oktober.

<SPEAKER ID=11 NAME="Graefe zu Baringdorf">
Mevrouw de Voorzitter, ik had graag eerst op een formeel aspect gewezen: evenals de vorige sprekers spreek ik hier als rapporteur van de Commissie landbouw en plattelandsontwikkeling. Ik verdedig dus niet mijn mening en ook niet die van mijn fractie, maar die van de commissie. Wij hebben in de Commissie landbouw en plattelandsontwikkeling met het buitengewone probleem te kampen dat op veel gebieden geen besluiten werden genomen en er aldus niet van een standpunt kan worden gesproken. Ik kan er hooguit op wijzen dat het standpunt van de Commissie werd afgewezen. Ik kan u feliciteren, mijnheer Fischler: de commissie heeft het voorstel van de Commissie inzake de rechtstreekse betalingen en de differentiatie daarvan volledig overgenomen. Dit brengt mij nu als rapporteur in de bevoorrechte positie dat ik uw voorstel hier kan refereren en motiveren. Ik wil eens proberen of ik daar meer van terecht breng dan u.
<P>
Het onderhavige voorstel is gebaseerd op de premies die in 1992 werden ingevoerd in het kader van de zogenoemde MacSharry-hervorming, toen de prijzen werden verlaagd en er werd gezegd dat er prijscompensatiebetalingen in de vorm van premies waren. Over de Fischler-hervorming is tot nog toe weinig bekend, die moeten wij nog invoeren. Deze compensatiebetalingen waren niet aan kwaliteit gerelateerd, wat logisch gezien juist was daar de hoogte afhankelijk diende te zijn van de mate waarin de prijzen daalden. Wij hebben toen aangevoerd dat dit niet volledig klopte en dat de landbouw in het geheel zo iets werd ontzegd.
<P>
Deze ontwikkelingen hadden uiteraard dramatische gevolgen. Ik citeer de Europese Rekenkamer die in haar onderzoek schreef: ?Het is zo ver gekomen dat 40 % van deze premies is toegewezen aan 4 % van de bedrijven." Bovendien is het zo ver gekomen dat 80 % van de premies werd toegewezen aan 20 % van de bedrijven en, aldus de Rekenkamer, dat bijvoorbeeld een topbedrijf premies ter hoogte van 6, 61 miljoen DEM per jaar uit Brussel kreeg. Dat bracht met zich mee dat de premies de pacht en de arbeid dekten van sommige bedrijven die daarna nog geld over hadden. Dat bracht bedrijven die minder middelen ontvingen uiteraard in een bijzonder moeilijke positie daar de gevolgen van prijsverlagingen voor de eerstgenoemde bedrijven minder erg waren dan voor de laatsten. De Commissie heeft er zeer juist op gewezen dat hier paal en perk aan moet worden gesteld.
<P>
De commissie stemt ermee in dat het belang van arbeid en milieu meer door moet klinken bij de toebedeling van premies en dat daar meer rekening mee dient te worden gehouden. Anders dan de Rekenkamer, die de kraan bij 100.000 ecu volledig wil dichtdraaien en aldus een absoluut plafond in wil voeren, bepleit u net als de commissie terecht een degressie. Er dient een premiekorting te komen van 20 % tussen 100.000 en 200.000 ecu en van 25 % boven de 200.000 ecu, hetgeen zou overeenkomen met het niveau van Brussel. U stelt bovendien een aan het oordeel van de lidstaten onderworpen extra korting van 20 % voor wanneer een landbouwbedrijf een kleiner dan gemiddeld aantal werknemers in dienst heeft, of omgekeerd een veel hoger rationaliseringsniveau heeft dan andere bedrijven. Dat zou een premiekorting van 45 % opleveren.
<P>
Dat voorstel berust op een verstandige basis daar de premie mede afhankelijk wordt gemaakt van de arbeid, zij het niet in de vorm van een vergoeding voor de daadwerkelijke arbeidsprestatie maar op een gestandaardiseerde manier. Desondanks zou dat tot gevolg hebben dat bedrijven met een hoog rationaliseringsniveau lagere premies zouden ontvangen en bedrijven met een groot aantal arbeidskrachten een hogere premie zouden krijgen. Het probleem is echter dat deze maatregel slechts ongeveer 1 % van de bedrijven behelst, misschien zelfs minder, waardoor de grote massa van de landbouwbedrijven geen voordeel heeft van degressie, omdat de bovenaan uitgevoerde korting onderaan uiteraard niet noodzakelijk aarde aan de dijk zet.
<P>
Mijnheer de commissaris, sta mij toe verslag uit te brengen over een voorstel dat wij in de Commissie landbouw en plattelandsontwikkeling te berde hebben gebracht, waarover echter niet werd gestemd en waarover in uw Commissie althans onofficieel werd gezegd dat het beter is dan dat van u. Alleen het feit dat de commissie daar anders over heeft besloten weerhoudt mij ervan dit voorstel volledig uit de doeken te doen. Ik wil het echter toch even aanhalen. Het vergt namelijk heel wat administratieve ingrepen om aan te tonen dat bedrijven te weinig werken. De vrees voor rechtstwisten en moeilijkheden is niet ongegrond. Wij hebben derhalve voorgesteld dat de bedrijven een vrijwillige optie wordt toegekend, te weten dat wij 45 % rechtstreeks aftrekken en dat bedrijven met een grote arbeidsbezetting vrijwillig hun arbeidskosten in rekening kunnen brengen, waarvan 50 % in aanmerking wordt genomen. De berekeningen hebben uitgewezen dat 97 % van de bedrijven buiten onze overwegingen vielen. Wij creëren dus een regeling voor bedrijven met een hoge arbeidsbezetting die biologisch werken. Deze beide aspecten zijn meestal met elkaar verbonden. Dergelijke bedrijven krijgen dan meer middelen dan bedrijven die gerationaliseerd zijn. Dat lijkt mij zeer verstandig. De andere bedrijven zijn door hun hoge rationaliseringsniveau toch al concurrerend. Dank u wel, mevrouw de Voorzitter! De rest zal ik dan zeggen, als ik in naam van mijn fractie en van mijzelf spreek.

<SPEAKER ID=12 NAME="Goepel">
Mevrouw de Voorzitter, mag ik vragen dat eerlijk wordt gehandeld. Ook ik had gaarne nog twee minuten aan het melkbeleid gewijd. Ik verzoek u erop te wijzen dat de leden zich aan de voorgeschreven tijd dienen te houden.
<P>
Applaus

<SPEAKER ID=13 NAME="De Voorzitter">
Mijnheer Goepel, het is absoluut niet gemakkelijk om een collega te onderbreken, met name een rapporteur, en u weet heel goed dat als u uw tijd zou hebben overschreden, ik u evenmin zou hebben onderbroken.
<P>
De rapporteurs verrichten belangrijk werk. In mijn hoedanigheid van voorzitter van de vergadering kan ik een rapporteur niet plotseling het woord ontnemen.
<P>
U weet heel goed dat ik dit niet zal doen. Onterecht misschien, maar ik doe het niet!

<SPEAKER ID=14 NAME="Matikainen-Kallström">
Mevrouw de Voorzitter, de graanhervorming in Agenda 2000 omvat ook het op grote schaal verplicht braak laten liggen van grond. Tegelijkertijd wordt in het document onvoldoende rekening gehouden met andere manieren om landbouwgrond te gebruiken. Als alternatief gebruik van land zou het verstandig zijn te investeren in een toename van de verbouw van energiegewassen.
<P>
Op het platteland natuurlijk en in economisch opzicht belangrijk is de winning van bio-energie. De voordelen van bio-energie zijn de hernieuwbaarheid, de zuiverheid en het plaatselijke en werkverschaffende karakter. Tot nu toe waren de stimulansen meer de indirecte economische voordelen voor de regio, het land en het milieu dan de indirecte bedrijfseconomische voordelen. Het in gebruik nemen van hoogwaardige technologie heeft nieuwe mogelijkheden met zich mee gebracht voor het benutten van bio-energie en het creëert in de toekomst de mogelijkheid tot een hogere mate van zelfvoorziening in de Europese energieproductie. Meer investeringen in de productieontwikkeling van bio-energie brengt ook het nodige economische voordeel in vergelijking met andere energiebronnen met zich mee.
<P>
Als onderdeel van de tenuitvoerlegging van het Verdrag betreffende klimaatverandering van Kyoto heeft de Commissie een verdubbeling van het gebruik van hernieuwbare energiebronnen in de Unie tot het jaar 2010 tot doel gesteld. Het ook in Agenda 2000 in acht nemen van de non-food -productie zal aantonen dat de Commissie deze serieus neemt. Om van bio-energie een goedkope energiebron te maken is er, naast andere alternatieven, voor de toekomst steun nodig om de voor bio-energie bedoelde positie in het Europese energiebeleid te verkrijgen. Tot slot mijn dank aan de rapporteur voor het zware en tijdrovende werk.

<SPEAKER ID=15 NAME="Garriga Polledo">
Mevrouw de Voorzitter, in haar mededeling ?Agenda 2000" doet de Europese Commissie onder andere een aantal voorstellen ter verbetering en consolidatie van de economische en sociale cohesie, en zulks door een hervorming van het structuurbeleid, het gemeenschappelijk landbouwbeleid en het beleid voor plattelandsontwikkeling.
<P>
Binnen het kader van de landbouwhervorming wordt absolute prioriteit gegeven aan de belofte van de Unie om te zorgen voor het behoud van leefbare plattelandsgemeenschappen en het behoud van het Europees plattelandserfgoed. Daarom moet de landbouwsector zeer sterk zijn en overal ter wereld kunnen concurreren, en dat alles volgens het concept van duurzame ontwikkeling.
<P>
In die context legt de Commissie ons een aantal voorstellen voor aangaande rechtstreekse inkomenssteun uit hoofde van het gemeenschappelijk landbouwbeleid. Die voorstellen gelden voor al die gemeenschappelijke marktordeningen in het kader waarvan directe steun wordt uitbetaald.
<P>
Met het oog op de onderhavige ontwerpverordening richt de Commissie begrotingscontrole aan de landbouwcommissie het verzoek om drie amendementen op te nemen die alle drie dezelfde doelstelling nastreven: betere informatie naar het Parlement toe.
<P>
Het voorstel van de Commissie komt voort uit het subsidiariteitsbeginsel. Ik zal daar niet verder op ingaan, maar alleen aangeven dat het van belang is dat de maatregelen die worden genomen om de steun voor de daarvoor in aanmerking komende landbouwers te garanderen vergezeld gaan van een zekere mate van coördinatie op communautair niveau.
<P>
Het systeem van sancties zoals dat van toepassing is op landbouwers die zich niet aan de milieunormen of arbeidsregelingen houden moet in elke lidstaat op dezelfde gronden worden toegepast. De motieven voor het opleggen van sancties moeten dus binnen het gehele grondgebied van de Gemeenschap uniform zijn.
<P>
Tot slot richt ik de aandacht op het feit dat de Commissie de uitvoering van deze ontwerpverordening wil overlaten aan beheerscomités waarin Raad en Commissie wel participeren, maar het Parlement niet. In dit opzicht wil ik eraan herinneren dat dit Parlement in september van het vorige jaar een resolutie heeft aangenomen waarin het om garanties verzoekt voor een daadwerkelijke controle op de uitvoeringsmaatregelen dóór het Parlement. Daarom staat de Commissie begrotingscontrole erop dat het Parlement door de Commissie wordt ingelicht aangaande de maatregelen die de lidstaten treffen voor de toepassing van deze verordening, en dat het Europees Parlement het recht heeft om gedurende een vooraf bepaalde termijn te interveniëren met betrekking tot de voorstellen van de Commissie inzake uitvoeringsmaatregelen, en zulks vóór definitieve besluiten worden genomen.

<SPEAKER ID=16 NAME="Funke">
Mevrouw de Voorzitter, dames en heren, allereerst wil ik u hartelijk danken voor het vriendelijke onthaal en voor het feit dat ik er in het Europees Parlement voor het eerst officieel als fungerend voorzitter van de Raad van ministers van Landbouw en Visserij bij mag zijn en het woord tot u mag richten. Het is mijn bedoeling de kernpunten van het Duitse voorzitterschap op het gebied van landbouw en visserij nader te bepalen. Ik hoop dat het Parlement ons bij deze taak op een positieve manier zal begeleiden en ons bij de toch grote voornemens eveneens actief zal steunen. U weet dat de tijd ons parten speelt, onder meer daar er nieuwe verkiezingen voor dit Huis ophanden zijn. Ik verwacht zeer veel van deze samenwerking, dames en heren!
<P>
U zult vandaag debatteren over het landbouwgedeelte van Agenda 2000. Ik heb de debatten die tot nog toe zijn gevoerd in de commissies en tijdens de plenaire vergadering aandachtig gevolgd. In dat opzicht ben ik ook dankbaar voor het feit dat ik de verslaggeving vandaag kon bijwonen. Het zal u niet verwonderen dat ik daarbij tot het besluit ben gekomen dat er nog heel wat onenigheid bestaat omtrent de belangrijkste kwesties. Dat betekent dat het Duitse voorzitterschap nog een zware taak voor de boeg heeft, teneinde een passend compromis te bereiken.
<P>
De centrale politieke thema's van het Duitse voorzitterschap zullen allicht Agenda 2000 en de financieringskwestie zijn. De regering van de Bondsrepubliek heeft zich ten doel gesteld Agenda 2000 nog in de lente volledig aan te nemen. Een waarlijk ambitieuze taak, waarin wij slechts zullen slagen mits het Parlement, de Commissie en het voorzitterschap op een constructieve manier en vol vertrouwen samenwerken en ook daadwerkelijk streven naar het politieke succes.
<P>
De voorstellen van de Commissie voor de sector landbouw en plattelandsontwikkeling maken deel uit van een pakket. Het Europees Parlement ziet dat gelukkig ook zo. Ik zou derhalve zeer verheugd zijn als u bijtijds het overleg hieromtrent in het Parlement zou kunnen beëindigen, zodat wij ons ook met het oog hierop aan het tijdschema kunnen houden. Wij hebben er naar mijn mening allemaal baat van de Agenda een succes te maken en de Europese burger aldus te tonen dat de Europese instellingen niet alleen kunnen handelen, maar ook succesvol en toekomstgericht kunnen handelen.
<P>
Op 1 januari heeft Duitsland het voorzitterschap voor de elfde keer sinds de oprichting van de Europese Economische Gemeenschap overgenomen. De Duitse regering is zich terdege bewust van de grote verantwoordelijkheid die daarmee gepaard gaat. Het gaat immers om opgaven die van wezenlijk historisch belang zijn, te weten het pad te effenen voor de uitbreiding naar het Oosten, alsmede de voorbereiding van de onderhandelingen van de WHO die eind dit jaar van start gaan. Het afronden van de onderhandelingen omtrent Agenda 2000 is voor ons derhalve van prioritair belang. Wij kunnen een beroep doen op de goede voorbereiding van het Oostenrijkse, Britse en Luxemburgse voorzitterschap, waarvoor ik zeer dankbaar ben. Ik wil er echter aan toevoegen dat wij bijzonder geconcentreerd te werk zullen moeten gaan om de deels nog ernstige meningsverschillen te overbruggen en een draagkrachtig compromis te bereiken.
<P>
Ondanks de onzekerheid omtrent de financiering, waarover nog intensief zal worden gedebatteerd, zal ik als voorzitter van de Landbouwraad, zoals van meet af aan gepland, de onderhandelingen over het landbouwgedeelte van de Agenda op basis van de voorstellen van de Commissie voeren. Wij hebben ondertussen een zogenoemde high level group ingesteld, die deze week is begonnen met het overleg, meer bepaald eerst over rundvlees en melk. Deze groep is belast met de voorbereiding van de onderhandelingen in de Raad van ministers van Landbouw en moet op mogelijke compromissen wijzen en dus in wezen verstrekkende ontwerpbesluiten voorbereiden.
<P>
Op de bijeenkomst tussen de Bondsregering en de Commissie deze week maandag in Bonn ben ik het er met commissaris Fischler over eens geworden dat de Commissie, wanneer overtuigende alternatieven worden geboden, ertoe bereid is haar voorstellen te overdenken en indien nodig nieuwe voorstellen voor te leggen. Ik ben de commissaris en diens medewerkers uitermate dankbaar hiervoor en het heeft mij zeer verheugd. In het huidige stadium van de onderhandelingen is het namelijk ongetwijfeld nog te vroeg om al over compromissen te speculeren. Dat is zinloos naar mijn mening. Ik ben het echter volledig eens met de heer Goepel dat wij er allemaal toe bereid dienen te zijn compromissen te sluiten, ongeacht onze eigen nationale belangen. Zo niet zullen wij uiteindelijk niks bereiken.
<P>
Ik acht het echter absoluut noodzakelijk dat de belangen van de Europese landbouw worden verdedigd, dat het Europese landbouwmodel een concrete inhoud krijgt, alsook dat de plattelandsgebieden overeenkomstig worden ondersteund in hun duurzame ontwikkeling. De Europese landbouw dient concurrerend te zijn in de toekomst, teneinde het hoofd te kunnen bieden aan de internationale concurrentie.
<P>
In het licht daarvan blijkt de noodzaak om de Europese marktordeningen aan te passen en beter af te stemmen op de eisen van de markt. Daarbij is en blijft het onze taak de hoge normen op het gebied van milieu- en consumentenbescherming te garanderen en te verbeteren. Ook dienen wij deze normen in internationale handelsovereenkomsten te beschermen met het oog op eerlijke concurrentie.
<P>
Het ligt als voorzitter van de Landbouwraad in mijn bedoeling om er samen met de Commissie naar te streven dat milieubescherming een belangrijkere positie inneemt in het landbouwbeleid, dat de lidstaten en regio's meer zeggenschap krijgen in de vormgeving van het landbouwbeleid en het beleid inzake plattelandsgebieden, alsook dat de dierenbescherming en preventieve consumentenbescherming integrale bestanddelen worden van het gemeenschappelijk landbouwbeleid. Ik stel tot mijn groot genoegen vast dat het Europees Parlement reeds belangrijke initiatieven heeft genomen op dat gebied en ik bepleit ook in het landbouwbeleid met klem een sterkere medewerking met het Parlement.
<P>
Ik onderstreep nogmaals het prioritaire belang van de drieklank in het Europees beleid, als ik dat zo kan noemen, met name van de Raad, de Commissie en het Parlement. De volgorde waarin ik de leden van deze drieklank opnoem doet niet terzake. Ik zou evengoed kunnen zeggen: Commissie, Raad en Parlement, of Parlement, Raad en Commissie. Het doet er niet toe, de volgorde is geen uiting van waardering.
<P>
Naast Agenda 2000, die het centrale element zal zijn van het Duitse voorzitterschap, zijn er echter op het gebied van landbouw en visserij nog andere belangrijke taken, die indien mogelijk ook moeten worden voltooid. Zoals altijd staan tijdens de eerste helft van het jaar de onderhandelingen over de landbouwprijzen op het programma, waarvan het belang zoals wij allen weten echter is afgenomen. Ik zou dankbaar zijn als het Parlement nog tijdens deze zittingsperiode de debatten over de nog niet behandelde voorstellen van de Commissie zou beëindigen.
<P>
Om te voldoen aan de verwachtingen van de consument dient de communautaire wetgeving verder te worden ontwikkeld op basis van het groenboek van de Commissie. De volledige productieketen van levensmiddelen dient op een efficiënte en coherente manier te worden geregeld. Ook op het gebied van de biologische landbouw willen wij verbeteringen invoeren, zowel met het oog op de productie als op de marketing. Wij hechten eveneens groot belang aan de dierenbescherming en de bestrijding van dierziekten. Met betrekking tot de dierenbescherming willen wij vooral aandacht besteden aan de behandeling van legkippen in batterijkooien, het preciseren van de eisen waaraan schepen voor het transport van dieren dienen te voldoen, het bijwerken van de minimumeisen inzake slachting, alsmede het omzetten in het Gemeenschapsrecht van de aanbeveling van de Raad van Europa betreffende het houden van gebruiksvee in de landbouw.
<P>
In het licht van de toenemende handel in levende dieren en het economische verlies dat epidemieën veroorzaken wordt steeds meer belang gehecht aan de bestrijding van dierziekten. Met het oog daarop zal worden gestreefd naar wijzigingen van de richtlijn betreffende varkenspest, mond- en klauwzeer, alsmede zoönose. Daarmee sluit ik het landbouwgedeelte af.
<P>
Ik had graag ook kort op een aantal aspecten van de visserij gewezen. Ook op dat gebied staat ons nog een omvangrijk werkprogramma te wachten. De onderhandelingen over Agenda 2000 betreffen namelijk tevens de visserijsector. Zo dient een besluit te worden genomen over de belangrijke kwestie van de toekomstige financiering van de steun aan de visserijsector. Ook dienen er parallelle onderhandelingen te worden gevoerd over de verordening betreffende het structuurbeleid inzake visserij, opdat dit voorstel uiterlijk in juni 1999 wordt aangenomen. Ik streef ernaar dat reeds tijdens de Raad van ministers van Visserij in maart een besluit wordt genomen inzake de belangrijkste politieke elementen van dit voorstel.
<P>
Daarenboven dient het gemeenschappelijke visserijbeleid verder te worden ontwikkeld, teneinde tot een duurzame evenwichtige exploitatie van de visvoorraden te komen. Verder zal veel aandacht worden besteed aan de onderhandelingen over het vervolg of de vernieuwing van de visserijovereenkomst met derde landen en de door de Raad ingeleide herziening van deze overeenkomsten. Voorts zal de Raad zich wijden aan de herstructurering van de gemeenschappelijke marktordening voor visserijproducten.
<P>
Tot zover een kort overzicht van de activiteiten op het gebied van landbouw en visserij, alsmede de belangrijkste thema's van het Duitse voorzitterschap. In de tien minuten die ik ter beschikking had kon ik uiteraard slechts vluchtig op een aantal kwesties wijzen. Vergeef mij dat ik de spreektijd wat heb overschreden, het is tenslotte mijn eerste rede hier in dit Hoge Huis. Ik garandeer u dat ik als fungerend voorzitter van de Raad van ministers van Landbouw en Visserij ook verder in het kader van de zogenoemde informele triloog zal streven naar een gestadige uitwisseling van gedachten met het Europees Parlement. Ik acht dit noodzakelijk en het beantwoordt aan mijn overtuiging.
<P>
Applaus

<SPEAKER ID=17 NAME="De Voorzitter">
Dit was inderdaad uw eerste interventie in onze Vergadering en ik heet u - naar ik aanneem namens deze hele Vergadering - hartelijk welkom.

<SPEAKER ID=18 NAME="Fischler">
Mevrouw de Voorzitter, geachte afgevaardigden, geachte Raadsvoorzitter, beste dames en heren, ik wil u er meteen op attent maken dat ik iets langer dan tien minuten aan het woord zal blijven, teneinde in te kunnen gaan op alle verslagen die vandaag op de agenda staan. Ik zal echter proberen deze tijd op het einde van het debat af te trekken.
<P>
Allereerst wil ik mijn dank betuigen aan alle rapporteurs voor het werk dat zij ter voorbereiding van het huidige debat hebben gedaan. De verschillende marktordeningen werden behandeld in de verslagen van de heren Fantuzzi, Garot en Goepel. De heer Graefe zu Baringdorf heeft de horizontale verordening behandeld en de heer Mulder de EOGFL-verordening.
<P>
Het verslag over de hervorming van de wijnmarkt is in februari aan de orde en de verslagen over de plattelandsontwikkeling en de pretoetredingssteun werden reeds in november behandeld. Ik hoef vandaag derhalve niet verder in te gaan op deze verslagen. Ik wil echter ook de rapporteurs van deze verslagen, de heren Görlach en Sonneveld, uitdrukkelijk danken.
<P>
Dankzij uw inspanningen, beste rapporteurs, konden wij ons voor de behandeling van de voorstellen van Agenda 2000 tot nog toe aan het tijdschema houden. In de Raad zijn wij ondertussen begonnen aan de besluitvormingsfase van de onderhandelingen. De technische kwesties zijn opgelost en de pas ingestelde high-level groep heeft zijn werkzaamheden deze week aangevat. Zodra er een politieke consensus is bereikt zal de Commissie in ieder geval het pad effenen zodat de wetteksten nog voor de verkiezingen van het Europees Parlement definitief kunnen worden aangenomen.
<P>
Ook het gros van de landbouwers en boerenbonden is het er inmiddels over eens dat het gemeenschappelijk landbouwbeleid onherroepelijk aan een hervorming toe is. Het debat over de toekomstige oriëntatie van het marktbeleid zal worden beheerst door het gevaar van nieuwe overschotten ondanks de stijgende vraag op de internationale landbouwmarkten, de ophanden zijnde ronde van de WHO en het groeiende productiepotentieel, dat mede door de uitbreiding naar het oosten nog aanmerkelijk zal stijgen. Voorts is er een belangrijk intern debat gaande over de sociale eisen die aan de landbouw worden gesteld. In het kader daarvan wordt onder andere gedebatteerd over de effecten van de landbouwproductie op het milieu, alsmede de vraag naar sociale criteria voor het landbouwbeleid en de vraag naar een betere levenskwaliteit, hetzij via hogere veiligheids- en kwaliteitsnormen voor onze levensmiddelen, hetzij via een duurzame ontwikkeling van de plattelandsgebieden en hun functies voor onze maatschappij.
<P>
Zoals u weet hebben wij deze opzet samengevat onder het begrip ?Europees landbouwmodel" . Teneinde te voorkomen dat dit model als verouderd geldt, dienen wij ons beter te oriënteren op de consument en de markten en is er nood aan een sterker beleid voor de plattelandsontwikkeling. Ik verzet mij derhalve tegen de pogingen om alleen een zogenoemde "light" hervorming door te voeren of belangrijke gebieden buiten beschouwing te laten. Het lijkt mij zinloos de toekomst van landbouwers en de productiesector te bederven door halve en aldus ineffectieve maatregelen te nemen en het risico te lopen dat wij binnen de kortste keren in een nieuw hervormingsdebat zijn verwikkeld. De vraag luidt nu hoe de definitieve hervorming eruit moet zien die de Europese landbouw kan voorbereiden op de komende uitdagingen. Het Europees Parlement heeft zich actief ingespannen om een antwoord op deze vraag te vinden en heeft een reeks amendementen terzake voorbereid.
<P>
Ik zal hierna derhalve dieper ingaan op de belangrijkste wijzigingsvoorstellen en mijn standpunt terzake toelichten, te beginnen met de financiering. De overgang van prijssteun op rechtstreekse inkomenssteun zal niet onmiddellijk leiden tot besparingen in het landbouwbudget. De landbouwuitgaven zullen aanvankelijk integendeel zelfs licht stijgen. Belangrijk zijn echter de positieve gevolgen die deze maatregel voor de nationale economie zal hebben. Onafhankelijke wetenschappelijke onderzoeksinstellingen ramen de extra begrotingsuitgaven op 3 tot 4 miljard euro, de besparingen bij de consument echter op 10 tot 17 miljard euro. Dat betekent een verlaging van de consumentenprijsindex met 0, 3 tot 0, 45 %, wat in belangrijke mate zou bijdragen tot meer stabiliteit in Europa.
<P>
Met ons voorstel voor de nieuwe EOGFL-verordening beogen wij in de eerste plaats dat de maatregelen ter ontwikkeling van de landelijke regio's buiten de gebieden van doelstelling 1 worden gefinancierd uit de afdeling Garantie. Op deze manier kunnen wij rekening houden met de multifunctionaliteit en wordt het gemeenschappelijk landbouwbeleid beter verdedigbaar op internationaal niveau. Uit de afdeling Garantie dienen eveneens een aantal begeleidende structurele maatregelen in de visserijsector te worden gefinancierd, alsmede bijzondere veterinaire, fytosanitaire en voorlichtingsmaatregelen. Bovendien moeten de huidige rechtsvoorschriften in hun geheel worden geconsolideerd en vereenvoudigd. Ik verheug mij over het feit dat u, mijnheer Mulder, de voorgestelde uitbreiding van de financiering uit het EOGFL-Garantie steunt.
<P>
Dan zou ik nu over willen gaan tot de verschillende wijzigingsvoorstellen. De verordening berust op artikel 43 van het Verdrag. Enkele amendementen hebben ten doel deze eveneens te laten berusten op artikel 209. Mevrouw de Voorzitter, dit voorstel heeft echter uitsluitend betrekking op de specifieke financiële bepalingen van het EOGFL, waardoor deze eis overbodig wordt.
<P>
Een reeks amendementen heeft betrekking op de medefinanciering van maatregelen die momenteel uitsluitend worden gefinancierd uit hoofde van de communautaire begroting. Dit is een principiële kwestie die buiten de landbouwverordeningen moet worden geregeld. Dat geldt tevens voor het al dan niet verplichte karakter van landbouwuitgaven. Deze kwesties dienen te worden behandeld in het kader van interinstitutionele overeenkomsten.
<P>
Ook wij zien in het amendement waarmee een wijziging van het begrotingsjaar wordt beoogd een aanzienlijke vereenvoudiging. Het zou echter eveneens tot gevolg hebben dat het begrotingsjaar waarin de wissel plaatsvindt twaalfeneenhalve maand zou duren en eenmalig extra begrotingskosten van circa 800 miljoen euro zouden ontstaan. De Commissie kan derhalve slechts instemmen met dit voorstel mits wordt opgehelderd hoe de daardoor ontstane kosten worden gefinancierd.
<P>
Met betrekking tot de amendementen inzake de kwaliteit van landbouwproducten lijdt het ook naar mijn mening geen twijfel dat maatregelen ter verbetering van de kwaliteit steeds belangrijker worden. Deze kunnen echter reeds nu uit de afdeling Garantie worden gefinancierd, wat bovendien gedeeltelijk al het geval is.
<P>
Dat geldt eveneens voor de bevordering en het gebruik van hernieuwbare grondstoffen. Als wij vanaf nu elke maatregel waaraan wij belang hechten uitdrukkelijk gaan vermelden, dan zouden wij een lange lijst moeten citeren, wat wederom zinloos is.
<P>
Met het oog op het verzoek te voorkomen dat de financiering door de afdeling Garantie geen belemmering vormt voor het beheer en de tenuitvoerlegging van de voorheen niet door de afdeling Garantie gefinancierde maatregelen, wens ik erop te wijzen dat de begeleidende maatregelen uit de hervorming van 1992 zonder grote problemen worden gefinancierd uit de afdeling Garantie. Het financieel reglement van de afdeling Garantie met betaalorganen en goedkeuring van de rekeningen voorziet dit weliswaar niet, maar ik ben van mening dat het over het geheel veel voordelen zal brengen en combineerbaar is met de structuurfinanciering. Daarenboven dient er een speciale regeling te komen voor het stelsel van vooruitbetaling voor de programma's inzake plattelandsontwikkeling.
<P>
In een ander amendement wordt beoogd dat de middelen uit de afdeling Garantie die aan het eind van het begrotingsjaar niet zijn uitgegeven, worden overgeschreven naar een speciale reserve voor de komende jaren. Dat is een interessant idee, maar het druist in tegen de bepalingen van het Financieel Reglement van de communautaire begroting, met name tegen het jaarlijkse karakter van de begroting.
<P>
Met betrekking tot het verslag van de heer Mulder wil ik er tot slot op wijzen dat ik rekening zal houden met de eis naar regelmatigere informatieverstrekking over de besluiten inzake de goedkeuring van de rekeningen. Ik zal eveneens acties ter evaluatie in de financiering door de afdeling Garantie opnemen.
<P>
Dan ga ik nu over tot het verslag van de heer Garot over de rundvleessector. Ik verheug mij over het feit dat het Huis eensgezind achter een hervorming van deze marktordening staat. Het is algemeen bekend dat het rundvlees zonder een prijscorrectie op de interne markt niet de minste kans maakt. Het is eveneens algemeen bekend dat de uitvoer van rundvlees van de Gemeenschap die voor restituties in aanmerking komt op grond van de voorschriften van de WHO al vanaf medio 2000 zal worden beperkt tot slechts 820.000 ton per jaar. Onze analyse wijst uit dat een verlaging van de interventieprijs met 30 % absoluut noodzakelijk is om het huidige productieniveau van de rundvleessector ook maar bij benadering aan te kunnen houden. Ik heb het alternatieve voorstel, met name het evenwicht op de markt uitsluitend te herstellen door middel van productieverlagingen grondig onderzocht. Ik kan dit voorstel niet onderschrijven, daar het de toekomst van de Europese rundvleessector niet kan waarborgen. Dientengevolge kan ik ook geen amendementen goedkeuren die tegen het voorstel van de Commissie in kleinere prijsverlagingen ten doel hebben. Wij moeten de mogelijkheid openlaten om afzienbare positieve ontwikkelingen op de markt te benutten. Als wij dat niet doen zal de concurrentie het ongetwijfeld doen. Bij de hoogte van de rechtstreekse betalingen dient naast de rundvleespremie ook rekening te worden gehouden met de overige wijzigingen die zijn voorzien in het geplande gemeenschappelijk landbouwbeleid, en last but not least met de te verwachten markteffecten. Ik kan derhalve evenmin instemmen met amendementen ter verhoging van de rundpremies.
<P>
Voorts dient er een eerlijke oplossing te worden gevonden voor de vorm van de rechtstreekse betalingen. De Europese Unie kent nu eenmaal twee soorten rundveehouderij, met name één basistype dat voornamelijk is gebaseerd op graan of silomaïs, en één soort die voornamelijk is gebaseerd op vetweiden. Alleen als wij voldoende rekening houden met beide vormen zullen wij een oplossing vinden. Bovendien heeft de Landbouwraad zich er reeds in november 1996 toe verbonden passende oplossingen te zoeken voor de specifieke situatie van gebieden die afhankelijk zijn van intensieve veeteelt. Anderzijds bepleit ik eveneens dat het gemeenschappelijk landbouwbeleid milieuvriendelijker dient te worden. Milieuvriendelijkheid is een van de sleutelelementen van het toekomstige succes van het Europese landbouwmodel. In het licht van deze grondregels en met het oog op de gediversifieerde en complexe natuur van de productiesystemen van de Europese rundvlees-economie bepleit de Commissie een oplossing waarbij door middel van de national envelopes het subsidiariteitsbeginsel tot zijn recht zou komen. Dit voorstel lijkt echter zowel in dit Parlement als daarbuiten op sterk verzet te stuiten, waardoor ik mij genoodzaakt zie verder na te gaan hoe ik rekening kan houden met deze situatie. Ondanks het feit dat ik om bovengenoemde redenen vandaag niet kan instemmen met de amendementen, verzeker ik u dat de Commissie niet zal tegenwerken wanneer vooruitgang wordt geboekt bij de debatten over de vorm van de compensatie, vooral wanneer dat tot een vereenvoudiging leidt.
<P>
Verschillende andere amendementen hebben scherpere criteria voor de toewijzing van premies ter bevordering van extensivering ten doel. In dit stadium van het debat kan ik nog niet formeel instemmen met de betrokken amendementen. Ik wil er evenwel op wijzen dat ook deze kwestie verder moet worden behandeld en dat ik opensta voor verbeteringen.
<P>
Dan ga ik nu over tot de hervorming van de melksector. Ik ben er mij van bewust dat het bijzonder moeilijk zal zijn om een consensus te bereiken op dit gebied, daar de meningen nog steeds erg verdeeld zijn. Ik wil het eerst hebben over de verordening betreffende de melkquota.
<P>
Ik verheug mij over het feit dat het Parlement de voorgestelde verlenging van de regeling met zes jaar steunt. Ook ben ik het ermee eens dat wij nu reeds rekening dienen te houden met de tijd na 2006, ingevolge waarvan ik instem met amendement 45. U stelt echter in bepaalde gevallen eveneens verdere verhogingen van de referentiehoeveelheden voor. U dient er zich van bewust te zijn dat elke verhoging van de referentiehoeveelheden met 1 % een noodzakelijke prijsverlaging van 8 % en aldus een extra belasting van het budget met 1 miljard euro met zich meebrengt. Anderzijds gaat de voortzetting van de quotaregeling noodgedwongen gepaard met een zekere verhoging van de referentiehoeveelheden. Vanuit politiek standpunt betekent dit dat al wie de voortzetting van de quotaregeling wenst, eveneens een hervorming van de markt moet accepteren.
<P>
Met betrekking tot de toewijzing van extra quota hebben wij ons in onze voorstellen aan de prioriteiten gehouden die herhaaldelijk door het Parlement zijn onderstreept. Dientengevolge kan ik niet instemmen met de amendementen die het broze evenwicht verstoren dat wij met de extra quota willen bereiken. Het voorstel om de sancties die worden opgelegd wanneer de referentiehoeveelheden worden overschreden in te voeren als instrument voor het beheer van de markt lijkt op het eerste gezicht zeer verlokkelijk. In de praktijk zal het naar mijn mening echter voor enorme moeilijkheden zorgen.
<P>
Wij dienen een oplossing te vinden voor de problemen die met name in Duitsland bestaan met betrekking tot de zogenoemde ?sofamelkers" , zulks zonder het fundamentele principe van de quotaregeling radicaal te verloochenen. Ook dienen wij rekening te houden met mogelijke rechtsgevolgen, alsmede eventuele schadevergoedingsclaims naar aanleiding van enkele wijzigingsvoorstellen. Ik kan derhalve niet instemmen met dergelijke amendementen.
<P>
Met betrekking tot de overdracht van quota beogen wij met ons voorstel dat de juridische mogelijkheden waarover de lidstaten beschikken worden uitgebreid en verbeterd, zonder hun bewegingsvrijheid terzake te beperken. De tekst heeft derhalve ten doel een harmonisch evenwicht te waarborgen tussen subsidiariteit en het behoud van de fundamentele principes van de quotaregeling. Ik ben van menig dat de meeste amendementen dit evenwicht eerder verstoren. De tekst wordt momenteel echter op een aantal punten herzien, zodat het doel van amendement 12 in ieder geval kan worden bereikt.
<P>
Ik wil nogmaals onderstrepen dat ik in de actuele ontwikkelingen op de melkmarkten en in ons quotabeleid een bevestiging zie van de noodzaak deze sector verder te hervormen. Uit de debatten in de verschillende commissies leid ik af dat onze voorstellen een evenwichtig en verstandig antwoord bieden op de uitdagingen waarmee de melksector wordt geconfronteerd. Dientengevolge kan ik niet instemmen met de amendementen die de hervorming min of meer willen baseren op prijsverlagingen voor melk.
<P>
De debatten over de rechtstreekse betalingen ter compensatie van de prijsverlagingen zijn hoofdzakelijk gewijd aan drie kwesties. Als eerste kwestie is er de omvang van de compensatiebetalingen. Ook hier geldt dat u deze niet geïsoleerd mag behandelen. In het pakket Agenda 2000 zijn namelijk meerdere bepalingen opgenomen die van nut zullen zijn voor de melkproducenten, daar zij tot een prijsverlaging zullen leiden of een verhoging van de output tot gevolg zullen hebben. Het is bovendien zeer onwaarschijnlijk dat de verlaging van de institutionele prijzen in de melksector de productieprijzen volledig zal beïnvloeden. Ik kan derhalve niet instemmen met de amendementen die een verhoging van de compensatiebetalingen bepleiten.
<P>
De tweede kwestie betreft het systeem van compensatiebetalingen. Door deze te koppelen aan de melkquota hebben wij geprobeerd een eenvoudige en eerlijke regeling te creëren. De verschillende alternatieven die in dit verslag werden behandeld vervullen deze criteria echter jammer genoeg niet. Dientengevolge kan ik er niet op ingaan.
<P>
Ten derde is er de kwestie van het systeem van de national envelopes . Met ons voorstel proberen wij de lidstaten speelruimte te geven bij de differentiatie van de steunverlening waardoor zij rekening kunnen houden met de specifieke situatie van de producenten. De lidstaten zijn er daarbij echter toe verplicht kennis te geven aan de Commissie van de nationale voorschriften voor de kwijtschelding, zulks als garantie tegen concurrentievervalsing. Derhalve deel ik de vrees terzake niet. Het staat echter vast dat wij, zodra duidelijkheid bestaat omtrent het uiteindelijke rundproductiemodel, de compensatiebetalingen in de melksector dienovereenkomstig op dit model af zullen moeten stemmen.
<P>
Met betrekking tot de basisverordening wil ik er alleen nog op wijzen dat ik het niet zinvol acht bepalingen daarin op te nemen die niet rechtstreeks betrekking hebben op de gemeenschappelijke ordening der markten in de sector melk en zuivelproducten. Ik stel daarom voor dat de voorschriften inzake dierenbescherming en kwesties met betrekking tot het structuurbeleid, alsmede tot het milieu en de kwaliteit van de melkproductie daar worden ondergebracht waar zij elk thuishoren.
<P>
Dan ga ik nu over tot de kwestie van de akkerbouwgewassen. De ontwikkeling tot nog toe heeft aangetoond dat de hervorming van "92 weliswaar een stap in de goede richting, maar niet ingrijpend genoeg was. De huidige regeling zou tot nieuwe overschotten leiden, alsmede braaklegging veroorzaken van meer dan de 17, 5 %. In het licht van de daardoor dringend noodzakelijke hervorming juich ik alle wijzigingen toe die een verbetering van het Commissievoorstel betekenen, maar ben ik gekant tegen die wijzigingen die het verwateren.
<P>
Ten eerste wordt met meerdere amendementen beoogd de voorgestelde prijsverlagingen af te zwakken of er zelfs van af te zien. Ik vrees dat een prijsverlaging van minder dan 20 % ons niet dichter bij ons doel zou brengen. Bij een beperkte prijsverlaging zal er meer gebruik worden gemaakt van uitvoerrestituties, waardoor onze uitvoer van graan, varkensvlees en gevogelte beperkt zou worden tot de maximale hoeveelheid als bepaald door de WHO, terwijl de wereldhandel integendeel groeit.
<P>
Wat de braaklegging betreft wil ik niet uitsluiten dat bepaalde velden van tijd tot tijd een jaar uit de productie dienen te worden genomen daar de marktvoorwaarden ongunstig zijn. Dit moet echter een uitzondering zijn. De markt moet in de eerste plaats worden ontlast door middel van uitvoer, en niet door verplichte braaklegging. Wanneer toevlucht moet worden genomen tot braaklegging zal de Commissie aan de Raad en het Parlement voorstellen om van het basispercentage 0 % af te wijken. Dit maakt alle wijzigingsvoorstellen terzake overbodig.
<P>
De rechtstreekse oppervlaktegebonden steun is een andere steen des aanstoots. Het enige effect dat de voorgestelde wijzigingen zouden hebben is dat de overcompensatie in stand wordt gehouden, die vooral door de Europese Rekenkamer zwaar is gekritiseerd. Wij mogen niet uit het oog verliezen dat de marktprijzen in de toekomst weliswaar sterker zullen fluctueren, maar dat zij over het algemeen boven de gegarandeerde prijs zullen liggen. Bepaalde wijzigingsvoorstellen voorzien in extra betalingen in het kader van vrijwillige braaklegging ter bevordering van duurzame grondstoffen.
<P>
Ik onderschrijf de ambitie nieuwe afzetmarkten te vinden voor landbouwproducten in de industrie absoluut. Ik betwijfel echter dat gedifferentieerde braakleggingsbetalingen de juiste oplossing bieden voor dit probleem. Het is eveneens mijn plicht erop te wijzen dat elke nieuwe subsidiëring van nieuwe gewassen buiten de zogenoemde vredesclausule valt en door andere leden van de WHO gemakkelijk kan worden aangevochten. Wij mogen derhalve niet instemmen met dergelijke wijzigingen.
<P>
Dat geldt niet voor de talrijke wijzigingsvoorstellen die het voortzetten van de huidige regeling voor oliezaden of maïs beogen. Het betreft in dit geval niet de bevordering van nieuwe gewassen maar het voortzetten of de verdere ontwikkeling van de huidige regeling. Ik wil echter met betrekking tot maïs twee aspecten onderstrepen. Eerst en vooral dient te worden bewezen dat de specifieke behandeling van maïs vanuit economisch standpunt nog verantwoord is, aangezien de Commissie toch al voorstelt een onderscheid tussen geïrrigeerde en niet-geïrrigeerde gewassen te maken. Bovendien maakt de specifieke behandeling van maïs het systeem van steunverlening veel ingewikkelder en leidt deze tot een nog sterkere bevoorrechting van silomaïs.
<P>
Wanneer de specifieke premie wordt aangehouden betekent dit voor oliezaden dat de Blair House-beperkingen verder gelden. Deze beperkingen brengen het niveau van de werkelijk betaalde premies door de massieve sancties in enkele gevallen echter nu al terug tot onder het streefdoel. Om de hierboven beschreven redenen kan ik niet instemmen met wijzigingen die de basisstructuur van het voorstel aantasten.
<P>
Ik kan hier slechts ingaan op de belangrijkste aspecten van de wijzigingen. Niettemin moet ik er nog op wijzen dat de Commissie niet kan instemmen met wijzigingen waarmee een radicale herverdeling van de subsidies wordt beoogd. Dat geldt eveneens voor wijzigingen die ten doel hebben communautaire instrumenten zoals de berekening van de opbrengst voor het interventiesysteem af te stemmen op specifieke nationale omstandigheden in bepaalde lidstaten, zulks ten laste van andere lidstaten.
<P>
Over de kwaliteit van het graan wil ik het volgende zeggen. Onze productie moet worden aangepast aan de vraag op de markt en met name aan de behoeften van de importerende staten. Wij moeten met andere woorden graan produceren van uitstekende kwaliteit. Dit aspect wordt gedeeltelijk behandeld in amendement 4. Ik kan niet instemmen met de gekozen formulering, maar ik deel wel de bezorgdheid van het Parlement terzake. De Commissie zal derhalve nadenken over middelen en manieren om de kwaliteit te verbeteren in het kader van de omzetting van Agenda 2000.
<P>
Dat brengt mij bij het laatste verslag, met name het verslag over de horizontale regelingen voor de rechtstreekse betalingen. De hervorming van de marktordeningen zal ertoe leiden dat het grootste deel van de landbouwuitgaven in de toekomst zal gebeuren in de vorm van rechtstreekse betalingen. Het ligt derhalve voor de hand dat deze uitgaven worden afgestemd op de algemene doelstellingen van het gemeenschappelijk landbouwbeleid, zowel met betrekking tot de sociale criteria als tot de onschadelijkheid voor het milieu. Het voorgestelde plafond voor de rechtstreekse betalingen dient bij te dragen tot het sociale evenwicht. Lidstaten die verder willen gaan, kunnen een differentiatie invoeren die de arbeidsbezetting in aanmerking neemt. Een verplichte toepassing van deze regel in de hele Gemeenschap zou echter op ernstige problemen stuiten, met name in het licht van het toezicht en de definitie van arbeidseenheden die van lidstaat tot lidstaat verschilt.
<P>
Ik sta afwijzend tegenover een verhoging van het plafond of de differentiatie boven de rechtstreekse betalingen van de marktordeningen, daar met betalingen binnen het kader van bijvoorbeeld de plattelandsontwikkeling concrete doelen worden nagestreefd. Zij dienen met name te worden gezien als een compensatie voor inspanningen voor het milieu, en niet louter als inkomensgarantie. Met het oog op de grote verscheidenheid van omstandigheden op het gebied van milieu en landbouwstructuur in de Gemeenschap is het nauwelijks mogelijk om communautaire milieunormen vast te stellen voor het behoud van rechtstreekse betalingen. De lidstaten dient echter de mogelijkheid te worden geboden rechtstreekse betalingen afhankelijk te maken van het in acht nemen van milieu-eisen.
<P>
Met betrekking tot de ingevolge het plafond bespaarde middelen werd voorgesteld deze aan de lidstaten te doen toekomen. Dat zou uiteraard duidelijk gevolgen hebben voor de begroting. Er dient te worden nagegaan of er naast de milieumaatregelen geen andere concurrentieneutrale bestedingen bestaan in de landbouw voor de middelen die zijn bespaard bij de differentiatie en de cross compliance . Zo kan erover worden nagedacht deze middelen te besteden aan de andere begeleidende maatregelen of in het kader van compensatietoelagen of het bosbouwbeleid. Deze middelen mogen niet louter worden besteed aan inkomenssteun of aan structurele maatregelen.
<P>
Bij wijze van samenvatting wil ik er nog eens op wijzen dat de Commissie Agenda 2000 niet wil doorzetten ter wille van de Agenda zelf. De discussie tussen het Europees Parlement, de Commissie en de Raad draait hoofdzakelijk rond het feit dat voor de Commissie het landbouwgedeelte van Agenda 2000 de onderhandelingspositie dient te zijn voor de onderhandelingen van de WHO die eind dit jaar weer van start gaan en die zullen leiden tot een verdere liberalisering van de landbouwmarkten. In het licht van het feit dat iedereen het daarover eens is lijkt het de Commissie onaanvaardbaar de boeren kort na elkaar meerdere hervormingen op te dringen. Dat is zeker de makkelijkere oplossing en zal allicht meer bijval krijgen op sommige vergaderingen, maar de Europese landbouwsector heeft net als de andere economische sectoren behoefte aan stabiele randvoorwaarden. De Agenda biedt deze randvoorwaarden en geeft de Europese landbouw bovendien de kans deel te hebben aan de groei van de markt. Dat zou niet mogelijk zijn op basis van een "light" hervorming. Alleen al daarom is een dergelijke hervorming zinloos.
<P>
Ik geef toe dat daarmee gepaard gaat dat wij met name in het licht van de demografische situatie - zoals bekend is de helft van de Europese boeren ouder dan 55 jaar - niet proberen de onoverkomelijke structuurveranderingen te voorkomen. Wij moeten deze integendeel accepteren en op een verstandige manier tot stand brengen. Derhalve ben ik uitermate dankbaar voor alle steun die wij van het Huis hebben ondervonden voor onze voorstellen over de ontwikkeling van de plattelandsgebieden. Ik kan u verzekeren dat ik open sta voor alle concrete alternatieven die onze doelstellingen delen, zoals ik eveneens te verstaan heb gegeven met betrekking tot de rundsector en de degressie.
<P>
Applaus

<SPEAKER ID=19 NAME="Mulder (ELDR)">
Mevrouw de Voorzitter, ik zou aan de commissaris willen vragen of het mogelijk is dat de Commissie aan dit Parlement een lijst overhandigt waarin zij haar mening uitspreekt over alle amendementen die zijn ingediend op de voorstellen van Agenda 2000. Dit omdat wij pas op 28 januari zullen gaan stemmen.

<SPEAKER ID=20 NAME="Fischler">
Mevrouw de Voorzitter, ik ben van mening dat het nuttig is om over een dergelijke lijst te beschikken. Wij zullen ervoor zorgen dat u voor de stemming op 28 januari zo'n lijst heeft.

<SPEAKER ID=21 NAME="Graefe zu Baringdorf">
Mevrouw de Voorzitter, een vraag aan commissaris Fischler: wij hebben nu amendementen behandeld waarover nog niet is gestemd. U bent een beetje vooruitgelopen op de zaak. De situatie is nogal moeilijk, dat heeft u ook al duidelijk gemaakt. Deze situatie kan er echter toe leiden dat wij na de stemming nogmaals moeten vragen of u de amendementen goedkeurt. Als u ze niet goedkeurt, is het mogelijk dat wij ze terugverwijzen naar de commissie, zoals wij ook bij de structurele maatregelen van de tweede pijler hebben gedaan. Bent u dan aanwezig om uw standpunt uiteen te zetten zodat wij kunnen besluiten of wij deze procedure op gang brengen?

<SPEAKER ID=22 NAME="Fischler">
Ja, geachte afgevaardigde, zo God wil, zal ik aanwezig zijn!
<P>
Gelach

<SPEAKER ID=23 LANGUAGE="DE" NAME="Rehder">
Mevrouw de Voorzitter, mijnheer de voorzitter van de Raad, mijnheer de commissaris, in aansluiting op hetgeen de commissaris heeft gezegd wens ik u ook een lang politiek leven, onafhankelijk van de discussies die morgen hopelijk nogmaals een hoogtepunt zullen bereiken!
<P>
Beste collega's, ik begin graag met een positief geluid. In deze parlementaire trialoog zijn wij het er allen over eens dat de hervorming van het GLB onvermijdelijk en noodzakelijk is. Deze hervorming is niet alleen een punt van discussie omdat wij voor de uitbreiding naar het oosten staan. Dit laatste argument brengt ons in verschillende lidstaten, ook in mijn eigen land, steeds weer op een dwaalspoor.
<P>
Andere redenen voor de hervorming zijn de overproductie en het feit dat er in het huidige landbouwbeleid niet genoeg aandacht besteed wordt aan het milieu. In het verleden zijn deze problemen inderdaad vaak met succes aangepakt en zijn er zichtbare resultaten geboekt op dat vlak. De sociaal-democraten erkennen dit ook uitdrukkelijk, mijnheer de commissaris, maar het is onze plicht het GLB te hervormen, zeker als men de vele langdurige en steeds ernstigere tekortkomingen vaststelt. Het gemeenschappelijk landbouwbeleid functioneert wel, maar de sociale kant laat te wensen over. Het risico is reëel dat de belastingbetaler en de publieke opinie in het algemeen het gemeenschappelijk landbouwbeleid en de daarmee gepaard gaande kosten steeds meer van de hand zullen wijzen.
<P>
Het feit dat de publieke opinie steeds minder geneigd is het huidige GLB te accepteren kan niet worden opgelost door academische en eindeloze discussies. In deze scheefgetrokken situatie in de landbouwsector staan steeds meer banen op de helling en in het belang van de betrokkenen is een onopgesmukte en eerlijke analyse van de tekortkomingen dan ook noodzakelijk. Op dit vlak hebben wij gezamenlijk al veel vooruitgang geboekt.
<P>
Geachte commissaris, een aantal van uw voorstellen gaat in de goede richting, maar ons inziens zijn ze op deze punten niet consequent genoeg en hebben ze eigenlijk alleen maar symbolische waarde. In de voorstellen durft men niet echt naar voren te treden en de tanden eens te laten zien zodat het de zwakkeren in Europa wat beter zou gaan. Uit de discussie van onze rapporteurs hier uit de Fractie van de Partij van de Europese Sociaal-Democraten blijkt duidelijk dat wij van mening zijn dat sommige punten verbeterd moeten worden. Er zijn bijvoorbeeld voorstellen gedaan in de melksector waardoor vooral de zwakkeren en kleineren er bekaaider van afkomen en - dit moet ik ook zeggen - waardoor allerlei bureaucratische uitwassen ontstaan.
<P>
Vierendelen was een van de strengste straffen in de Middeleeuwen. Voert u toch bij de melkkoeienpremie alstublieft niet het vierendelen van de premie in. Eigenlijk staan wij nu toch al veel verder, en terloops gezegd, probeer dat maar eens aan de gewone man, aan een doodnormale Europeaan duidelijk te maken. Dat begrijpt geen mens, en dat is nog vriendelijk uitgedrukt!
<P>
Detailkritiek mag in dit Parlement niet leiden tot het weigeren van de hervorming die door de uitbreiding naar het oosten zo noodzakelijk blijkt. Dat zullen wij niet aanvaarden. De sociaal-democraten roepen alle leden van dit Parlement dan ook nadrukkelijk op actief mee te werken aan deze analyse, om op sociaal en milieuvlak verantwoorde alternatieven op tafel te leggen en zich niet onder druk te laten zetten door lobby's die iedere hervorming weigeren. Helaas hebben wij slechte ervaringen in de diverse staten gehad. Ik wil hier ook heel duidelijk zeggen dat wie zo handelt en argumenteert, ook met behulp van de media, de zwakkeren en meestal ook de verliezers van dit landbouwbeleid van ieder sprankje hoop op een betere toekomst berooft.
<P>
Onze fractie vindt het onaanvaardbaar dat slechts een derde van de GLB-middelen terechtkomt bij de actieve landbouwers. De situatie wordt helemaal grotesk omdat 80 % van deze steungelden maar bij 20 % van de landbouwers, en dan nota bene bij de meest welvarende landbouwers, terechtkomt. Terecht heeft de voorzitter van de Europese Rekenkamer onlangs nogmaals beoordeeld dat dit - diplomatiek uitgedrukt - schandalig is.
<P>
Bovendien weigeren de sociaal-democraten in de toekomst een beleid te steunen waarbij de landbouwer-miljonair, die door grootschalige rationalisering van zijn gunstig gelegen bedrijf praktisch een eenmansbedrijf heeft gemaakt, dezelfde aanspraken kan maken op steun als een landbouwer in een benadeeld gebied die zich veelal maar net kan bedruipen. Laat mij duidelijk stellen dat wij niet jaloers zijn op het economisch succes van deze agro-industriële global player . Maar ons inziens moet het beleid sociaal gericht zijn en moet ook duidelijk zijn dat de zwakkere spelers in veel Europese sectoren deze global player -functie gewoonweg niet kunnen vervullen.
<P>
Mijnheer de voorzitter van de Raad, ik ben van mening dat het Europese steunbeleid voor het platteland eindelijk een sociaal beleid moet worden. Ik vind dit een van de belangrijkste punten van de laatste discussies, ook nu met het nieuwe voorzitterschap van de Raad. Dat moeten wij heel duidelijk tegen de belangengroepen zeggen. Wij moeten streven naar een geïntegreerd beleid voor alle Europese en plattelandsgebieden. Wij moeten niet alleen de bestaande arbeidsplaatsen veiligstellen, maar ook nieuwe arbeidsplaatsen scheppen op het platteland en onder andere door een beter infrastructuurbeleid ervoor zorgen dat niet-agrarische arbeidsplaatsen op het platteland ook dagelijks bereikbaar zijn, zodat het platteland levensvatbaar blijft. Als wij deze betere aanpak, die ook in de voorstellen van de Commissie inzake Agenda 2000 naar voren komt, omzetten in actieve politiek, maak ik mij ook geen zorgen meer over de aanvaarding door de publieke opinie.
<P>
Een van de thema's die de Europese sociaal-democraten na aan het hart liggen, is dat wij de omvang van de steunbedragen in de landbouwsector afhankelijk willen stellen van het aantal duurzame arbeidsplaatsen - met verplichte sociale zekerheid - dat in het bedrijf behouden en gecreëerd wordt. Vanzelfsprekend horen de medewerkers en de familieleden daar ook bij.
<P>
Een van de grote thema's van het voorzitterschap van de Raad is de strijd tegen de werkloosheid en dit heeft vanzelfsprekend ook betrekking op het platteland en de landbouw. Wij willen gezamenlijk strijden tegen deze ernstige crisis op het gebied van de werkgelegenheid.
<P>
Dit beleid wordt door de sociaal-democraten in het Europees Parlement het beleid voor het platteland genoemd. Het gaat hierbij om een geïntegreerd beleid. In onze fractie hebben wij hier uitgebreid over gediscussieerd. Wij hebben compromissen moeten sluiten en het verheugt ons dat wij dergelijke compromissen ook tijdens rechtstreekse onderhandelingen met de Raad en de Commissie kunnen sluiten. Ik mag u echter een publiek geheim verklappen, namelijk het geheim van de democratische leden van dit Parlement: wij willen dat deze onderhandelingen in de toekomst niet alleen maar tot medewerking leiden, maar als gekozen vertegenwoordigers van het Europese volk willen wij dat ze in deze laatste fase van de Europese begroting ook tot medebeslissing leiden, want daarvoor zijn wij gekozen en wij vragen dan ook uw steun!

<SPEAKER ID=24 LANGUAGE="EN" NAME="Gillis">
Mevrouw de Voorzitter, ten eerste zou ik de heer Garot willen danken voor zijn verslag over de rundvleessector. Hij heeft als rapporteur geprobeerd de gevolgen van de voorstellen voor deze sector te verzachten.
<P>
De rundvleesregeling is de meest complexe van allemaal, vooral vanwege de lange productietijd in deze sector. De rundvleesproducenten lijden nog steeds onder de gevolgen van de BSE-crisis in het Verenigd Koninkrijk. Door die crisis is de gehele rundvleessector in een vrije val terechtgekomen en hebben de consumptiecijfers een gevoelige tik opgelopen. De jaarlijkse consumptie van varkens- en pluimveevlees ligt nu op 23 miljoen ton; dat is ruim drie keer zo veel als de 7, 1 miljoen ton rundvlees. Dit heeft slechts ten dele met het prijsverschil te maken. Als we het rundvlees dat in de EU wordt ingevoerd optellen bij de communautaire productie, komen we uit op een totaal dat bijna 1 miljoen ton hoger ligt dan de consumptie op de interne markt. De beperkingen die onder het Blair House- akkoord worden gesteld aan uitvoervolumes en te betalen uitvoerrestituties vormen een groot obstakel, evenals de instorting van de Russische economie en de strategische neerwaartse prijsdruk die wordt uitgeoefend door andere derde landen die van de problemen in Rusland proberen te profiteren. Enerzijds kampen we met nieuwe druk vanuit het westen, voornamelijk de Verenigde Staten en de Cairns-groep, bij de voorbereiding op de volgende ronde van de WHO-onderhandelingen, en anderzijds worden we onder druk gezet om de kosten van de uitbreiding naar het oosten te beperken.
<P>
Het is essentieel dat we zo veel mogelijk rekening houden met de rundvleesproducenten. De 10-maands- en 20-maandspremie voor jonge ossen dient gehandhaafd te worden, evenals de seizoencorrectiepremie. De voorgestelde en controversiële slachtpremie is geen goed alternatief. Ze is misschien eenvoudig toe te passen, maar staat niet rechtstreeks in verband met het areaal en is niet in overeenstemming te brengen met de prijzenswaardige doelstelling van de Commissie om de milieuvriendelijke productiesystemen op graslandbasis te bevorderen, iets waar de commissaris zojuist ook naar verwees.
<P>
Het is ook van essentieel belang dat de markt wordt gestabiliseerd; we moeten daartoe de mogelijkheid behouden in te grijpen waar dat nodig is totdat het marktevenwicht is hersteld. Ook dienen zowel de invoer als de productie te worden teruggeschroefd.
<P>
Tenslotte zou ik de Commissie willen zeggen dat ik weliswaar begrip heb voor haar doelstellingen, maar dat de landbouwers ten onder zullen gaan als de ernstige gevolgen van de huidige voorstellen niet worden verzacht. Het is de taak van de Commissie uit te zoeken hoe het mogelijk is dat de voedingsmiddelen voor de consument steeds duurder worden terwijl de prijzen van landbouwproducten juist drastisch aan het dalen zijn. Daar tussenin moet iemand zitten die de winst opstrijkt. Aan deze situatie moet een einde komen, zodat de consumenten kunnen profiteren van de prijsverlagingen voor landbouwproducten. Ik weet dat de commissaris zich van dit probleem bewust is.

<SPEAKER ID=25 NAME="Mulder">
Mevrouw de Voorzitter, in de eerste plaats zou ik willen opmerken dat ondanks alle interessante bijdragen aan dit debat de hele discussie over Agenda 2000 wat irreëel is. Want commissaris Fischler heeft het zojuist al gezegd, de beleidswijzigingen houden in dat het beleid duurder wordt. Dat hoor ik overal, er is minder geld beschikbaar. Heeft het veel zin om te praten over verandering van de landbouwpolitiek zonder dat wij precies weten wat de financiële vooruitzichten zijn. Het wordt hoog tijd dat dit Parlement geïnformeerd wordt. Wat zijn de financiën die aanwezig zijn voor landbouw? Ik zou graag willen weten hoe commissaris Fischler daarop zal inspelen met zijn voorstellen?
<P>
Het standpunt van de liberale fractie in het algemeen is dat vooral in verband met de toetreding van de Oost-Europese landen een verandering van het beleid nodig is. Wij ondersteunen een prijsverlaging voor de belangrijkste producten. Echter, ook vooral omdat de internationale situatie zich aanzienlijk veranderd heeft in vergelijking met twee jaar geleden is de algemene lijn een mindere prijsdaling dan voorzien is door de Commissie en daarentegen ook een volledige compensatie van die prijsdaling.
<P>
Wij zijn voor een gelijkwaardige behandeling van de belangrijkste producten en dat betekent dus in concreto gelijke behandeling van de prijs van graanzetmeel en van zetmeel uit aardappelen. Wij vinden dat het instrument van quotering gehandhaafd moet blijven, dus handhaving van de melkquota maar ook vooral een variabele braaklegging.
<P>
Tenslotte nog iets over de cofinanciering. Ik zeg het vooral ook tegen de Duitse minister die hier aanwezig is. De liberale fractie is voor cofinanciering van inkomenstoeslagen niet om de nettobetalingspositie voor bepaalde landen te verbeteren alleen maar, maar vooral omdat het onvermijdelijk is in verband met de toetreding van de Oost-Europese landen. Als wij daar ook de inkomenstoeslagen zouden moeten betalen dan gaat de landbouwpolitiek failliet en dat willen wij niet. Cofinanciering okay onder voorwaarde dat het kan variëren per regio dat de betaling door de lidstaten verplicht is en als de lidstaten dat niet doen dan krijgen ze een boete vanuit Brussel. De politiek moet echter in Brussel bepaald blijven, gelijke concurrentievoorwaarden overal in de Europese Unie, geen distorsie van het beleid door nationale maatregelen. Dat in het algemeen, mevrouw de Voorzitter, is het standpunt van de liberale fractie en daar komen nog vele sprekers na mij van die fractie.

<SPEAKER ID=26 LANGUAGE="PT" NAME="Rosado Fernandes">
Mijnheer de commissaris, nu ik weet welke bezuinigingen u voorstelt, vraag ik mij af of het beroemde Europese landbouwmodel eigenlijk wel te handhaven is. Al was het alleen maar omdat er niet één landbouwmodel is - er bestaan er twee: het groene model en het Europese landbouwmodel voor de armen.
<P>
Bovendien zal de zo gevierde multifunctionaliteit, waar iedereen het over heeft, nu werkelijkheid worden. Veel landbouwers zullen nu proberen hun levensonderhoud in andere sectoren te verdienen. Een interessant gegeven is dat de vijf verslagen zijn opgesteld door afgevaardigden uit de rijke gebieden van Europa, en dat ze zoals te verwachten een opmerkelijke mate van onpartijdigheid hebben getoond. Daarvoor dank ik ze hartelijk.
<P>
Ik kom zelf uit een arme streek, en spreek vanuit die achtergrond. Ik wil collega Rehder bedanken voor het feit dat hij in deze vergadering een ?links" betoog heeft willen houden. Dat is iets wat ik van sociaal-democraten niet gewend ben: in de commissie overheerst in het algemeen een sterk kapitalistische betoogtrant, en er wordt doorgaans alleen in termen van markt gesproken. Er lijkt dus sprake van een soort verandering te zijn, en ik hoop maar dat het een verandering ten goede is.
<P>
Wat de medefinanciering betreft, daarover moet ik opmerken dat die voor de arme landen een probleem vertegenwoordigt. Als de verplichte uitgaven niet langer door de Europese begroting gedragen worden zullen de arme landen moeite ondervinden bij het op peil houden van de cohesie, en bij het handhaven van hun plaats binnen die cohesie.
<P>
Wat de melk betreft, het is overduidelijk dat de toewijzing van een rechtvaardiger quotum, meer aandacht voor de probleemgebieden, en meer aandacht voor jonge landbouwers voor ons zaken van groot belang zijn: dat is wat er met het Europese landbouwmodel bedoeld wordt. Wat de granen betreft - natuurlijk zijn we het hiermee eens. We zijn het alleen niet eens met het bedrag waarmee de prijs voor deze producten wordt verminderd. Maar we zijn het ermee eens - om een voorbeeld te noemen - dat er meer niet voor de voeding bestemde producten worden verbouwd, zodat we landbouwers kunnen blijven. We zijn het er ook mee eens dat het systeem van verplichte braaklegging gehandhaafd wordt, en daarin volg ik het standpunt van collega Mulder, wat het percentage van tussen de 0 en 17 % betreft. Wat het rundvlees aangaat, de heer Garot is een specialist op dit gebied. We zijn het bijna helemaal eens met wat hij voorstelt, en ook wij geloven dat differentiatie van groot belang is. Die differentiatie is iets dat in het verslag van de heer Graefe zu Baringdorf heel zorgvuldig moet worden bekeken. Slechts één zaak is hier van belang: wie gaat er over die differentiatie oordelen? Wie beslist er over de vragen betreffende het aantal arbeidseenheden dat elk bedrijf vertegenwoordigt?

<SPEAKER ID=27 LANGUAGE="ES" NAME="Jové Peres">
Mevrouw de Voorzitter, mijnheer de commissaris, ik zal mij beperken tot een aantal algemene opmerkingen over Agenda 2000. Ik ben de verschillende rapporteurs van het Parlement erkentelijk voor hun werk, en zij weten dat mijn fractie altijd tot medewerking bereid is, tot het laatste moment toe. Een aantal van deze verslagen heeft in mijn fractie grote waardering ondervonden.
<P>
Mijnheer de commissaris, het is van belang dat we in dit debat steeds twee fundamentele zaken voor ogen houden: ten eerste, het resultaat van de stemming in de Commissie landbouw en plattelandsontwikkeling, en, ten tweede, het debat over het verslag-Cunha.
<P>
Ook al is de landbouwcommissie er nog niet in geslaagd duidelijke verslagen uit te werken aangaande de hervorming van de verschillende soorten gemeenschappelijke marktordening, we moeten wel bedenken dat de voorstellen van de Commissie met een ruime meerderheid verworpen zijn. De redenen daarvoor komen duidelijk naar voren uit het verslag-Cunha, en hebben te maken met de geringe bevoegdheden van dit Parlement op het gebied van de landbouw. Als deze Vergadering op dat gebied over ruimere bevoegdheden zou beschikken - wat wenselijke ware - dan zou de Commissie deze voorstellen volgens mij nooit hebben kunnen voorleggen, niet nu het verslag-Cunha door dit Parlement aangenomen is.
<P>
De voorstellen van de Commissie behelzen niets anders dan een uitbreiding van de hervorming van het GLB van 1992. En mijnheer de commissaris, wij zijn er tot onze schade en schande achter gekomen welke gevolgen die hervorming heeft teweeggebracht: een groot aantal bedrijven is verdwenen, in de agrarische sector zijn banen verloren gegaan, de bestaande ongelijkheden zijn toegenomen en zo ook de verschillen tussen de steun zoals die door bedrijven uit hoofde van hun omvang zijn ontvangen. Bovendien zijn de ongelijkheden in productie tussen de continentale en mediterrane gebieden toegenomen. De genoemde voorstellen zouden de sociale problemen van het platteland dus alleen maar verergeren. De voorstellen van de Commissie betreffende de beperking en differentiatie van de directe steun - die de kern van de zaak raken - zijn te bescheiden geformuleerd en gaan niet ver genoeg. Bovendien leveren ze geen bijdrage aan het wegnemen van de ongelijkheden tussen de verschillende bedrijven, en doen dus niets om een halt toe te roepen aan het verdwijnen van landbouwbedrijven.
<P>
Met alle respect, mijnheer de commissaris, we kunnen bezwaarlijk volhouden dat uw voorstel voor differentiatie een garantie biedt voor sociaal evenwicht.
<P>
We moeten inzien dat de Commissie zich bewust had horen te zijn van de moeilijkheden die zij zou ondervinden bij het indienen van de voorstellen van Agenda 2000, nu zij een heel pakket voorstellen voor plattelandsontwikkeling heeft opgesteld, en probeert de indruk te wekken dat daarmee de negatieve gevolgen van de hervorming van de gemeenschappelijke marktordeningen gecompenseerd kunnen worden. De waarheid is, mijnheer de commissaris - het Parlement heeft dat al aangegeven - dat de voorstellen voor plattelandsontwikkeling onvoldoende zijn. Sommige van die voorstellen maken meer kapot dan ze tot stand brengen, en wat vernieuwend en fundamenteel is, de steun voor de milieuvriendelijke landbouw, maatregelen waar mijn fractie achter staat, wordt voor een deel weer teniet gedaan door systemen en voorstellen waarachter een bepaalde mate van renationalisatie van het gemeenschappelijk beleid schuilgaat.
<P>
Dat wat de inhoud betreft, mijnheer de commissaris, en dan wil ik ook nog in het kort iets zeggen over de omstandigheden die hebben geleid tot de totstandkoming van Agenda 2000. Hoewel er met veel ophef aangegeven wordt dat het erom ging voorbereidingen te treffen voor de uitbreiding van de Europese Unie met landen uit Midden- en Oost-Europa, blijkt zulks uitsluitend uit het feit dat de mechanismen voor marktregulering sterk aan kracht hebben ingeboet. Daar komt bij dat er nergens aangegeven wordt hoe het GLB op de nieuwe lidstaten toegepast zou moeten worden, en al evenmin hoe dit beleid na 2006 gefinancierd gaat worden. Dan mag men zich dus de volgende vraag stellen, mijnheer de commissaris: wat gaat er na 2006 gebeuren? Zal de ontmanteling van de marktregulering worden voortgezet? Wordt het gemeenschappelijk landbouwbeleid voor eens en voor altijd gerenationaliseerd? Raadsel, raadsel, raadsel.
<P>
De in Agenda 2000 opgenomen voorstellen hebben dan ook niet zozeer te maken met de uitbreiding van de Europese Unie, als wel met de onderhandelingen die met de Wereldhandelsorganisatie gevoerd worden.
<P>
En daarom, mijnheer de commissaris, zouden wij het nuttig vinden dat er rekening werd gehouden met de meest recente ontwikkelingen in de Verenigde Staten op het gebied van landbouwwetgeving, en dat men de mechanismen die nu voorgesteld worden - mechanismen die de Europese landbouw geheel onbeschermd laten - niet verder ontwikkelt.
<P>
Tot slot in het kort iets over de financiële aspecten van Agenda 2000. Aanvankelijk bevatten de voorstellen een aantal tekorten, die het gevolg waren van het spel dat de Commissie speelde met de lopende en de constante euro. De gevolgen van de crisis zijn trouwens niet voldoende bestudeerd en het bedrag in het richtsnoer voor de landbouw, nodig voor de financiering van de plattelandsontwikkeling, zal zeker worden verlaagd. Het gebrek aan visie van de Commissie op dit gebied blijkt uit de suggestie - in het verslag over de eigen middelen - om de directe steun onder een regime van medefinanciering te brengen. Dit is een misbruik van bevoegdheden van de zijde van de Commissie, het is een inbreuk op artikel 2 van het Verdrag en het principe van financiële solidariteit, en kan de een eerste stap zijn op weg naar een renationalisering van het gemeenschappelijk landbouwbeleid.
<P>
Mijnheer de commissaris, u heeft zelf erkend dat het debat over medefinanciering niet in het kader van het debat over de landbouwverordeningen plaats had moeten vinden, maar tijdens andere discussies. Die bewering heeft het debat dat we in de landbouwcommissie gevoerd hebben terdege beïnvloed. Ik geloof dat de Commissie naar buiten toe duidelijke signalen heeft laten uitgaan.
<P>
Tenslotte wil ik, nog één maal, bij het sluiten van mijn betoog, mijn erkentelijkheid voor het werk van de verschillende rapporteurs tot uitdrukking brengen. Van deze werkstukken wordt een aantal door mijn fractie hogelijk gewaardeerd.

<SPEAKER ID=28 NAME="Graefe zu Baringdorf">
Mevrouw de Voorzitter, mijnheer de commissaris, onze fractie vindt de voorstellen voor een hervorming een stap in de goede richting. Wij zijn echter van mening dat de aanpak op veel vlakken te halfslachtig is. Het is belangrijk het interventiesysteem af te schaffen en het niet alleen maar te hervormen. Een prijsverlaging binnen het interventiesysteem is verkeerd, maar wij moeten vaststellen binnen welke termijn deze interventie afgeschaft moet worden. Ook is het verkeerd het systeem van exportvergoedingen te handhaven en wij moeten duidelijk aangeven wanneer wij daarmee willen ophouden.
<P>
Het prijsverlagingsbeleid en met name ook het beleid in de rundvleessector is mijns inziens een stap in de richting van de afschaffing van het interventiesysteem. In 2006, als wij dan nog met elkaar te maken hebben, zullen wij het daarover hebben, maar er moet wel een duidelijke termijn worden vastgelegd. Hetzelfde geldt voor de zuivelsector. Wij moeten duidelijk aangeven wat er in 2006 gebeurt. Worden de quota's dan afgeschaft? De bedrijven moeten zich daarop kunnen voorbereiden. Ook de kwestie van de quotahandel, van de waarde van de quota's, heeft daarmee te maken. Dit geldt in het bijzonder voor Duitsland. Er moet duidelijkheid komen. Dat is natuurlijk ook een oproep aan het voorzitterschap, mijnheer Funke. Er moet meer zekerheid komen voor de bedrijven.
<P>
Een ander punt van kritiek, mijnheer Fischler, is voor u niet nieuw. Wij zijn er niet voor dat men zich op de oude manier op de wereldmarkt richt. Wij willen geen closed shop . Wij willen handel en verkeer, maar dan natuurlijk ook concurrentie waarbij de kwaliteit gewaarborgd is. Wie voor de wereldmarkt wil produceren, mag dat doen en moet dan maar zien dat hij zijn handel op de andere handelspartners afstemt. De staat moet zich hier niet mee bemoeien en hier mogen geen overheidsgelden aan te pas komen.
<P>
Verder hebben wij kritiek op het feit dat u zich nog te weinig op de interne markt concentreert. Na de uitbreiding met de Midden- en Oost-Europese landen vormt de EU, na China, de grootste interne markt ter wereld. De productie moet hierop worden gericht en er moet concurrentie zijn waarbij de kwaliteit gewaarborgd is. Wij willen deze markt en wij willen de producenten, de landbouwers, de mogelijkheid geven zich op deze markt te richten.
<P>
Ik moet u mijn complimenten maken - en onze fractie staat hier ook volledig achter - voor het voorstel voor een aparte structuurlijn, waarin gelden uit het EOGFL-Garantie worden overgeheveld, zij het ook enigszins aarzelend. Op dit vlak zou meer moeten gebeuren! Maar tegen deze nieuwe koers heerst nog heel veel verzet. Misschien heeft u de moed ook enigszins opgegeven. Wij kunnen echter steeds weer een beroep doen op uw moed. Laten wij hopen dat bij de volgende hervorming in 2006 de huidige begeleidende maatregelen de kern van het landbouwbeleid vormen.
<P>
Ik wil nog een opmerking maken over de houding hier in het Parlement. Tot de verkiezingen in Duitsland ondervond u tegenstand van de Duitse regering. Wij ondervinden nu tegenstand van de Fractie van de Europese Volkspartij. Wij waren het op landbouwgebied eens geworden met de coördinatoren van alle fracties. Wij wilden een compromis vinden. Ditmaal wilden wij inspraak hebben bij de hervorming, wij wilden de stemming over deze procedure uitstellen, invloed uitoefenen en wij wilden u ook aanmoedigen ten opzichte van de Raad. Dat heeft alleen maar tot chaos geleid. Ik hoop dat bij de stemming in de plenaire vergadering rede en verstand zullen zegevieren, zodat wij een meerderheid behalen en toch nog deze invloed kunnen uitoefenen.
<P>
Tegen u als voorzitter van de Raad en als minister van Landbouw in Duitsland, mijnheer Funke, wil ik het volgende zeggen: als Borchert nog van de partij was, zou de Fractie van de Europese Volkspartij meegedaan hebben, zodat er vanuit Brussel steun gegeven en eisen gesteld zouden zijn. Borchert had dan kunnen beweren dat Brussel eisen had gesteld. Nu wordt de tegengestelde richting ingeslagen, zodat men kan zeggen dat de nieuwe minister van Landbouw de landbouw verkoopt en de prijzen verlaagt. Ook daar moet u bij stilstaan. Het gaat hier nu eenmaal om de oppositie en de huidige oppositie moet nog leren hoe zij zich constructief moet opstellen.
<P>
Ik hoop dat in de onderhandelingen met de Raad een kader wordt vastgesteld waarin arbeid en milieu de zwaartepunten van het landbouwbeleid vormen en dat wij dit landbouwbeleid in 2006 eindelijk rond hebben.

<SPEAKER ID=29 LANGUAGE="FR" NAME="Barthet-Mayer">
Mevrouw de Voorzitter, geachte commissaris, waarde collega's, het Parlement heeft vorig jaar het verslag van de heer Cunha over de hervorming van het GLB in het kader van Agenda 2000 goedgekeurd. Met haar keuze voor een federale en solidaire Europese Unie heeft de Fractie Europese Radicale Alliantie hieraan een grote bijdrage geleverd en de politieke inhoud van het voorgestelde Europees landbouwmodel volledig ondersteund.
<P>
In het kader van het debat van vandaag moeten we ons opstellen in de geest van het verslag-Cunha en de door het Parlement goedgekeurde maatregelen, met name ten aanzien van de toekomstige financiering van het GLB. De kosten van de uitbreiding met de LMOE vereisen een meer ambitieuze hervorming en een billijke herziening van de begroting. Voor het tweede opeenvolgende jaar zijn in de Unie de gemiddelde inkomens van de landbouwers per bedrijf gedaald. De Commissie heeft de politieke vragen van het Europees Parlement al langer dan een jaar onbeantwoord gelaten.
<P>
Ik herinner eraan dat de hervorming van 1992 weliswaar een tijdelijke verbetering van de markten heeft opgeleverd, maar de belangrijkste tekortkomingen van het GLB niet heeft geremedieerd. Het GLB moet fundamenteel worden hervormd teneinde de Europese Unie een levensvatbaar systeem te bieden voor de komende tien jaar, gezien de uitdagingen van de uitbreiding en de heropening van de onderhandelingen in het kader van de Wereldhandelsorganisatie. De beslissingen in verband met deze ontwikkeling moeten gezamenlijk worden genomen en zij moet onder toezicht staan van het Parlement. Het voorstellen van een unilaterale verlaging van de interventieprijzen van de landbouwproducten is op zich geen beleid. Het voorstel om de landbouwers als gedeeltelijke compensatie van de voorziene prijsverlagingen rechtstreekse nationale steun te verlenen - die snel op losse schroeven kan worden gezet - houdt in dat de landbouw, de werkgelegenheid en het milieu worden ondergraven en de overheidssteun nog verder toeneemt.
<P>
Waarde collega's, er heerst wel consensus over het feit dat het GLB moet worden hervormd. In dit opzicht mogen we een vraagteken plaatsen bij de motivatie van de Commissie om hier echt toe over te gaan. Veranderen, ja, maar met welke doelstelling? Terwijl de Commissie verklaart de beginselen van het GLB in stand te houden, spitst zij de hervorming in de praktijk toe op de afschaffing van de communautaire preferentie waarbij ze voorrang geeft aan aanpassingen voorafgaand aan een nieuwe openstelling voor invoer vanuit derde landen, ten koste van een fundamentele hervorming voor communautair gebruik, hetgeen onder andere een sterkere daling van het aantal landbouwbedrijven tot gevolg heeft.
<P>
Welke nieuwe standpunten kunnen we in deze context innemen ten aanzien van deze vijf verslagen waarvan er geen een in zijn geheel is aangenomen in de Commissie landbouw en plattelandsontwikkeling omdat de lidstaten de nationale kaart weer hebben getrokken en dit ondanks de inspanningen van mijn rapporterende collega's, wier werk en volharding een compliment verdienen? Ik ben van mening dat het verslag van de heer Mulder de tekst van de Commissie verbetert, met name wat betreft de milieumaatregelen op landbouwgebied en de technische beheersmaatregelen. Het probleem van de cofinanciering blijft echter bestaan.
<P>
Wat het verslag van de heer Graefe zu Baringdorf betreft - het voorstel van de Europese Commissie is ongewijzigd aangenomen - stel ik voor in de geest van het verslag steun te verlenen aan de amendementen ter verbetering van de bepalingen ten aanzien van de maximale steunbedragen, met name op basis van maatregelen met betrekking tot de werkgelegenheid en het milieu.
<P>
Wat het door mij volledig gesteunde verslag van de heer Garot betreft, zou het vorm krijgende compromis van een maximale slachtpremie per diercategorie in de commissie een meerderheid van stemmen moeten krijgen en ik ben het met de rapporteur eens dat de geringe inkomens van de fokkers van slachtrunderen opnieuw in evenwicht moeten worden gebracht met de inkomens van andere, veel beter ondersteunde categorieën landbouwers.
<P>
Wat de melksector betreft - de enige GMO die in 1992 niet is hervormd - is er met de quota's een wankel evenwicht tot stand gebracht. Dit moet worden bewaard door niet toe te geven aan de inflatoire neigingen tot productievermeerdering. Net als de rapporteur ben ik voorstander van een evenwichtige ontwikkeling in alle regio's, met gelijke inkomens. De aanvullende quota's die het evenwicht op de markt niet verstoren, moeten in de eerste plaats ten goede komen aan jonge landbouwers en de minder begunstigde zones zoals de berggebieden, waarbij de steun voor verwerking tot kwaliteitszuivelproducten wordt verbeterd.
<P>
Tenslotte moet het standpunt van de heer Fantuzzi met betrekking tot een selectievere interventie op kwalitatief vlak en ten aanzien van de invoering van minimumnormen voor de invoer worden gesteund. We kunnen niet instemmen met één enkele verordening betreffende granen en eiwitrijke oliehoudende gewassen terwijl er in de Europese Unie nog steeds zo'n groot tekort is aan proteïnen voor dierlijke voeding. De weigering van de Europese Commissie om een specifieke verordening betreffende eiwitrijke oliehoudende gewassen voor te stellen, zou niet veel goeds voorspellen voor de toekomstige onderhandelingen in het kader van de Wereldhandelsorganisatie. Wat de braaklegging betreft, moet het basispercentage gering blijven en ervoor blijven zorgen dat de productie kan worden beheerst. In dezelfde geest moet de vrijwillige braaklegging om milieuredenen of voor andere dan voedingsdoeleinden worden herzien.
<P>
Tot slot verzoek ik - namens de Fractie Europese Radicale Alliantie - de Commissie eens te meer om deze noodzakelijke en dringende hervorming van het GLB door te voeren door de steun een nieuwe invalshoek te geven die beslist gunstig is voor de plattelandseconomie, het milieu en de kwaliteit van de producten - in het belang van de landbouwers, de consumenten en de Europese belastingplichtigen. Om een groot aantal u allen bekende redenen is het GLB in zijn huidige vorm noch duurzaam, noch eeuwigdurend. De Commissie moet de hervorming van het GLB ombuigen ten gunste van de communautaire preferentie waarbij zij haar bilaterale overeenkomsten baseert op billijke handelsregels die bevorderlijk zijn voor de instandhouding van de werkgelegenheid in de landbouw en van een passend aantal bedrijven voor het grondgebied in de zin van de door ons Parlement goedgekeurde plattelandsontwikkeling. Door af te wijken van het traditionele beleid van gesubsidieerde landbouwprijzen richt het GLB zich niet op een duurzame landbouw waarbij de mens centraal staat. Het toekomstige GLB moet het recht van de Europeanen respecteren om hun landbouw en voedsel zelf in de hand te houden. Dit is tevens de prijs die de Europese Unie zal moeten betalen wil zij het spel van de mondialisering kunnen meespelen. Ik zou tot slot nogmaals zeggen: niet meer steun, ook niet minder, maar betere!

<SPEAKER ID=30 LANGUAGE="EN" NAME="Nicholson">
Mevrouw de Voorzitter, ten eerste zou ik de rapporteurs willen danken voor hun inspanningen bij het opstellen van deze verslagen. Toen ze hun verslagen aan de commissie voorlegden heeft die hun helaas niet de beloning gegeven die ze verdienden. We staan nu op het punt in het kader van Agenda 2000 verdere hervormingen door te voeren in het gemeenschappelijk landbouwbeleid. Er is geen twijfel mogelijk dat het GLB, als dit allemaal achter de rug is, nog meer zal kosten en nog moeilijker te verdedigen zal zijn. We moeten proberen een evenwicht te vinden tussen de producent enerzijds en de consument anderzijds, aangezien de belastingbetaler er steeds minder voor voelt de plattelandsgemeenschap te subsidiëren.
<P>
De landbouwsector heeft het momenteel in de gehele Europese Unie financieel erg moeilijk. Het rendement voor de landbouwers loopt ieder jaar verder terug, ondanks de gigantische bedragen die in deze sector worden gepompt. Die steun zelf staat niet ter discussie; we moeten voorkomen dat deze sector ten onder gaat, aangezien het agrarische familiebedrijf de ruggengraat vormt van de Europese Unie. We moeten jonge landbouwers aantrekken en ervoor zorgen dat de sector hun een aantrekkelijke status kan bieden.
<P>
De melkproductie is een belangrijk onderdeel van de landbouwsector. Veel Europese landbouwers zijn ervan afhankelijk. Het is daarom zaak dat we op dit gebied een evenwichtig en goed doordacht beleid uitstippelen. In principe kan het systeem van de melkquota's gehandhaafd blijven, maar het moet wel in overeenstemming worden gebracht met de geldende quota's voor zoogkoeien en schapen. In mijn eigen kiesdistrict kunnen landbouwers die "s morgens niet uit bed hoeven om koeien te melken, hun quota's leasen en zo meer winst maken dan landbouwers die wel vroeg op moeten en ook nog eens geld moeten betalen om die quota's te kunnen overnemen. Met een stelsel dat zoiets toestaat is iets niet in de haak; het moet hervormd worden en in overeenstemming worden gebracht met andere quotastelsels.
<P>
In mijn kiesdistrict is de rundvleessector volkomen ingestort. Er moet iets worden gedaan om de sector er weer bovenop te helpen. Ik denk dat particuliere opslag geen afdoende oplossing biedt; we moeten overwegen om alle interventiemogelijkheden te handhaven. Ik ben tegen het betalen van premies op vaarzen en stieren en vind dat de Commissie daar eens naar moet kijken. Het biedt mijns inziens geen soelaas, omdat er geen extra geld beschikbaar voor is.
<P>
Ik ben het niet eens met de opmerkingen van de commissaris over de "national envelopes" . Hiermee wordt het gemeenschappelijk landbouwbeleid fundamenteel veranderd. Deze nationale kredieten leiden tot ongelijkheid tussen de lidstaten onderling, en tot bevoordeling van landbouwers in specifieke gebieden ten opzichte van andere. Dat is niet de weg die we moeten gaan. Ik zou de commissaris verder willen vragen zich over nog een ander punt te buigen. Het zou onjuist zijn onze eigen voedselproducenten strikte productievoorschriften te gaan opleggen als we tegelijkertijd vanuit landen buiten de EU voedsel invoeren dat niet volgens dezelfde hoge maatstaven is geproduceerd. We moeten de landbouwers meer bewegingsvrijheid bieden, en meer mogelijkheden eerlijk en op gelijke voet met de rest van de wereld te concurreren. De normen die we voor onze eigen voedselproductie hanteren moeten dus ook gelden voor het voedsel dat in de EU worden ingevoerd.

<SPEAKER ID=31 LANGUAGE="FR" NAME="Martinez">
Mevrouw de Voorzitter, geachte commissaris, bij de discussie over deze landbouwagenda 2000 en haar acht verordeningen is, zo lijkt het, sprake van een mooie legislatieve constructie met een hele reeks verleidelijke nieuwigheden. Er worden geheimzinnige termen gebruikt zoals nationale kredieten, duurzame of algemene ontwikkeling, cofinanciering, multifunctionaliteit, milieuvoorwaarden, subsidiariteit, goede kwaliteit en aan te nemen uitdagingen. In werkelijkheid kan dit alles in één woord worden samengevat, namelijk continuïteit.
<P>
Het betreft hier een nieuwe hervorming van het GLB, een herhaling van de hervorming van 1992. Er is niets veranderd: de verlaging van de prijzen - met 15, 20, 30 % -, het malthusianisme van de braaklegging, beperkingen en soberheid. Het is zelfs erger dan in 1992 aangezien er niet eens sprake is van volledige compensaties.
<P>
Uw nieuwe tactiek heeft tenminste wel haar vruchten afgeworpen: de Commissie landbouw en plattelandsontwikkeling is verdeeld aangezien de vijf verslagen zijn verworpen. Noord-Europa, het Britse en Duitse Europa, het ultraliberale Europa, het Europa van de boekhouders heeft druk uitgeoefend, hetgeen achtereenvolgens heeft geresulteerd in overgave, plundering en illusies. Druk, overgave, plundering, illusies: de Europese landbouwers zitten klem in dit tragische kwadraat.
<P>
Laten we beginnen met de druk. Deze is drievoudig, ten eerste budgettaire druk doordat: Duitsland zijn bijdrage teruggebracht wil zien - een begrijpelijke druk, de Fransen zouden deze lijn kunnen volgen; de van het Cohesiefonds profiterende landen - Spanje, Portugal en Ierland - hun structuurfondsen willen behouden; de openstelling voor het oosten extra structuurfondsen vereist. Er is inderdaad sprake van druk als gevolg van de openstelling voor het oosten in het kader waarvan men een zodanige verlaging van de landbouwprijzen wil doorvoeren dat de uitgaven van het EOGFL en de garantieprijzen niet stijgen wanneer de Tien uit het oosten eenmaal toetreden. Tot slot is er de druk als gevolg van de onderhandelingen met het oog op het jaar 2000 in het kader van de Wereldhandelsorganisatie aangezien Agenda 2000 de wettige dochter is van de Wereldhandelsorganisatie in het jaar 2000. De areaalsteun en de steun voor de uitvoer moeten worden verminderd; we geven ons dus eens te meer over aan de Verenigde Staten.
<P>
We geven ons zelfs over aan twee partijen: om te beginnen aan Duitsland. De Duitse druk heeft geresulteerd in het streven naar cofinanciering om zo een daling van de Europese landbouwkredieten en uiteraard een stijging van de structuurfondsen te bewerkstelligen voor de voor Duitsland van strategisch belang zijnde landen uit het oosten.
<P>
Vervolgens is er de overgave aan de Verenigde Staten - net als in 1992 - die in het geval van de Europese Commissie zowat erfelijk is. Nog voordat de onderhandelingen beginnen, schikt zij zich in plaats van van de Verenigde Staten te eisen dat er sprake is van billijke handel waarbij rekening wordt gehouden met het dierlijk welzijn, de milieubescherming, de sociale bescherming van de landbouwers en de kwaliteit van het voedsel. Nee, ze schikt zich! Ze schikt zich hoewel de Verenigde Staten zelf zonder aarzelen - bij wijze van uitzondering - 6 miljard dollar voor steun aan hun landbouwers deblokkeren en ons tegelijkertijd voorstellen het verlenen van steun te verbieden.
<P>
Het gevolg hiervan is dat we ons overgeven in plaats van in de aanval te gaan. Het symbolische dossier van de bananen is hiervan het perfecte voorbeeld. Sectie 301 wordt toegepast of we worden met toepassing ervan bedreigd terwijl wij vermijden om naar dezelfde wetgevende middelen te grijpen. Het spijt me het te moeten zeggen: we geven ons over in het open veld, ja ik zou zelfs zeggen middenin het kaalgeschoren open veld!
<P>
Vandaar de beroving van de landbouwers - mijn derde punt. Een voorbeeld: uit de begrotingslijnen van het EOGFL, afdeling Garantie wordt 500 miljoen ecu weggepompt, weggesluisd teneinde het pretoetredingsfonds te financieren, hetgeen betekent dat de landbouwers uit het westen worden opgeofferd om de komst van de landbouwers uit het oosten te kunnen financieren. De laatstgekomenen zullen als eersten financiering ontvangen. Toegegeven, dit is een bijzonder christelijke gedachte: de arbeider van het 25ste uur verdient meer dan die van de voorafgaande uren.
<P>
Bovendien dienen de kredieten van de afdeling Garantie van het EOGFL bovendien om de herstructurering van de vissersvloot te financieren die tot nu toe werd gefinancierd met de structuurfondsen van het Financieringsinstrument voor de oriëntatie van de visserij (FIOV): dit houdt in dat door de slachtoffers van het visserijbeleid te helpen, de situatie van de slachtoffers van het landbouwbeleid wordt verergerd. Ziedaar de tragische illusie van de hervorming.
<P>
Geachte commissaris, er wordt ons verteld dat de doelstelling van de hervorming het hier door Arlindo Cunha ontwikkelde Europees landbouwmodel is. Wij zijn allemaal voorstander van familiebedrijven, veilig voedsel, milieubescherming en duurzame ontwikkeling.
<P>
In werkelijkheid verkrijgt u echter volstrekt het tegenovergestelde: de verlaging van de landbouwprijzen wordt niet volledig gecompenseerd, waardoor de inkomens van de landbouwers dus dalen en deze landbouwers om hier bovenop te komen dus andere compensaties zoeken en wel door middel van productievermeerdering.
<P>
Dit komt er concreet op neer dat de bedrijven van deze landbouwers steeds groter zullen worden, hetgeen ten koste gaat van de jonge landbouwers, de familiebedrijven, de bevolkingsdichtheid op het platteland en het voortbestaan van het Europees model. De eerstgenoemde landbouwers zullen hun kosten terugdringen door het gebruik van groeibevorderaars, goedkope input - bijvoorbeeld stedelijke afvalstoffen - en antibiotica, hetgeen schadelijk is voor de kwaliteit en veiligheid van het voedsel en voor het milieu. De ontvolking, woestijnvorming en onveiligheid van het voedsel zullen uiteindelijk zijn toegenomen en de kwaliteit en onafhankelijkheid op voedselgebied afgenomen.
<P>
Ik geef toe dat u in dat geval wel een hele prestatie heeft geleverd door de jaren "60 te doen herleven, toen wij niet meetelden op de wereldmarkt. In het kader van zo'n Europees agrarisch Disneyland is er geen rol voor u als Mickey weggelegd, die wordt al gespeeld door de heer Kantor. U speelt evenmin de rol van oom Dagobert, want die is al voor Duitsland. U bent ook niet de regisseur - Walt Disney is een Amerikaan. Voor u blijft slechts de rol van Pluto over, de hond die over de Amerikaanse belangen waakt. Pluto is natuurlijk een minstens even sympathiek personage als Sissi, waardoor Oostenrijk zijn hachje zal kunnen redden. Toch jammer dat u de grote landbouwopera's laat voor wat ze zijn en ze inruilt voor kleine operettes.

<SPEAKER ID=32 LANGUAGE="ES" NAME="Colino Salamanca">
Mevrouw de Voorzitter, we voeren vandaag een debat over voorstellen tot hervorming van de verschillende sectoren van de landbouw, en dat zonder goed te weten wat de financiële gevolgen daarvan zullen zijn, en - erger nog - zonder zelfs maar te weten of die hervorming past binnen het bestek van de nog komende financiële vooruitzichten. Over de kernvraag, hoe we deze voorstellen gaan financieren, kan dus geen realistisch debat gevoerd worden.
<P>
Zeker is dat de Commissie uitgaat van optimistische veronderstellingen, volgens welke er zich geen problemen zouden voordoen. Zoals de Rekenkamer echter al heeft vastgesteld, zou de werkelijkheid wel eens heel anders kunnen zijn. De Rekenkamer vraagt zich daarbij vooral af of we wel in staat zullen zijn een landbouwbeleid te voeren waarin de landen die vanaf 2003 lidstaat worden geen directe steun ontvangen. Is zo'n beleid op den duur zonder spanningen vol te houden?
<P>
De tweede overweging van algemene aard luidt dat, ook al is het zo dat de Commissie het concurrentievermogen van de Europese landbouw beoogt te versterken, zij dit in principe alleen doet door de prijzen - of liever: door de verlaging van de gegarandeerde prijzen. Maar die aanpak is incompleet, zo lang de Commissie geen programma's ontwikkelt voor het stimuleren van de Europese productie waardoor een hoge kwaliteit verzekerd wordt.
<P>
Dit gezegd zijnde, wil ik aangeven dat de door de Commissie gehanteerde aanpak correct lijkt, gelet op de internationale vooruitzichten betreffende de groei, een toename van het concurrentievermogen van de Europese landbouw, het openstellen van de Unie voor nieuwe leden en de komende onderhandelingen met de Wereldhandelsorganisatie. Maar dit is voor de Commissie ook een gelegenheid via haar voorstellen een aantal uit het verleden overgenomen anomalieën te corrigeren. Zo lijkt het overdreven optimistisch om in de graansector voor het verplicht uit de productie nemen van bouwland een nulpercentage vast te stellen. Sommige vooruitzichten lijken erop te wijzen dat we in de toekomst over zullen moeten gaan op restituties bij de uitvoer, en als dat gebeurt zullen we terugkeren tot het verplicht uit de productie nemen van bouwland. Bovendien moet voor een aantal staten de mogelijkheid worden geschapen om de referentietermijn met betrekking tot de regionaliseringsplannen aan te passen, en daaronder valt dan ook de toepassing van de afwijkende opbrengsten van maïs in vergelijking met andere granen. Tot slot lijkt de gelijktrekking van de steun per oppervlakte-eenheid voor oliehoudende zaden en andere granen niet nodig.
<P>
Wat de melkproducten betreft, ben ik het wel eens met de prijsstellingen, maar de steun zoals die wordt voorgesteld voor het zogenaamde ?virtueel rundvlees" lijkt ongerechtvaardigd. De prijzen gaan voor alle veehouders op dezelfde wijze omlaag, en dan heeft het geen zin om de steun zo te definiëren dat nu juist de meest concurrerende veehouders ervan profiteren, terwijl, omgekeerd, degenen die zich grote inspanningen getroosten om hun bedrijven concurrerend te maken gekort worden.
<P>
De situatie in de vleessector is vergelijkbaar. De hervorming mag niet leiden tot het consolideren van kortingen voor die lidstaten die minder premies ontvangen, of het nu om zoogkoeien of stieren gaat. Die kortingen gaan bovendien vergezeld van leeftijdsgrenzen voor het ontvangen van premies voor schapen.
<P>
De formule die de lidstaten opdraagt een goed deel van de steun volgens nationale richtlijnen toe te wijzen lijkt ons er één die meer problemen veroorzaakt dan oplost. Bovendien heeft de Rekenkamer al opgemerkt dat de noodzaak om een minimaal communautair kader aan te houden, zoals dat in de voorstellen heet, een nogal onduidelijke norm is. De voorgestelde decentralisatie kan moeilijkheden veroorzaken op het moment dat exact moet worden vastgesteld voor welke uitgaven een beroep kan worden gedaan op Gemeenschapsfondsen.
<P>
Tot slot kan ik met betrekking tot de horizontale verordening melden dat ik de intentie om een aantal ongelijkheden in het algemeen landbouwbeleid recht te trekken toejuich, maar ik betreur wel dat die verordening het risico loopt onwerkzaam te zijn. De definitie van verplicht na te komen milieunormen moet door de communautaire autoriteiten blijven geschieden, en datzelfde geldt voor het vastleggen van algemeen geldende grenzen voor het ontvangen van steun daar waar men rekening kan en moet houden met de daadwerkelijke inzet van arbeidskrachten.
<P>
Wij steunen de Commissie, ondanks het bescheiden karakter van de voorstellen, niet zozeer vanwege de besparingen die met dit voorstel bereikt kunnen worden, maar eerder omdat het ons niet gerechtvaardigd lijkt zonder enig onderscheid steun toe te wijzen. De gegevens van de Commissie wijzen er trouwens ook op dat slechts 0, 2 % van de landbouwers steun ontvangt van meer dan 100.000 ecu. We vinden dat de geringe inspanning die dit voorstel van de Commissie al bij al vertegenwoordigt, niet zoveel kritiek van rechts zou behoren te krijgen.

<SPEAKER ID=33 LANGUAGE="DE" NAME="Funk">
Mevrouw de Voorzitter, mijnheer de voorzitter van de Raad Funke - wij hebben praktisch dezelfde naam - ik wil het kort hebben over het verslag-Fantuzzi dat enorm veel aandacht heeft gekregen. Er zijn maar liefst 93 amendementen ingediend door de fracties en al deze amendementen zijn min of meer gerechtvaardigd. Collega Fantuzzi heeft goed werk geleverd, dat moet ik hem nageven - hij draagt ook altijd de mooiste dassen in het Parlement omdat die in Italië worden gemaakt. Hij heeft zich echter uitgesproken voor een prijsverlaging van 20 % en daar ben ik tegen omdat 20 % veel te veel is, de landbouwers kunnen dat nooit verwerken. Een prijsverlaging van 10 % zouden wij nog net met veel pijn en moeite aankunnen, vooral omdat er slechts 50 % compensatie wordt gegeven.
<P>
In mijn regio Baden-Württemberg zijn er niet van die bedrijven die miljoenen ontvangen, zoals de heer Rehder steeds beweert. Ik zou het fijn vinden als hij mij deze bedrijven eens zou aanwijzen. In mijn regio zijn ze zeker niet, integendeel, de landbouwers hebben het daar echt moeilijk en het zou een belediging zijn als men ze constant zou voorhouden dat zij tot de rijke landbouwers behoren.
<P>
Als wij in staat willen zijn om te concurreren op de wereldmarkt, mijnheer Funke, dan moeten wij ook weten of de boeren dat aankunnen. Ik vraag mij echter wel af met wie de concurrentiepositie moet worden opgebouwd. Met landen waar het loon slechts 10 % van ons loonniveau bedraagt? Landen waar het milieu wordt aangetast? Dergelijke concurrentievoorwaarden wijs ik echt van de hand. Om die reden moeten wij ook prijsverlagingen van 20 % van de hand wijzen.
<P>
Prijsverlaging alleen is geen geschikt middel om de landbouw op langere termijn te helpen. Als wij willen dat de landbouwers kunnen voortbestaan, moeten wij betere oplossingen zoeken. Praktisch gesproken hebben wij ook behoefte aan een steunregeling voor olie- en eiwithoudende gewassen, op dat punt ben ik het volledig eens met de heer Fantuzzi, wij hebben behoefte aan maatregelen ter bevordering van energie- en industriegewassen. Wij hebben tekorten op onze markten en er moet een betere steunregeling komen zodat de industrie en de nu opgerichte verwerkende bedrijven ook producten krijgen die toekomst hebben. Deze gewassen zijn een verrijking van het milieu en het bevorderen van dit soort gewassen brengt ook met zich mee dat wij niet alleen graangewassen verbouwen, want voor graan hebben wij toch geen afzetmarkt.
<P>
Het mag niet zo worden dat er door constante prijsverlagingen moet worden geleurd met de landbouwproducten. Dat is deprimerend voor de landbouwers. Er zit toch voor 1, 5 Pfennig tarwe in een broodje en het broodje kost 70 Pfennig. Na de hervorming kost het waarschijnlijk 80 Pfennig, hoewel de commissaris de tarweprijs met 20 % verlaagt. Dat kan ik niemand duidelijk maken, mijnheer Fischler. Kunt u dat? Legt u mij dit alstublieft uit, dan zal ik de mensen vertellen dat het zo klopt.
<P>
Twee derde van de regeringen in de EU is sociaal-democratisch en deze regeringen zijn niet in staat de voorstellen van de heer Rehder over te nemen. Mijnheer Funke, waarom zeggen zij niet dat de heer Rehder gelijk heeft en dat zij dit landbouwbeleid willen voeren? Ik zou profiteren van zijn bewering dat 20 % van de landbouwers 80 % van de steun ontvangt, maar ik weet niet of hij wel goed weet waarover hij praat. In de toekomst zou ik dat graag nader gespecificeerd willen zien, want deze kreet doet nu de ronde en hierdoor komt de landbouw in een verkeerd daglicht te staan...
<P>
Interruptie
<P>
... wellicht ook in veel andere regio's: ook in Andalusië, collega Colino, heb ik dergelijke bedrijven al gezien. Wij winden ons er niet over op als dat concreet wordt gesteld, maar het moet concreet worden gezegd en niet als een kreet, anders moet er ook in Niedersachsen worden onderzocht of daar alles goed is - dat is duidelijk.
<P>
Mijnheer Funke, wij zijn net als u gekant tegen kreten, maar de zaken moeten duidelijk worden gesteld. Helpt u ons uit de misère te komen, dan zal ik u achteraf nogmaals de hand schudden, want in het Duits staat de naam Funke toch wel voor iets, nietwaar?

<SPEAKER ID=34 NAME="De Voorzitter">
De heer Rehder voelt zich aangesproken. Ik hoop dat u alleen een vraag wilt stellen, want wij voeren hier geen onderlinge discussies.

<SPEAKER ID=35 LANGUAGE="DE" NAME="Rehder">
Mevrouw de Voorzitter, ik wil er alleen op wijzen dat het hier niet om een verzinsel van mijn wellicht onderschatte persoontje gaat. Gaat u alstublieft naar de voorzitter van de Europese Rekenkamer, die kan u de cijfers voorleggen. Het gaat erom dat men een punt niet zomaar onder tafel kan schuiven als het niet in zijn kraam te pas komt. Op die manier ondervindt de kleine landbouwer alleen nog maar meer nadelen. De heer Friedmann zal u dat in alle rust uitleggen, ook als u de onderschatte heer Rehder hier nu niet gelooft.

<SPEAKER ID=36 LANGUAGE="FI" NAME="Anttila">
Mevrouw de Voorzitter, voorzitter van de Raad, commissaris, op de Top van Luxemburg is de eis gesteld dat de landbouwproductie in alle regio's van de Unie voortgezet moet kunnen worden, ook daar waar zich specifieke problemen voordoen. De verantwoordelijkheid voor de uitvoering van deze politieke wil ligt bij de Raad, waaraan het Parlement zijn advies geeft. Binnen de Unie zijn de voorwaarden voor het bedrijven van landbouw zeer verschillend. In het zuiden is te veel warmte en te weinig vocht, terwijl in het noorden het tegenovergestelde het geval is: te weinig warmte, wat direct tot gevolg heeft dat de omvang van de oogst in de akkerbouw kleiner wordt en zowel de bouw- als verwarmingskosten hoger worden. Bij de besluitvorming moet zeker rekening worden gehouden met de permanent ongunstige natuurlijke omstandigheden in zowel de noordelijke als de zuidelijke regio's van de Unie.
<P>
Maïs groeit niet in alle lidstaten. Er moet daarom overeenkomstig de steun voor maïsvoer ook steun voor hooi verleend worden aan de melk- en rundvleesproducenten in de landen waar vanwege de natuurlijke omstandigheden geen maïs verbouwd kan worden. Anders wordt door de steun voor maïs de concurrentie in de interne markt vervalst. Volgens het verslag van collega Cunha heeft het Parlement de steun voor hooi al een keer goedgekeurd. Vanwege de ongunstige omstandigheden heeft ook de akkerbouw in de noordelijke regio's meer steun nodig. Graan moet ook worden gedroogd.
<P>
De slechte ervaringen uit de oorlog hebben de Europese volken geleerd hoe vitaal het belang van een eigen voedselproductie is. In Finland, het meest noordelijke land van de Unie, is voedselproductie mogelijk dankzij de warme Golfstroom. De verlaging van de producentenprijzen van Agenda 2000 is te groot voor de producenten in de meest problematische gebieden van de Europese Unie, want met de prijzen die men op de markt zal krijgen kan men niet eens meer de productiekosten dekken. Dit zal leiden tot onrendabele landbouw.
<P>
Door de mondiale economische crises in Azië, Rusland en Zuid-Amerika zijn de wereldmarktprijzen van levensmiddelen gedaald. Ook de Verenigde Staten moesten hun producenten een steun van 8 miljard Amerikaanse dollar toewijzen, zodat de boeren niet failliet zouden gaan. Daarom moet de in het kader van Agenda 2000 voorgestelde daling van de producentenprijzen gehalveerd worden en moet de verlaging van de producentenprijzen volledig aan de boeren worden vergoed, zodat we de Europese producenten niet te veel in de verdrukking brengen. De veranderingen in de mondiale economie moeten serieus worden genomen en we mogen het de boeren door ons toedoen niet moeilijker maken de grote problemen het hoofd te bieden. Een vraag aan de voorzitter van de Raad: hoe denkt u ervoor te kunnen zorgen dat de grote dalingen van de producentenprijzen in Agenda 2000 niet leiden tot een faillissementsgolf in Europa?
<P>
Tot slot wil ik eraan herinneren dat voedsel veel meer is dan een prijsproduct. Het is Europese cultuur op haar best en een hoge kwaliteit van voedsel heeft altijd een prijs.

<SPEAKER ID=37 LANGUAGE="EN" NAME="Hyland">
Mevrouw de Voorzitter, het gemeenschappelijk landbouwbeleid zou centraal blijven staan in de planning voor de Europese landbouwsector op de middellange en lange termijn. Ondanks zijn beperkingen heeft het GLB de tand des tijds doorstaan. We moeten desalniettemin altijd rekening blijven houden met onvoorziene omstandigheden.
<P>
De landbouwers hebben momenteel met ernstige moeilijkheden te kampen, niet als gevolg van de hervormingen in 1992 maar vanwege de onvoorziene omstandigheden die zich sindsdien hebben voorgedaan, waaronder de BSE-crisis, de ineenstorting van de Russische economie en, in bepaalde gevallen, de renationalisatie van de markt voor voedingsmiddelen. In vind dat we ook nu geen oplossing bieden voor deze korte-termijnmoeilijkheden. De kans bestaat dat veel landbouwers ten onder zullen gaan voordat ze kunnen profiteren van de langetermijnmaatregelen in het kader van de voorgestelde hervormingen, waar Agenda 2000 en dit debat over gaan.
<P>
Ik dring er bij de Commissie op aan deze acute problemen snel en serieus te bestuderen. Wat de kosten ook mogen zijn, de Europese Unie zal er in ieder geval onder lijden als de familiebedrijven, die de basis vormen van het Europese landbouwmodel, de een na de ander worden gemarginaliseerd. Het is onze plicht de situatie van deze mensen de verlichten. Ik geloof namelijk niet dat ze loos alarm hebben geslagen. Misschien komen hun moeilijkheden wel heel goed uit voor andere partijen met een verborgen agenda die niet de moed hebben openlijk te verkondigen dat er voor agrarische familiebedrijven in het Europa van het nieuwe millennium geen toekomst is weggelegd.
<P>
Ik stel hierbij voor dat we binnen de landbouwbegroting een zekere financiële reserve aanleggen waarmee we in dit soort onvoorziene noodsituaties hulp kunnen bieden. Ik maak me zorgen om het voortbestaan van de agrarische familiebedrijven nu de situatie op de arbeidsmarkt buiten de landbouwsector verbetert. Ik heb het idee dat maar weinig jongeren een toekomst als landbouwer ambiëren. We moeten deze ontwikkeling onder ogen zien en geen struisvogelpolitiek bedrijven. Vroeg of laat staat dit Parlement voor het ernstige probleem dat er niet meer voldoende mensen beschikbaar zijn om de toekomst van de landbouwsector veilig te stellen.

<SPEAKER ID=38 LANGUAGE="FR" NAME="Querbes">
Mevrouw de Voorzitter, mijnheer de fungerend voorzitter van de Raad, geachte commissaris, waarde collega's, iedereen taxeert de uitzonderlijke omstandigheden waardoor ons debat zich vandaag in een impasse lijkt te bevinden.
<P>
Ook al heeft onze Commissie landbouw en plattelandsontwikkeling de voorstellen van de Commissie duidelijk verworpen, toch heeft zij inderdaad geen samenhangende alternatieve voorstellen kunnen uitwerken ondanks de kwaliteit van de ingediende verslagen. Deze situatie heeft op zijn minst drie oorzaken.
<P>
In de eerste plaats zijn de ramingen van de Commissie onnauwkeurig en wankel. Momenteel blijkt duidelijk dat deze ramingen op hun kop worden gezet door de gevolgen van de financiële crisis, het feit dat de werkelijke kosten van de hervorming zijn onderschat en de Amerikaanse eisen bij de hervatting van de onderhandelingen over de overeenkomsten in het kader van de Wereldhandelsorganisatie van te voren zijn aanvaard. De tweede oorzaak van deze impasse is het financiële juk dat is opgelegd door het met de invoering van de euro gepaard gaande stabiliteitspact. De derde, meest fundamentele reden bestaat in de keus om deze hervorming te stoelen op de behoeften aan rentabiliteit van het kapitaal, die een verlaging van de landbouwprijzen met zich meebrengen, in plaats van op de behoeften van de producenten, de consumenten en de samenleving.
<P>
De Commissie kan in de eerste plaats worden verweten dat zij zich heeft opgesloten in de drieledige uniforme logica van verlaging van de prijzen, ontmanteling van de instrumenten voor het beheer van de markt en beperking van de financiële steun van Europa. Bovendien kan haar kwalijk worden genomen dat zij iedereen haar impopulaire ideeën wil opdringen. Zo heeft voorzitter Santer na de Top van Wenen de standpunten van de staatshoofden en regeringsleiders als zijnde ?louter tactisch" bestempeld en verklaard dat de voorstellen van de Commissie de eindovereenkomst haar structuur zullen geven. Een dergelijke gedachte houdt in dat de ogen worden gesloten voor de kloof tussen het verlangen van de landbouwers en de volkeren van de Unie naar meer banen, betere inkomens en grotere levenskwaliteit en de ultraliberale opvattingen van de Commissie.
<P>
Als de volkeren die te lijden hebben onder de afname van de beroepsbevolking in de landbouwsector, de groeiende onbalans tussen producenten, productie, grondgebieden en de onzekerheden in verband met de veiligheid van het voedsel de mogelijkheid zouden hebben - net als wij morgen - deze politiek te bekritiseren, dan zouden ze dit doen.
<P>
Wat het Parlement en de Raad in deze omstandigheden rest, is het uitwerken van een alternatief beleid. We hebben de middelen hiervoor. Om te beginnen hebben we ons in het Parlement bij twee gelegenheden uitgesproken voor een andere opzet van het GLB, gebaseerd op werkgelegenheid, een evenwichtige ruimtelijke ordening en communautaire preferentie, waarbij wordt afgezien van cofinanciering.
<P>
Ik denk bovendien dat zich via de stemmingen van de Commissie landbouw en plattelandsontwikkeling over de amendementen op de verschillende verslagen een overheersende wil heeft afgetekend om het afstemmen van de prijzen op die van de wereldmarkt te verwerpen, de inkomens van de landbouwers te behouden, om alle sociale functies van de landbouw - op het gebied van de werkgelegenheid, de ruimtelijke ordening en het milieu - te belonen, de overheidssteun aan een maximum te binden en enigszins te veranderen door deze eerlijker te verdelen en om de producentenverenigingen en de instrumenten voor het beheer van de markt te behouden en tegelijkertijd te verbeteren.
<P>
Deze constructieve, alternatieve wens kan opnieuw worden geuit door de stemming van ons Parlement van 28 januari voor te bereiden of door de verslagen terug te verwijzen naar de commissie, hetgeen een duidelijk signaal zou zijn dat er van de Commissie andere voorstellen worden geëist.
<P>
Wat de Raad betreft, heeft zijn voorzitterschap zowel gisteren als vandaag opnieuw bevestigd goede bedoelingen te hebben, namelijk dat er een concurrerender en meer ecologische landbouw wordt ontwikkeld, de belangen van de landbouwers worden behartigd en er vooruitgang wordt geboekt op het gebied van een doeltreffender werkgelegenheidsbeleid. Zal de Raad de huidige tegenstrijdigheden van de Europese constructie echter kunnen wegnemen wanneer hij al deze voorstellen het juk van bezuinigingen op de begroting en beperking van de landbouwuitgaven oplegt? Lopen we niet het risico de economische en sociale regressie die de volkeren bedreigt te verergeren terwijl de oplossing er duidelijk in bestaat de financiële middelen van de Unie uit te breiden door middel van nieuwe, uit de opbrengsten van de financiële activiteiten afkomstige middelen? Dit is des te noodzakelijker daar de landbouw- en voedselproductie geconfronteerd wordt met de menselijke en mondiale belangen die de komende millennia op het spel staan.
<P>
Ons Parlement had zijn verslag toegespitst op de noodzaak om de uitdagingen voor de mensheid op het gebied van de voeding, de energie, het milieu, de watervoorziening en de duurzame ontwikkeling aan te nemen. Bij de beslissingen die onze Vergadering op 28 januari zal nemen, moeten deze ambities centraal blijven staan.

<SPEAKER ID=39 NAME="Hudghton">
Mevrouw de Voorzitter, ik ben er me terdege van bewust dat het pakket hervormingen van Agenda 2000 een grote uitdaging vormt voor de besluitvormers van Europa. Het is zaak dat er tijdig overeenstemming over dat pakket wordt bereikt, maar we moeten er tegelijkertijd voor zorgen dat daardoor de eerlijkheid en redelijkheid van de aan te nemen voorstellen niet wordt gecompromitteerd.
<P>
Het is duidelijk dat het gemeenschappelijk landbouwbeleid moet worden onderzocht en aangepast teneinde een evenwicht te bereiken tussen de noodzakelijke steun aan de voedselproducenten enerzijds en het belang van de verantwoorde uitgave van openbare middelen anderzijds. Uiteraard moeten we over toereikende en doorzichtige systemen kunnen beschikken om er zeker van te zijn dat de financiële controle aan onze legitieme hoge verwachtingen voldoet.
<P>
De verscheidenheid aan omstandigheden waar de Europese landbouwsector door wordt gekenmerkt dient haar weerslag te vinden in het nieuwe gemeenschappelijk landbouwbeleid, dat zorgvuldig op zijn eigen doelstellingen moet worden toegesneden. Het gebied waar ikzelf vandaan kom, het noordoosten van Schotland, wordt wel de provisiekast van Europa genoemd en kan bogen op enkele van de beste voorbeelden van hoogwaardige productie, niet alleen in de landbouw maar ook in de visserij, die Europa te bieden heeft. Aberdeen Angus-rundvlees, graan, oliehoudende zaden, schapen, pluimvee, zachte vruchten en aardappels zijn maar een paar voorbeelden van producten die tezamen een industrie vormen die van essentieel belang is voor Schotland, een opbrengst van 2 miljard pond genereert en een op de tien banen in Schotland voor haar rekening neemt, direct of indirect.
<P>
Al onze landbouwers weten en erkennen dat het gemeenschappelijk landbouwbeleid moet worden hervormd, maar in de definitieve voorstellen dient wel rekening te worden gehouden met de behoeften van deze sector in Schotland, bijvoorbeeld bij de vaststelling van de omvang van de landbouwbedrijven. Schotland bevindt zich momenteel politiek gezien in een nadelige positie, aangezien onze nationale belangen vanuit Londen worden behartigd. Ik hoop dan ook dat de Britse regering zich bij de voltooiing van het pakket hervormingsmaatregelen deze keer wel naar behoren zal inzetten voor de belangen van de Schotse landbouwsector, en dat de commissaris zich terdege rekenschap zal geven van eventuele rechtstreekse vertegenwoordigingen vanuit Schotland.
<P>
Onze landbouwers, en niet alleen zij maar ook de consumenten en belastingbetalers, mogen verwachten dat de hervormingen tot een daadwerkelijke verbetering zullen leiden in het nieuwe overeen te komen pakket en dat de overeengekomen wijzigingen gefaseerd zullen worden ingevoerd, zodat onze landbouwers zich naar behoren aan de nieuwe situatie kunnen aanpassen. De landbouwers die ik ken zijn hardwerkende mensen. Velen van hen hebben een klein familiebedrijf. Ze zijn zich bewust van hun verantwoordelijkheden tegenover de consument, het milieu en de plattelandseconomie en willen die ook geenszins ontlopen.
<P>
Mevrouw de Voorzitter, mevrouw de commissaris, laten we samen werken aan een gemeenschappelijk landbouwbeleid waarmee we deze mensen niet langer ontmoedigen maar juist steunen in hun overlevingsstrijd.

<SPEAKER ID=40 LANGUAGE="FR" NAME="des Places">
Mevrouw de Voorzitter, geachte commissaris, toen ik in september 1997 de adviezen van de Commissie landbouw en plattelandsontwikkeling over de mededeling Agenda 2000 heb opgesteld en tegelijkertijd die betreffende de hervorming van de structuurfondsen, in het bijzonder binnen doelstelling 2, heb ik de aandacht gevestigd op de financiële problemen van het GLB en de dramatische gevolgen van de eerste voorstellen van de Commissie met betrekking tot de inkomens in de Europese landbouw. Deze problemen zijn meer dan een jaar lang min of meer verdoezeld, niet alleen door de Commissie, maar overigens ook door een groot aantal beroepsorganisaties in de landbouwsector die in die tijd niet doordrongen waren van de werkelijkheid.
<P>
Op dit moment stapelen de moeilijkheden zich op: gedeeltelijke verdwijning van de ?groene" ecu, daling van de inkomens van de landbouwers, afname van het aantal landbouwers - wat overigens haaks staat op de doelstellingen op het gebied van de ruimtelijke ordening - enzovoorts. Om dit financiële probleem op te lossen, wordt er alleen nog maar gesproken over prijsverlagingen van de landbouwproducten waarbij natuurlijk wel volledige of gedeeltelijke compensaties worden beloofd door middel van steun die onvermijdelijk opnieuw ter discussie zal worden gesteld in het kader van de toekomstige onderhandelingen van de Wereldhandelsorganisatie. Daar dit niet toereikend is met het oog op het begrotingsevenwicht, de aan de uitbreiding gekoppelde behoeften en de oplossing van een groot aantal andere problemen, zijn sommigen voorstander van de cofinanciering van het GLB, dat wil zeggen een kunstmatige verhoging van de Europese begroting die volledig in strijd is met het compromis van Edinburgh en de voorschriften van de Verdragen.
<P>
Zoals onze collega Fantuzzi zojuist heeft gezegd, zou tegen dit alles een motie van afkeuring moeten worden ingediend terwijl een goed, duidelijk en nauwkeurig financieringsplan waarin rekening wordt gehouden met de ontwikkeling van de uitgaven, met en zonder rekening te houden met de evolutie van de muntwaarde, onze debatten had kunnen verhelderen en had kunnen voorkomen dat alle voorstellen van de rapporteurs helaas zijn bekritiseerd. Ik sta erop in herinnering te brengen dat het GLB het enige echt gemeenschappelijk beleid is en enigszins tot mijn verbazing constateer ik vandaag dat de voorstanders van een federaal Europa bereid zijn dit beleid op te offeren aan andere belangen.
<P>
Geachte commissaris, iedereen is het erover eens dat het huidige GLB moet worden hervormd, waaruit overigens kan worden afgeleid dat de eerste versie niet goed was of toch in ieder geval slecht afgestemd op de ontwikkeling van de landbouw en de behoeften van de samenleving. We hebben al het BSE-probleem moeten verwerken en binnenkort krijgen we dat van de GMO's dat bij de consument zal leiden tot een begrijpelijk verlangen naar veilig voedsel.
<P>
Als er een hervorming zou moeten plaatsvinden, dan uiteraard in dit opzicht, maar de voorstellen van de Commissie - uw voorstellen, waarde commissaris - voor prijsverlagingen verplichten de landbouwers ertoe deze regelmatige daling van hun inkomen te compenseren door een steeds grotere productiviteit die gepaard gaat met een uitbreiding van de structuur van hun bedrijven, het streven de kosten van de input omlaag te brengen en de voor het milieu schadelijke intensivering van de productie. Zo zullen sommigen overgaan tot een bemesting met stedelijke afvalstoffen met alle daaruit voortvloeiende risico's. Anderen zullen groeibevorderaars gaan gebruiken, alsmede de minst kostbare dierlijke voeding.
<P>
Mevrouw de Voorzitter, wanneer deze voorstellen voor een hervorming van het GLB worden gekoppeld aan de andere voorstellen met betrekking tot het dierlijk welzijn en de verantwoordelijkheden van de levensmiddelenproducenten in de landbouwsector, constateren wij tot slot dat de Europese landbouwers in een houdgreep zitten waardoor ons platteland onvermijdelijk nog sneller in een woestijn zal veranderen. Is dat wat u wilt, wat wij willen? Vast niet. Maar we doen er helaas wel alles aan om zover te komen.

<SPEAKER ID=41 LANGUAGE="IT" NAME="Moretti">
Mevrouw de Voorzitter, zoals bekend gaat het gemeenschappelijk landbouwbeleid uit van drie beginselen: de eenheid van de markt, de communautaire preferentie en de financiële solidariteit. Helaas worden deze beginselen echter steeds vaker in twijfel getrokken. Zo is met name het uitgangspunt van de communautaire preferentie onder vuur komen te liggen van de grote multinationals in de voedingsmiddelenindustrie, die het beschouwen als een hindernis bij hun streven naar de vernietiging van de kleine en middelgrote landbouwbedrijven van Europa.
<P>
Wat de financiële solidariteit betreft lijken de lidstaten meer oog te hebben voor de kosten en baten die voor henzelf voortvloeien uit de implementatie van het gemeenschappelijk landbouwbeleid. We zijn ons ervan bewust dat de communautaire begroting vereist dat de middelen ter financiering van maatregelen ten bate van werkgelegenheid en infrastructuur worden nagetrokken. Als de landbouw echter op het offerblok wordt gelegd lijkt het ons dat we in Europa met dergelijke maatregelen een stap terug zetten in een sector die van strategisch belang is voor onze concurrentiepositie op de wereldmarkt.
<P>
Ik zou daarom graag willen weten hoe men de toekomst van de landbouwers in Padanië, en in Europa in het algemeen, denkt te kunnen garanderen, zodanig dat hun inkomen en hun technische en menselijke hulpbronnen kunnen worden gewaarborgd.

<SPEAKER ID=42 LANGUAGE="FR" NAME="Happart">
Mevrouw de Voorzitter, het werk van onze rapporteurs is prijzenswaardig. Geachte commissaris, de vraag is wat u ermee gaat doen nu de Commissie er behoorlijk van langs heeft gekregen. Ik denk dat het beste bewijs van onze wil, ons vermogen om te functioneren met het oog op een groter welzijn van de menselijke samenleving - op Europees en op internationaal vlak - erin zou bestaan uit politiek oogpunt beslissingen te nemen in verband met onze toekomst, de samenleving bij onze keuzes centraal te stellen. We moeten onszelf echter wel de middelen hiervoor geven. We moeten onszelf voorzien van de noodzakelijke financiële middelen in plaats van alles onder te verdelen in budgettaire hokjes waarbinnen op een noodzakelijkerwijs onbevredigende manier politiek wordt bedreven.
<P>
Het gemeenschappelijk landbouwbeleid is vanaf het begin de drijvende kracht geweest achter achtereenvolgens de totstandkoming van de interne markt, de Europese Gemeenschap en de Europese Unie, met als volgende stap de totstandkoming van een Europese staat. We bevinden ons in een politiek vacuüm. De Europese besluitvormers dansen te vaak naar de pijpen van de Verenigde Staten. De Verenigde Staten hebben ons hun opvattingen, werkwijzen en productiemethoden opgelegd, waarbij met name onze landbouwers worden veronachtzaamd - sinds 1960 zijn er in de landbouw 40 miljoen banen verloren gegaan - alsmede de culturele dimensie van onze Europese landbouw.
<P>
Nadat de Verenigde Staten ons via de GATT hun asociale regels hebben opgelegd, willen zij ons nu hun hormoonvlees opdringen, waarna hun ongebreidelde genetisch gemanipuleerde levensmiddelen zullen volgen. Deze praktijken - die de producenten van genetisch gemanipuleerde levensmiddelen een paar dollar extra opleveren, doch de inkomens van de landbouwers zelden doen stijgen - ondermijnen het vertrouwen van de consument in de hem aangeboden voedingsproducten. Er is een groot verschil tussen de discussie over de kwaliteit en de maatregelen die genomen zijn om deze kwaliteit te bewerkstelligen.
<P>
De fobie voor de begroting gekoppeld aan de slechte aanpak van de zogenaamde gekkekoeiencrisis heeft mijn vertrouwen in de Commissie danig ondermijnd, in haar vermogen om uit politiek oogpunt prognoses te doen voor de toekomst - niet alleen voor die van de landbouwers - en in haar algemene houding ten opzichte van hetgeen in het algemeen wordt aangeduid als ?het platteland" , alsmede de rol en toekomst ervan, waarbij de bij het Verdrag van Rome vastgestelde communautaire preferentie niet mag worden vergeten.
<P>
Geachte commissaris, via Agenda 2000 worden zowel u als wij verzocht de Europese landbouw te reorganiseren waarin 60 % van de landbouwers ouder is dan 50 jaar; landbouwers waarvoor zoals u zojuist heeft gezegd al het mogelijke zal worden gedaan zonder dat de wil aanwezig is om maatregelen te nemen waardoor het beroep van landbouwer, van beheerder van het platteland en het milieu aantrekkelijk wordt gemaakt voor jongeren. Er zijn dus geen concrete plannen - er is zelfs geen vage schets waarin een twintigjarige zou kunnen geloven - van wat er gedaan zal worden voor de landbouwers die hun werkzaamheden binnenkort zullen beëindigen of voor de jongeren die aan de slag zouden kunnen.
<P>
Geachte commissaris, ik stel voor dat u in uw administratie - als u hiervoor de tijd krijgt - het volgende nagaat: welke omstandigheden de ambtenaren ertoe zouden kunnen bewegen uit de administratie te stappen en ergens in Europa, in het zuiden of het noorden, een landbouwbedrijf over te nemen of op te richten. Ik weet zeker dat er sprake zou zijn van een grote toestroming van jongeren die zich als landbouwer willen vestigen als deze omstandigheden zouden zijn gecreëerd.
<P>
In het kader van Agenda 2000 worden wij tevens verzocht voorbereidingen te treffen voor de uitbreiding naar het oosten. Hierbij deel ik u dadelijk mee dat ik voor een dergelijke uitbreiding ben. Wanneer er echter wordt verklaard dat de begroting niet zal groeien, dat het budget voor de landbouw en de structuurfondsen hetzelfde zal blijven, dan betekent dit dat de uitbreiding naar het oosten zal worden betaald door het zuidelijke deel van Europa. Dat houdt in dat de armen uit het zuiden zullen gaan betalen voor de armen uit het oosten. Geachte commissaris, dat is onaanvaardbaar.
<P>
Ter afsluiting herinner ik eraan dat de Raad onze gemeenschappelijke tegenstander is, althans uit politiek oogpunt. Waarde commissaris, in uw standpunt ten aanzien van de door het Parlement aangenomen resoluties moet u hiermee rekening houden.

<SPEAKER ID=43 LANGUAGE="DE" NAME="Böge">
Mevrouw de Voorzitter, mijnheer de commissaris, mijnheer de voorzitter van de Raad, voor ons is Agenda 2000 een pakket. Vooraf wil ik heel duidelijk stellen dat uiteindelijk de resultaten tellen en niet alleen of wij ons precies aan het tijdschema hebben gehouden. Ik ben van mening dat de voorstellen van de Commissie op landbouwgebied te ver gaan. Ik denk dat de stemmingen in de Commissie landbouw en plattelandsontwikkeling duidelijk hebben gemaakt dat in dit Parlement geen meerderheid behaald kan worden voor de voorstellen van de Commissie in de huidige vorm.
<P>
Als wij naar Amerika kijken, dan stellen wij vast dat twee jaar na de inwerkingtreding van de farm bill deze opnieuw ter discussie staat. Laten wij toch de strategische fout niet maken om delen van ons onderhandelingspakket die wij voor de volgende WHO-ronde nodig hebben, nu al bij wijze van spreken van tafel te laten vegen. Mijnheer Fischler, laat mij heel duidelijk stellen dat degene die zo handelt geen ervaring heeft in de veehandel.
<P>
Mijnheer de voorzitter van de Raad, wellicht kunnen wij samen een boodschap uitdragen aan het Duitse en het Europese publiek. Namelijk dat wij het absoluut geen probleem vinden - op voorwaarde dat er aan beide kanten de noodzakelijke aanpassingen gebeuren - om tegen 2004 de landbouw van de toetredingslanden volledig te integreren, als tegelijkertijd ook de vrijheden van de interne markt - vrij verkeer van personen, diensten, kapitaal en goederen - verwezenlijkt zijn. Op die manier kan er in dit Parlement eindelijk eens een eerlijk debat worden gevoerd over andere moeilijkheden en struikelblokken dan altijd alleen maar over het landbouwbeleid.
<P>
Wat de financiering betreft wil ik opmerken dat in het kader van de Agenda natuurlijk ook de kwestie van de bijdragen ter discussie staat en van een begroting die qua inkomsten en uitgaven in evenwicht is. De kwestie van de cofinanciering is ook een van de onderhandelingspunten. In februari spreekt het Parlement zich daar definitief over uit. Ik moet natuurlijk wel toegeven, mijnheer de voorzitter van de Raad, dat de cofinancieringskwestie bij de Duitse boeren erg controvers en omstreden is, omdat zij met het oog op de begeleidende maatregelen en de aarzelende cofinanciering van enkele deelstaten grote problemen kunnen verwachten als men deze aanpak zou volgen. U weet dat ook Niedersachsen nu niet bepaald op de eerste plaats stond bij de uitvoering van de begeleidende maatregelen in Duitsland.
<P>
Iedereen heeft nu eenmaal zijn eigen adviseurs. Mijnheer Fischler, ik wil graag duidelijk zeggen dat de adviseurs waarop de Commissie onlangs een beroep heeft gedaan en die u uitdrukkelijk benoemd heeft als getuigen voor de voorstellen van de Commissie, rapporten hebben opgesteld die van zeer gewaagde grondslagen uitgaan. Want als er wordt gezegd dat de consumenten profiteren van de prijsverlaging, dat de sociale partners rekening houden met deze prijsverlaging, en er een overeenkomstig effect op de prijzen is, dan hadden de prijzen van varkensvlees in de afgelopen maanden duidelijk lager moeten zijn.
<P>
Als wij tijdens dit voorzitterschap van de Raad twisten en discussiëren over het werkgelegenheidsbeleid, mogen wij evenmin uit het oog verliezen dat deze adviseurs erop rekenen dat het aantal tewerkgestelden in de landbouw aanzienlijk daalt als deze voorstellen worden aanvaard. Ook om die reden moeten ze radicaal worden gewijzigd.

<SPEAKER ID=44 LANGUAGE="DA" NAME="Kofoed">
Mevrouw de Voorzitter, iedereen in het Parlement erkent de noodzaak van een landbouwhervorming. De vraag is of we het eens kunnen worden over een hervorming die het juiste evenwicht vindt. Het mag namelijk niet zo zijn dat de landbouwsector de grootste last moet dragen. De lasten van de hervorming die wegens de uitbreiding van de Unie en wegens de WHO-onderhandelingen plaats dient te vinden, moeten gelijk verdeeld worden.
<P>
Ik wil een paar opmerkingen maken. Ten eerste een opmerking over het verslag-Fantuzzi betreffende de granensector. Ik vind de verlaging van de graanprijs, die de Commissie voorstelt, te groot, omdat er te weinig compensatie wordt gegeven. Ik maak er de voorzitter van de Raad en de commissaris attent op dat graan het belangrijkste element is in het beheer van de landbouwproductie. Een lage graanprijs leidt tot overproductie van dierlijke producten zoals rundvlees, varkensvlees, eieren en pluimvee, omdat de landbouwers compensatie zoeken en iedereen munt zal slaan uit de lage graanprijs. Ik ben dus van mening dat de graanprijs te laag ligt en dat de Commissie meer aandacht zou moeten besteden aan braakleggingsmaatregelen. De braakleggingsregeling is het beste instrument om de graanproductie te regelen. Dit is in de Verenigde Staten reeds jaren bewezen. Indien de graanproductie te hoog is, laat men een gedeelte van de grond onbebouwd liggen. Dat is goedkoper dan graan op te slaan.
<P>
Tenslotte, mijnheer de commissaris, nog een opmerking over het rekensommetje dat een besparing van 3 à 4 miljard euro op de begroting en een besparing van 10 à 15 miljard voor de consumenten als uitkomst heeft. Dit betekent dat de landbouw 15 miljard euro aan de consumenten afstaat, dat de landbouw er met de hervorming op achteruit gaat, omdat er via de markt geen compensatie mogelijk is. Groene producten bieden evenmin een oplossing. Ik denk dat er nog heel wat water naar de zee moet stromen vooraleer we het over een landbouwhervorming eens kunnen worden, maar ik hoop dat het zal lukken. Ik vind ook dat het vóór de maand maart geregeld moet zijn. Wij zullen ons best doen.

<SPEAKER ID=45 LANGUAGE="FR" NAME="Poisson">
Mevrouw de Voorzitter, geachte commissaris, waarde minister, 1999 zal een doorslaggevend jaar zijn voor de toekomst van de Europese landbouw. Tijdens de Raad van Wenen afgelopen december was er sprake van talrijke meningsverschillen; een aantal lidstaten wil hun bijdrage aan de begroting van de Unie teruggebracht zien, waardoor de financiële solidariteit tussen de lidstaten en de eenheid van Europa op losse schroeven zouden worden gezet.
<P>
Er moet op gehamerd worden dat de landbouw de enige sector is die over een gemeenschappelijk beleid beschikt waarop Europa gedurende vier decennia is gegrondvest. In Agenda 2000 heeft de Commissie ons onder andere een verlaging van de interventieprijzen voorgesteld, alsmede een verhoging van de rechtstreekse steun aan de producenten en een cofinanciering door de lidstaten, maar heeft zij daarnaast op een hopeloze wijze in alle toonaarden gezwegen over de valorisatie voor andere dan voedingsdoeleinden van de landbouwproducten, iets wat ik ten zeerste betreur.
<P>
Ik blijf er innerlijk van overtuigd dat de Europese Unie een strategie moet volgen van de ontwikkeling van niet voor de voeding bestemde landbouwproducten en dat de Commissie bij de hervorming van het GLB een specifieke plaats moet inruimen voor deze producten. De niet voor de voeding bestemde landbouwproducten kunnen namelijk voldoen aan een groot aantal behoeften op het gebied van de landbouw en plattelandsontwikkeling: de beheersing van de voedselproductie en diversificatie; werkgelegenheid; het behoud van de plattelandsfactor op het gebied van de industrie, met de productie van nieuwe, duurzame materialen, ofwel in het algemeen belang voor de bescherming van de biosfeer. Deze producten zullen een bijzonder grote bijdrage leveren aan de vaststelling van een specifiek model van onze landbouw.
<P>
Namens de Fractie Unie voor Europa heb ik derhalve in het kader van het verslag-Graefe zu Baringdorf drie amendementen van deze strekking ingediend.

<SPEAKER ID=46 LANGUAGE="PT" NAME="Novo">
Mijnheer de Voorzitter, mijnheer de commissaris, dames en heren, de voorstellen tot hervorming van het GLB die de Commissie voorlegt, vertegenwoordigen niets anders dan een poging om voortgang te verlenen aan de hervorming van 1992. De discriminatie tussen landbouwers, regio's en producten waartoe deze hervorming heeft geleid is maar al te bekend. De gevolgen ervan - terugloop van het aantal bedrijven, afname van werkgelegenheid, leegloop en verwoestijning van het platteland en de verarming van de in familieverband beoefende landbouw - zijn vooral de laatste jaren overduidelijk geworden, in het bijzonder in mijn land.
<P>
Daarom moeten die voorstellen gewijzigd worden en moet er een radicaal andere koers worden ingeslagen. De steun voor grote bedrijven dient drastisch beperkt te worden, terwijl de steun aan kleine en middelgrote landbouwers en door families gerunde bedrijven aanzienlijk moet stijgen, en wel op basis van een daadwerkelijke, reële modulatie. Bovendien moeten er voldoende middelen opzij worden gezet om een beleid te voeren dat oprecht gemeenschappelijk is, en bereid is de nieuwe landen te laten integreren, door in het kader van de volgende onderhandelingsronde binnen de Wereldhandelsorganisatie krachtig verzet te leveren tegen de eisen van de Amerikanen en tegen de afbraak van prijzen. Tot slot moet hier en nu duidelijk worden aangegeven dat het huidige voorstel voor medefinanciering - het voorstel dus, tot een renationalisatie van de kosten, ik herhaal, alleen de kosten van het GLB - vanuit het oogpunt van solidariteit, alsook op basis van de Verdragen, onaanvaardbaar is. Het feit dat deze voorstellen onlangs in de landbouwcommissie van het Europees Parlement verworpen zijn vertegenwoordigt een signaal. En dat signaal dient door de Commissie en vooral, zou ik willen zeggen, door de Raad, voor de volle honderd procent gerespecteerd te worden.

<SPEAKER ID=48 NAME="De Voorzitter">
Hartelijk dank, mevrouw Raschhofer.
<P>
Het debat wordt onderbroken en vanmiddag om 15.00 uur voortgezet.

<CHAPTER ID=4>
Stemming
<SPEAKER ID=49 NAME="Monfils">
Mijnheer de Voorzitter, de tekst van het Verdrag is bijzonder duidelijk. Wij hebben blijk gegeven van ons voornemen om het gemeenschappelijk standpunt van de Raad te verwerpen. Deze moet nu het bemiddelingscomité bijeenroepen om na te gaan in hoeverre wijzigingen tot het rijk der mogelijkheden behoren. Als dit niet het geval is, als de Raad weigert, dan zal de Commissie cultuur, jeugd, onderwijs en media na de gedachtewisselingen waarschijnlijk een motie van verwerping van het gemeenschappelijk standpunt indienen. We hopen echter nog steeds eindelijk contact te krijgen met de Raad zodat we samen amendementen kunnen uitwerken waardoor de Raad en het Parlement het eens kunnen worden over een oplossing die enerzijds de prerogatieven van het Parlement respecteert en anderzijds de culturele kwaliteit van de gekozen steden garandeert, zowel in 2005 als daarna.

<SPEAKER ID=50 NAME="De Voorzitter">
Ik dank u, mijnheer Monfils, voor deze toelichting. Wij zullen nu de reactie van de Raad afwachten en dienovereenkomstig ons standpunt bepalen.

<SPEAKER ID=51 NAME="Ullmann">
Mijnheer de Voorzitter, u heeft de stemming in adembenemend tempo laten verlopen en dat vind ik zeer positief. Ik had echter niet de kans om mij te melden. Ik wil het Parlement erop attent maken dat in amendement 18, artikel 5, in de Duitse vertaling een incongruentie staat die gecorrigeerd moet worden. In het eerste gedeelte wordt gezegd dat de lidstaten er zorg voor dragen, in het tweede deel staat er dat zij het garanderen. Juridisch gezien is er een groot verschil. Hier wordt garanderen bedoeld.

<SPEAKER ID=53 NAME="Sainjon">
Mijnheer de Voorzitter, wat dit verslag betreft, zou ik twee kanttekeningen willen maken. Ten eerste moet er in paragraaf 2 van de resolutie rekening worden gehouden met het feit dat Portugal - tot mijn vreugde - conventie 138 van de IAO heeft geratificeerd. De verwijzing naar Portugal in paragraaf 2 moet dus worden geschrapt. Ten tweede kan ik mij vinden in amendement 9 van de heer Kittelmann ter vervanging van paragraaf 19.

<SPEAKER ID=54 NAME="De Voorzitter">
Mijnheer Sainjon, ik dank u voor deze toelichting. Uw eerste vraagstuk is voor geen discussie vatbaar. Dat is enkel een technische correctie, een aanpassing aan de werkelijke stand van zaken. Daarom hoef ik het Parlement niet om instemming te vragen. Van uw tweede opmerking heb ik nota genomen.

<SPEAKER ID=55 LANGUAGE="PT" NAME="Barros Moura">
Mijnheer de Voorzitter, ik wil hier mijn tevredenheid uiten met betrekking tot de verklaring die de heer Sainjon heeft afgelegd aangaande de noodzaak een incorrecte verwijzing naar Portugal in de tweede paragraaf van deze resolutie te schrappen. Wat is echter - en dat is de vraag die ik aan het Bureau voorleg - de technisch correcte vorm die we voor het schrappen van die verwijzing behoren te gebruiken? Brengt de rapporteur zelf de correctie aan, of moeten we overgaan tot stemming teneinde de verwijzing naar Portugal uit de tweede paragraaf te verwijderen?

<SPEAKER ID=56 NAME="De Voorzitter">
Mijnheer Barros Moura, ik zei zojuist al dat ik daarover niet hoefde te laten stemmen. Dit is een aanpassing aan de werkelijke stand van zaken. Bijgevolg zal op verzoek van de rapporteur de verwijzing naar Portugal zonder meer worden geschrapt.
<P>
Betreffende amendement 9
<SPEAKER ID=57 LANGUAGE="DE" NAME="Mann, Erika">
Mijnheer de Voorzitter, ik zou graag van de heer Sainjon willen weten wat hij van plan is met paragraaf 21, als hij amendement 9 van de Fractie van de Europese Volkspartij steunt.

<SPEAKER ID=59 LANGUAGE="DE" NAME="Schwaiger">
Mijnheer de Voorzitter, ik kan bevestigen dat de goedkeuring van het amendement van de heer Kittelmann voor ons de goedkeuring van de paragrafen 20, 21 en 22 betekent. Ik wil eraan toevoegen dat de vrijwilligheid inzake de gedragscode voor ons een doorslaggevend punt is. Dat zou ook nog in onze tekst moeten staan, dan pas kunnen wij volledig met deze tekst instemmen.

<SPEAKER ID=60 NAME="Plooij-van Gorsel">
Voorzitter, bij paragraaf 19 wil ik graag het amendement van de liberale fractie intrekken ten gunste van amendement 9 van de EVP vermits er twee woorden worden toegevoegd, namelijk na beroepsmogelijkheden "voor jongens en meisjes" . Dat heb ik overlegd met de EVP. Dus ik vraag daarvoor uw toestemming. Wij trekken amendement 4 in ten gunste van amendement 9 met toevoeging aan amendement 9 "voor jongens en meisjes" .
<P>
Het Parlement neemt de resolutie aan

<SPEAKER ID=61 NAME="Andersson, Hulthén en Sandberg-Fries">
Wij vinden dat er duidelijke redenen zijn voor een nauwkeurige standpuntbepaling tegenover het voorstel van de parlementaire commissie om het gemeenschappelijk standpunt van de Raad af te wijzen. Wij vinden het project rond de culturele hoofdstad een belangrijk project binnen de Gemeenschap. Voor de toekomst van de culturele hoofdstad van Europa is het van wezenlijk belang dat er goed functionerende en rechtvaardige regels zijn voor de keuze van de hoofdsteden en voor de verdeling over de jaren.
<P>
Het door de Raad gepresenteerde compromisvoorstel voor een automatisch rotatiesysteem met minder invloed van de jury vertoont volgens ons een aantal wezenlijke gebreken. Ten eerste betekent het voorstel dat de nadruk komt te liggen op naties en niet op het eigenlijke onderwerp van het project, namelijk steden, en ten tweede is de handelwijze van de Raad jegens het Parlement onbevredigend. In dit opzicht is kritiek van de parlementaire commissie, in het verlengde van eerdere besluiten, op zijn plaats. Wij willen er aan de andere kant echter met nadruk op wijzen dat er een oplossing moet komen die voor alle lidstaten aanvaardbaar is. Daarmee voorkomen we toekomstige conflicten over de aanwijzing van de steden en over de verdeling.
<P>
Verder heeft het voorstel van de Raad het voordeel dat de uitkomst voorspelbaar is, hetgeen kan bijdragen tot een gemakkelijker planning en follow-up voor de gekozen steden. Ons standpunt over deze kwestie wordt mede bepaald door onze beoordeling van de vraag of een eventuele toekomstige bemiddeling op dit gebied kan bijdragen tot een betere behandeling van kandidaturen voor het project rond de culturele hoofdstad en of het met een bemiddeling mogelijk is een aanvaardbare oplossing in dezen te bieden, waarmee toekomstige conflicten worden voorkomen.

<SPEAKER ID=62 NAME="Palm, Theorin en Wibe">
Wij hebben ervoor gekozen dit verslag te steunen. Het project rond de culturele hoofdstad is een van de meest succesvolle van de communautaire projecten. Wil men dat de lidstaten in de toekomst hetzelfde gewicht aan dit project blijven toekennen, dan is het van belang dat men alle mogelijke oorzaken van onenigheid in verband met de keuze van de steden elimineert. Het is van belang dat de verdeling op rechtvaardige wijze geschiedt.
<P>
Het compromisvoorstel van de Raad, een automatisch rotatiesysteem waarbij de toerbeurt samenvalt met die van het voorzitterschap en waarbij nog een stad per jaar wordt uitgekozen in derde landen, is misschien niet de beste oplossing, maar het is een voorstel waar alle lidstaten zich na vele mitsen en maren achter hebben geschaard.
<P>
De negatieve kritiek die op het project rond de culturele hoofdstad is geuit, gold vooral de langetermijnplanning en het gebrek aan langetermijnresultaten. Door het toepassen van een automatisch rotatiesysteem biedt men de landen en steden goede kansen voor de voorbereiding van het project als zodanig en voor de voortzetting van projecten die eruit voortvloeien.
<P>
Aanbeveling-Pollack (A4-0483/98)
<SPEAKER ID=63 LANGUAGE="FI" NAME="Hautala">
Mijnheer de Voorzitter, ik wil het belang onderstrepen van het verslag van mevrouw Pollack. Het maakt deel uit van het streven de luchtkwaliteit overal in de Europese Unie te verbeteren. Ik vind het zeer belangrijk dat het Parlement bindende grenswaarden eist voor bijvoorbeeld deeltjesemissies. Nu de nieuwste onderzoeksinformatie bevestigt hoe gevaarlijk deeltjesemissies zijn, is deze kwestie des te ernstiger en van belang voor de gezondheid van alle burgers. Ik hoop dat de Raad ook het standpunt van het Parlement serieus neemt.
<P>
Verslag-Ullmann (A4-0507/98)
<SPEAKER ID=64 LANGUAGE="DA" NAME="Rovsing">
schriftelijk. (DA) Het Parlement onderstreepte het belang van een EU-wetgeving terzake in zijn resolutie van 17 juni 1998, waarin de noodzaak van een Europees wettelijk kader geschetst werd teneinde wederzijds vertrouwen in digitale handtekeningen te waarborgen en de ontwikkeling van een aantal certificatiesystemen te bevorderen, die voor verschillende toepassingen kunnen dienen, met name elektronische handel en elektronische communicatie tussen overheid en burgers. Het voorstel van de Commissie voor een richtlijn betreffende een gemeenschappelijk kader voor elektronische handtekeningen is een positief initiatief en een grote stap in de goede richting. Ik hoop echter dat de vele essentiële amendementen die de commissie heeft ingediend om de tekst van de richtlijn duidelijker te maken, tijdens de verdere behandeling in aanmerking zullen worden genomen.
<P>
Verslag-Elchlepp (A4-0437/98)
<SPEAKER ID=65 NAME="Lindholm">
Het is verheugend dat men vorderingen maakt met de onderhandelingen met de kandidaat-landen en dat er op het ene gebied na het andere overeenkomsten worden gesloten. Op het punt van het mededingingsbeleid worden grote, hopelijk niet te grote, eisen aan deze landen gesteld.
<P>
De kandidaat-landen worden geacht in circa 10 jaar het proces van dictatuur en sovjet-planeconomie naar democratie en markteconomie doorlopen te hebben. Daar komt de aanpassing aan de EU en de EU-regelgeving dan nog bij. Ondanks deze ogenschijnlijk bijna onmogelijke opgave heeft het merendeel van de staten, speciaal de Baltische staten, boven verwachting deze opgave binnen korte tijd geklaard.
<P>
Er wordt echter een enorme politieke en economische pressie op de landen uitgeoefend. Voor een succesvol resultaat is dan ook een grote flexibiliteit en een groot aanpassingsvermogen van de kant van de Unie nodig, in combinatie met aanzienlijke economische steun.
<P>
Wat de Baltische staten betreft, hebben wij, de Fractie De Groenen in het Europees Parlement, van het begin af aan geëist dat de toetredingsonderhandelingen met alle drie de landen tegelijk zouden plaatsvinden. Dit om te voorkomen dat een harmonische en economische ontwikkeling van dit gebied op het spel zou worden gezet. Wij betreuren het diep dat de Commissie voor een andere strategie heeft gekozen, die het bereiken van het doel bemoeilijkt.
<P>
Verslag-Seppänen (A4-0443/98)
<SPEAKER ID=66 LANGUAGE="DE" NAME="Posselt">
Mijnheer de Voorzitter, natuurlijk ben ik voor de overeenkomst met Letland en voor een zo spoedig mogelijke toetreding van Letland tot de Europese Unie. Ondanks de goedkeuring van het verslag-Seppänen heb ik toch grote moeite met zijn toelichting, want zijn toelichting is een letterlijke weergave van de mening van Russische nationalisten over deze kwestie. Hij stelt dat een Lets lidmaatschap van de NAVO gevaarlijk zou zijn en wijst op de Russische minderhedenproblematiek. Hij vermeldt echter niet dat deze minderhedenkwestie het gevolg is van een decennialange, tegen het volkenrecht indruisende bezetting van Letland met een systematisch kolonisatiebeleid, dat hier het volkenrecht echt is geschonden en het land bij wijze van spreken onder bezetting gekoloniseerd is. Nu probeert men van dit probleem, dat natuurlijk met inzicht moet worden opgelost - dat betwijfelen wij absoluut niet - een instrument te maken om eventueel de zelfstandigheid van Letland in twijfel te trekken.
<P>
Derhalve ben ik van mening dat een Lets lidmaatschap van de NAVO dit probleem niet vergroot, maar juist verkleint. Want als Letland weet dat zijn vrijheid en onafhankelijkheid niet meer in gevaar zijn, zal het ook veel minder krampachtig omgaan met de minderhedenkwestie.
<P>
Verslag-Porto (A4-0445/98)
<SPEAKER ID=67 NAME="Kreissl-Dörfler">
De huidige overeenkomst ligt nu al meer dan twee jaar op onze bureaus. In april 1997 heeft de Commissie buitenlandse zaken, veiligheids- en defensiebeleid terecht besloten hieraan in eerste instantie geen goedkeuring te verlenen.
<P>
Korea was weliswaar sinds 1996 lid van de OESO, maar op het vlak van de arbeidswetgeving heeft het land niet voldaan aan de voorwaarden. De voornaamste vakbonden zijn nog steeds niet toegestaan, hire and fire is gebruikelijk en de arbeidsomstandigheden zijn onaanvaardbaar.-Ernstige uitwassen van dictatoriale regimes zoals de National Security Law en dientengevolge een groot aantal politieke gevangenen staan in schril contrast met onze opvatting van een rechtsstaat. Democratische grondrechten worden nog steeds met voeten getreden. Omdat artikel 1 van de overeenkomst een clausule betreffende democratie en mensenrechten is, zou deze overeenkomst meteen na inwerkingtreding alweer moeten worden opgeschort.-De doodstraf bestaat nog steeds en ga zo maar door.Er werd veel hoop gevestigd op de nieuwe regering. De financiële crisis in Azië heeft het panorama ook gewijzigd. Maar ondertussen is er niets of praktisch niets veranderd voor degenen die hun leven lang al worden uitgebuit. Toch willen de industrie, zakenmensen en bepaalde kringen in de Commissie nu groen licht voor de bilaterale handel. Zij wijzen op de gewijzigde handelsbalans, op grote afzetmogelijkheden, op liberaliseringen en het hele pakket aan maatregelen dat het IMF als voorwaarde gesteld heeft voor financiële steun. De voorstanders reppen echter met geen woord meer over de mensenrechten en het arbeidsrecht.
<P>
De ervaring heeft ons geleerd dat men echt niet hoeft te rekenen op een trickle-down effect als het om mensenrechten gaat. Er zijn al veel te veel dictaturen geweest die uitstekende economische resultaten behaalden, terwijl de mensen honger en gebrek leden en verdwenen.
<P>
In het Parlement zouden wij een belangrijk pressiemiddel weggeven als wij deze overeenkomst nu goedkeuren. Dan zouden wij namelijk geen mogelijkheden meer hebben om in te grijpen. Bij de clausule inzake democratie en mensenrechten heeft het Parlement absoluut geen inspraak.
<P>
Het debat van gisteravond heeft ons gesterkt in onze opvatting om geen goedkeuring te verlenen aan de overeenkomst. Sir Leon Brittan heeft ons verzekerd alle mogelijke diplomatieke kanalen te gebruiken voor een verbetering van de toestand in Korea. Helaas weten wij dat hij meer affiniteit heeft met de euro dan met het sociale welzijn van de mensen. Het feit dat hij weigert het Europees Parlement een jaarlijks verslag voor te leggen over de toestand in Korea betekent niets anders dan dat wij nooit beschikken over een standpunt van de Commissie. Zijn aanbod om het Parlement mondelinge informatie te geven, klinkt wellicht veelbelovend, maar daarmee onttrekt hij zich aan iedere vorm van verplichting.
<P>
Goede betrekkingen met Korea en het welzijn van de Koreanen liggen ons na aan het hart en dat is ook de reden waarom het nu nog te vroeg is voor deze overeenkomst.
<P>
Verslag-Brok (A4-0488/98)
<SPEAKER ID=68 LANGUAGE="DE" NAME="Posselt">
Mijnheer de Voorzitter, bij het verslag-Brok heb ik mij onthouden van stemming, niet omdat ik het niet eens zou zijn met de meeste voorstellen, juist integendeel! Vooral deze week pleit ik meer dan ooit voor een sterkere controle van ons Parlement op de Commissie. Wij moeten ervoor zorgen dat het Parlement zich niet langer in de Babylonische gevangenschap van de Commissie bevindt, maar dat een sterk Parlement juist controle uitoefent op de Commissie, die weliswaar ook sterk moet zijn, maar met steun van het Parlement. Wij zijn deze week toch getuige van de ramp die ontstaan is omdat dat tot nu toe niet het geval was. Ik ben voorstander van de meest draconische maatregelen in de huidige crisis, als het niet anders kan zelfs voor een stemming over een motie van afkeuring. Ik wil echter wel zeggen dat ik op één punt een andere mening aanhang: namelijk het voorstel om met een kandidaat voor het voorzitterschap van de Commissie de verkiezingsstrijd in te gaan. Misschien had ik dit nog wel aanvaard in de afgezwakte formulering van de sociaal-democraten, maar niet in de nu aangenomen formulering, omdat ik van mening ben dat een dergelijke verkiezingscampagne niet in de lijn ligt van de multinationale structuur van de EU. Zulke problemen geven ook weer aanleiding tot nationale of nationaliteitenproblemen. Ik ben van mening dat de Commissie uit het Parlement moet voortkomen, evenals de voorzitter van de Commissie, maar ik geloof niet in een op EU-niveau gevoerde verkiezingsstrijd voor het voorzitterschap.

<SPEAKER ID=69 NAME="Andersson, Hulthén, Lööw en Sandberg-Fries">
Dit verslag is over het geheel genomen relevant voor de wijzigingen in het Verdrag van Amsterdam betreffende de goedkeuring van de voorzitter van de Commissie. Wij zijn het echter niet geheel eens met de passages in de paragrafen I.2, I.3 en I.4, omdat wij vinden dat de eisen in deze paragrafen te ver gaan en te nauw gepreciseerd zijn.
<P>
Wij steunen daarentegen de amendementen van de Fractie van de Partij van de Europese Sociaal-Democraten op de genoemde paragrafen, die volgens ons aan de regeringen van de lidstaten de noodzakelijke grotere speelruimte geven voor eigen politieke afwegingen, omdat ze zich beperken tot de uitspraak dat het in de toekomst een interessante stap zou zijn als de politieke bewegingen personen voordragen voor het voorzitterschap van de Commissie.
<P>
Amendement 2 beperkt zich eveneens, en wel tot de opmerking dat het verstandig zou zijn als de regeringen rekening zouden houden met de resultaten van de verkiezingen voor het Europees Parlement, wanneer ze kandidaten voordragen voor het voorzitterschap van de Commissie. Verder wordt in de amendementen opgemerkt dat men in het Europees Parlement zo snel mogelijk moet stemmen over de kandidaat van de lidstaten.
<P>
Wij zijn het ook niet eens met de inhoud van paragraaf II.1, aangezien wij die beschouwen als een te verregaande precisering van het aantal Commissieleden dat moet worden gekozen uit in functie zijnde leden van het Parlement. Wij steunen daarentegen het amendement van de Fractie van de Partij van de Europese Sociaal-Democraten waarin wordt gesteld dat men verder moet gaan met het zinvol gebleken gebruik om enige van de Commissieleden uit het Europees Parlement te kiezen.
<P>
Verder zijn wij het niet geheel eens met de formulering in punt IV.3, omdat wij vinden dat het tijdstip van de intentieverklaring van de voorgedragen kandidaat te precies is geformuleerd. Wij steunen daarentegen het amendement van de Fractie van de Partij van de Europese Sociaal-Democraten op deze paragraaf, inhoudende dat de voorgedragen kandidaat voor het voorzitterschap van de Commissie als het maar enigszins kan de door een discussie gevolgde intentieverklaring moet afleggen in de vergaderperiode van juli 1999.

<SPEAKER ID=70 NAME="Barros Moura">
Dit is een noodzakelijk debat omdat het Verdrag van Amsterdam de macht van het Europees Parlement bij de investituur van de voorzitter heeft vergroot (de stem van het Parlement is nu bindend geworden). Dat Verdrag heeft bovendien de macht van de aangestelde voorzitter bij de keuze van de commissarissen uitgebreid (dat geschiedt nu door middel van een akkoord tussen de voorzitter en de nationale regeringen). Zijn invloed op de vaststelling van het programma van de Commissie is toegenomen. Ook na benoeming van de Commissie heeft de voorzitter meer zeggenschap bij de coördinatie en de richting van het beleid van het college van commissarissen. Daarom moet ook de democratische rechtvaardiging en de politieke verantwoordelijkheid van de Commissie - en dus ook van haar voorzitter - versterkt worden. Dat is het belangrijkste aspect van het door Jacques Delors voorgestelde en door - onder andere - Mário Soares en Filipe González onderschreven idee: het organiseren van een campagne voor Europese verkiezingen niet alleen rond een politiek program, maar ook rond de keuze van de voorzitter van de Commissie. Het is dan aan de Europese politieke partijen om aan de kiezers duidelijk te maken welke kandidaat zij voor deze functie willen voordragen.
<P>
Wat er dan eerst zou moeten gebeuren is een verpersoonlijking van de verkiezingscampagne. Voor dat doel zullen de instellingen beter zichtbaar moeten worden voor de burgers. Daaruit volgen dan weer een beter begrip en een verhoogde emotionele betrokkenheid bij de Europese Unie, haar doelstellingen en haar beleid. De EU zou op die wijze aan prestige winnen, nader tot de burgers komen en een hogere mate van democratische verantwoordelijkheid krijgen.
<P>
Het verslag van de heer Brok komt aan deze doelstellingen tegemoet. Natuurlijk zijn er de eisen van de Realpolitik : premiers wensen bij het voorstellen van een kandidaat aan het Parlement hun onderhandelingsbevoegdheid en hun keuzevrijheid te behouden. En daardoor heeft het voorstel aan duidelijkheid ingeboet en ruimte moeten bieden aan compromisformules zoals die bij parlementen de gewoonte zijn, en die ruimte bieden aan om het even welke interpretatie ...
<P>
Het voorstel om de Europese Raad om op grond van de verkiezingsresultaten iemand als voorzitter van de Commissie voor te laten stellen is gehandhaafd gebleven, en ik kan mezelf gelukwensen met het feit dat ik dat wijzigingsvoorstel zelf heb ingediend. Volgens dat denkstramien is het onaanvaardbaar dat de Duitse regering de procedure voor de samenstelling van de volgende Commissie van start wil laten gaan op de op 3 juni 1999 te houden Europese Raad van Keulen, dat wil zeggen, vóór de Europese verkiezingen.
<P>
De hier voorgestelde methode verhindert niet dat andere belangrijke pro-Europese politieke krachten bij de samenstelling van de Commissie hun rol zullen spelen, via de benoeming van de commissarissen met belangrijke portefeuilles. En diezelfde methode is ook verenigbaar met de hoogst originele mengeling van intergouvernementele en supranationale aspecten, die tezamen het karakter van de EU en haar instellingen zullen blijven bepalen. Het is de enige methode die in de toekomst bij de aanwijzing en benoeming van de Commissie een werkelijk akkoord (zoals voorzien in het Verdrag van Amsterdam) vertegenwoordigt tussen de door de regeringen gevormde Raad en het door de burgers gekozen Parlement. Het Parlement zou er zonder twijfel bij winnen, zowel op het gebied van legitimiteit (de opkomst bij de verkiezingen zou hoger zijn), als op het gebied van verantwoordelijkheid.
<P>
De Voorzitter van de Commissie zou extra gezag krijgen tegenover de commissarissen en de regeringen. En dat moet ook zo zijn, teneinde te garanderen dat de Commissie een onafhankelijk orgaan blijft, dat de drijvende politieke kracht achter de Europese Unie is, en daarbij de Gemeenschapsbelangen vaststelt, het orgaan, dus, dat zij uit hoofde van de Verdragen behoort te zijn. En dus niet een administratief secretariaat van de Raad, die immers gemakkelijk wordt overheerst door de grotere lidstaten. Het is duidelijk dat dit systeem zowel voor de Commissie als voor haar individuele leden een grotere politieke verantwoordelijkheid jegens het Parlement met zich mee zou brengen.
<P>
De wijze waarop de Commissie-Santer benoemd is, de wijze waarop deze Commissie haar werk heeft gedaan, alsook de omstandigheden die hebben geleid tot deze motie van afkeuring tonen aan dat Realpolitik in dit geval niet tot bevredigende oplossingen leidt: niet voor de Europese Unie, niet voor haar prestige, niet voor de lidstaten of de burgers, en al evenmin voor het Parlement, bij het uitoefenen van de unieke functie die het bij de opbouw van een democratisch Europa te vervullen heeft.

<SPEAKER ID=71 NAME="Bébéar">
Vanaf het begin van mijn mandaat van Europees afgevaardigde heb ik veel Europese burgers ontmoet die de afwezigheid van een democratische dialoog binnen de communautaire instellingen en met name binnen de Europese Commissie betreurden. Het meest gehoorde verwijt is dat de Europese Commissie geen rechtstreekse democratische basis heeft, omdat zij als het ware het resultaat is van min of meer geheime onderhandelingen, waarbij het erom gaat evenwicht te scheppen tussen bestaande verhoudingen, iets wat aan de meerderheid van onze kiezers ontgaat.
<P>
Terwijl het proces van de invoering van de eenheidsmunt een eerste test ondergaat, de uitbreiding op schema ligt en het Europees Parlement over zes maanden een andere samenstelling krijgt, zou het voor de Europese democratie heilzaam zijn als zij zonder aarzelen een omvangrijker proces van hervorming van de Commissie in gang zou zetten. Om de circa 370 miljoen Europeanen tevreden te stellen, wordt het tijd dat er serieus wordt overwogen de kandidaten voor het voorzitterschap van de Europese Commissie met ingang van de verkiezingen in juni van dit jaar voor te dragen, deze kandidaten in staat te stellen een echt politiek programma te presenteren en de gekozen persoon te omringen met uit de kring van afgevaardigden van het Europees Parlement gekozen commissarissen.
<P>
Artikel 214 van het Verdrag van Amsterdam geeft het Europees Parlement nieuwe prerogatieven en brengt de duur van het mandaat van de Commissie vrijwel op één lijn met dat van het Europees Parlement. Deze mogelijkheid zou nu dus gemakkelijk kunnen worden aangegrepen ter gelegenheid van de gebeurtenissen in juni 1999. Dit zou twee voordelen hebben: met een nieuwe inzet - het Europees beleid van de komende vijf jaar - zou de verkiezingscampagne een grotere dynamiek krijgen en de Europese Commissie zou onafhankelijker worden en het Gemeenschapsrecht beter toepassen, en wel overeenkomstig het bestaande politieke evenwicht.
<P>
Dankzij het verslag-Brok was een tastbaarder, dichter bij de burgers staand Europa nog nooit zo realistisch en haalbaar. Ik steun derhalve de bepalingen van dit verslag en hoop - zo in het begin van het jaar - dat we in zo groot mogelijke getale deze door een meerderheid van de Europeanen voorgestane weg zullen inslaan.

<SPEAKER ID=72 NAME="Berthu">
De omvangrijke federalistische manoeuvres om de Europese Commissie definitief om te vormen tot Europese regering hebben opnieuw een hoogtepunt bereikt.
<P>
In oktober jongstleden begroette de Voorzitter van het Europees Parlement in deze Vergadering reeds de nieuwe rol die bij de Verdragen van Maastricht en Amsterdam aan de Commissie is toebedeeld en als gevolg waarvan zij volgens hem een politieke, legislatieve en budgettaire koers moest uitzetten. De Commissie institutionele zaken van onze Vergadering neemt vandaag door middel van het verslag-Brok het roer over door te stellen dat de nieuwe bepalingen in het Verdrag van Amsterdam als "katalysator kunnen fungeren voor fundamentele wijzigingen in de interinstitutionele communautaire betrekkingen " .
<P>
Deze nieuwe bepalingen in het Verdrag van Amsterdam zijn volgens goed federalistisch gebruik met opzet vrij onduidelijk. Zoals uit de momenteel in Frankrijk aan de gang zijnde discussie blijkt, zijn ze in ieder geval nooit duidelijk uitgelegd aan de burgers. De Commissie institutionele zaken beroept zich met name op de wijzigingen van de artikelen 158, lid 2 (benoeming van de voorzitter en leden van de Commissie) en 163 (interne organisatie van de Commissie) om de federalistische interpretatie van het Verdrag tot het uiterste te kunnen doorvoeren, namelijk de geleidelijke omvorming van de Commissie tot een soort regering die door het Europees Parlement is aangesteld op basis van een met de uitslag van de laatste Europese verkiezingen corresponderend programma van ?politieke richtsnoeren" .
<P>
De rechtsgrond wordt verkwanseld voor het belang van de zaak. Zo hebben de in artikel 163 van het Verdrag genoemde ?politieke richtsnoeren" in het bijzonder ten doel - in de context van dit artikel - een intern disciplinair instrument van de Commissie te vormen en geen ?programma voor de investituur" . In artikel 158 - waarin de benoeming van de Commissie wordt behandeld - is overigens geenszins sprake van een dergelijk programma.
<P>
Ruimer genomen lijkt het ons dat de in het verslag-Brok voorgestane geleidelijke overgang naar een gouvernementeel statuut van de Commissie de aard van de Unie miskent, alsmede de bewoordingen van het Verdrag van Amsterdam te buiten gaat. Uit hoofde van dit Verdrag behoudt de Raad namelijk - ondanks de in dit Verdrag voorkomende dubbelzinnigheden - de rol van initiatiefnemer bij de keuze van de kandidaat-commissarissen en de bevoegdheid om het nieuwe college definitief te benoemen (artikel 158). Deze bepalingen moeten overigens opnieuw in het algemene perspectief van het Verdrag worden geplaatst waarin aan de lidstaten de hoofdrol wordt toegekend - hetzij door middel van artikel D waarin staat dat de Europese Raad de Unie de noodzakelijke impulsen en politieke richtsnoeren moet geven, hetzij door middel van artikel 145 uit hoofde waarvan de Raad van Ministers beslissingsbevoegdheid heeft -, namelijk de rol van het coördineren van het economisch beleid en het verlenen van uitvoeringsbevoegdheden aan de Commissie.
<P>
Zo is het voor ons duidelijk dat de Raad zijn spilpositie moet behouden, in overeenstemming met het algemene kader van het Verdrag en de voor de Unie kenmerkende associatie van staten, ondanks de - niet onverwachts gekomen - gretigheid van de federalisten om de nieuwe bepalingen in het Verdrag van Amsterdam in hun voordeel uit te leggen. Wij zouden deze positie overigens eerder willen verstevigen door de Commissie ook rekenschap te doen afleggen aan de Raad.
<P>
Het idee van "onafhankelijkheid van de Commissie" waarop in het verslag de nadruk wordt gelegd, lijkt ons tot slot bijzonder dubbelzinnig. Ook al moet deze onafhankelijkheid ten aanzien van pressiegroepen inderdaad worden vergroot (wij hebben overigens amendementen van deze strekking ingediend), toch denken wij niet dat de betrekkingen met de in de Raad verenigde democratische regeringen hierbij ook maar enigszins gebaat zouden zijn.
<P>
Zoals ik gisteren in het algemene debat heb benadrukt, heeft de theorie van onafhankelijkheid van de Commissie een superioriteitsgevoel teweeggebracht dat grotendeels de oorzaak is van het lakse gedrag waarvan we momenteel getuige zijn. Zo is fraude het natuurlijke resultaat van een slechte Europese institutionele constructie. De onafhankelijkheid van de Commissie moet niet worden vergroot, maar beperkt en dit laatste geldt met name voor de exorbitante voorrechten van deze instelling: monopolie van initiatief, zelfcontrole, beslissingsbevoegdheden, enzovoorts.

<SPEAKER ID=73 NAME="Blak, Iversen, Kirsten Jensen en Sindal">
Wij onthouden ons van stemming voor het verslag-Brok, dat de invloed en de verantwoordelijkheid van het Europees Parlement met betrekking tot de goedkeuring van de Commissie onderstreept. Wij kunnen instemmen met de voorgestelde controle van de Commissieleden vóór de installatie van de Commissie, maar wij vinden niet dat ervaring als lid van het Europees Parlement een voorwaarde moet zijn om zich voor een functie bij de Commissie kandidaat te stellen. Er zijn vele andere mogelijkheden om parlementaire ervaring op te doen met het oog op een dergelijke functie. Zo zijn wij evenmin voorstander van het voorstel dat elke fractie in het Europees Parlement tijdens de campagne voor de Europese verkiezingen een kandidaat voor het voorzitterschap van de Commissie naar voren moet schuiven. De Commissie moet onafhankelijk blijven en het Parlement moet zijn onafhankelijkheid als controleorgaan behouden.

<SPEAKER ID=74 NAME="Blokland">
Hoewel het verslag-Brok oorspronkelijk in een andere plenaire vergadering zou worden behandeld, is het door het vertrek van de heer d'Andrea nu op een zeer actueel moment op de agenda geplaatst. Deze week staat immers in het teken van de verantwoordelijkheid van de Europese Commissie ten overstaan van het Parlement.
<P>
Ik heb tegen het verslag gestemd omdat de voorstellen van de rapporteur veel te ver gaan. Het is onder andere geen goede zaak als de verkiezing van de voorzitter van de EC tijdens de Europese verkiezingen leidt tot een soort "minister Europa'. De Europese Commissie is immers een uitvoerende macht en draagt daarmee dus in principe geen politieke verantwoordelijkheid.
<P>
Het Verdrag van Amsterdam geeft het EP meer bevoegdheden bij de benoeming van de voorzitter van de EC. Logisch gevolg hiervan is dat dit ook zal moeten leiden tot meer invloed bij disfunctioneren van de EC. Ik denk echter wel dat het EP vooral door zijn bevoegdheden op begrotingsgebied zijn macht kan tonen. Dat laat onverlet de taak van de Raad, die immers de leden van de Commissie benoemt en derhalve de eerste verantwoordelijkheid heeft om actie te ondernemen. Dat deze taak van de Raad in het hele verslag niet wordt genoemd, komt mij vreemd voor.
<P>
De voorzitter van de EC hoeft niet gekozen te worden op grond van een politiek program, aangezien de EC, zoals gezegd, het uitvoerend orgaan van Raad en Parlement is.

<SPEAKER ID=75 NAME="Delcroix">
Ook al behoort de stemming over de kwijting voor de begroting van 1996 tot het verleden en is de stemming inzake de motie van afkeuring van de Commissie in deze parlementaire zittingsperiode aan de orde, de ontwerpresolutie die we op dit moment bestuderen, is ongetwijfeld een zaak van de toekomst. Dat geeft aan hoe belangrijk zij is, daar ze niet alleen gevolgen heeft voor de toekomst van de betrekkingen tussen ons Parlement en de Europese Commissie, maar ook voor die van de democratisering van onze instellingen. In dit opzicht is deze verklaring natuurlijk bestemd voor alle Europese instellingen, maar ik ben van mening dat zij zich bovenal rechtvaardigt als een interne discussienota van ons Parlement aangezien erin wordt getracht een zo democratisch mogelijke koers uit te zetten voor onze parlementaire vaart in het jaar 1999.
<P>
Toen de publieke opinie kennis heeft genomen van het Verdrag van Amsterdam, was zij van mening dat de belangrijke Intergouvernementele Conferentie een mager resultaat had gehad. Het Verdrag is inderdaad ingewikkeld en heeft niet kunnen voldoen aan de verwachting dat het institutionele vooruitgang zou brengen waardoor de uitbreiding van de Europese constructie onbelemmerd zou kunnen plaatsvinden. Toch heeft het een aantal nieuwe elementen gebracht waarvan gebruik moet worden gemaakt, willen we ons mandaat van bij het algemeen kiesrecht gekozen afgevaardigden niet verloochenen.
<P>
Onze opmerkingen hebben betrekking op drie innovaties in het Verdrag van Amsterdam. Ten eerste stemt het Parlement in met de keuze van de door de regeringen voorgedragen voorzitter van de Commissie waarna het zal optreden als formateur , een met name in België gangbare uitdrukking. Ten tweede worden de leden van de Commissie en de aangewezen voorzitter als college ter goedkeuring onderworpen aan een stemming van het Europees Parlement. Ten derde zal de Commissie bij het uitvoeren van haar taak de door haar voorzitter vastgestelde politieke richtsnoeren naleven.
<P>
Zo tekent zich een Europese Unie af waarin een uitvoerende macht - de Commissie - wordt geïnstalleerd door twee wetgevende machten waarvan de ene, te weten het Parlement, de burgers vertegenwoordigt en de andere, dat wil zeggen de Raad, de lidstaten. Het betreft hier een tripolaire structuur met een op het eerste gezicht wellicht delicaat, ja zelfs wankel evenwicht. Dat is waar, maar we weten dat de democratie kwetsbaar is en de best uitgewerkte constructies ter naleving van eenieders rechten en plichten ook de meest wankele zijn. Zij functioneren hierdoor echter niet minder goed, ook al moeten de verschillende partners in een dergelijke constructie bijzonder goed naar elkaar luisteren en compromissen kunnen sluiten.
<P>
Met de totstandkoming van het Verdrag van Amsterdam is duidelijk aangetoond dat noch de Raad, noch het Parlement de uitvoerende macht kunnen installeren zonder rekening te houden met de standpunten van de ander. Zij zijn er in werkelijkheid toe veroordeeld het eens te worden en te onderhandelen over de samenstelling, de politieke richtsnoeren en de werkwijzen van de Commissie. Het Parlement kan tegenwoordig dus een aanzienlijk grotere rol spelen bij de installatie van het college van de leden van de Commissie.
<P>
Een tweede reeks overpeinzingen houdt verband met de mogelijkheden die al deze overwegingen bieden voor de Europese verkiezingen en de impuls die deze hierdoor kunnen krijgen binnen een proces dat tot een grotere Europese integratie kan leiden. Kortom, de grote lijnen en uitgangspunten van het voorstel van Jacques Delors lijken mij steekhoudend. Er is een frappante tegenstelling tussen de duidelijke tekortkomingen van de Europese constructie en de bezorgdheid van de publieke opinie die merkt dat het Europese beleid gevolgen begint te hebben voor het dagelijks leven, maar de in de diverse lidstaten gebruikelijke democratische praktijken niet terugvindt in dit Europa. De Europese discussie moet nieuw leven worden ingeblazen door van de keuze van de toekomstige voorzitter van de Commissie een van de inzetten van de komende Europese campagne te maken, door te voorkomen dat deze campagne zich opnieuw beperkt tot louter nationale problemen en door eindelijk een echt Europees en tegelijkertijd bijzonder geïndividualiseerd politiek leven te scheppen.
<P>
Een derde serie overwegingen beoogt een betere politieke samenhang tussen het Parlement en de Commissie tot stand te brengen en tegelijkertijd het democratisch tekort van de Unie aan te vullen. De publieke opinie constateert tot haar verbazing dat het Europees Parlement - een bron waaruit de lidstaten putten wanneer ze hun regeringen samenstellen - in zo'n geringe mate in beeld is wanneer de commissarissen en in hun midden de voorzitter van de Commissie worden gekozen. Dit is in strijd met de democratische gewoonten van onze respectieve landen en de geloofwaardigheid van ons Parlement zal toenemen wanneer, zoals in onze verklaring wordt verzocht, een relevant aantal Commissieleden gekozen wordt uit in functie zijnde leden van het Europees Parlement. In mijn ogen betekent dit ook dat het evenwicht tussen mannen en vrouwen - hier net zo goed als elders - moet worden bewaard.

<SPEAKER ID=76 NAME="Deprez">
Enerzijds zijn velen van ons er al lange tijd innerlijk van overtuigd dat ondanks de vooruitgang die in de loop van de hervormingen van de Verdragen is geboekt onze Vergadering slechts een volwaardig parlement zal zijn als zij onder andere de aan haar rekenschap afleggende Europese Commissie in haar geheel zal kunnen benoemen.
<P>
Anderzijds is het volstrekt noodzakelijk dat de Europese instellingen worden hervormd in het vooruitzicht van de toekomstige uitbreiding met de landen van Midden- en Oost-Europa.
<P>
In dit toekomstige, tot 20 of 25 lidstaten uitgebreide Europa zou een Europese Commissie met minstens één commissaris per lidstaat volstrekt ondoeltreffend zijn. De noodzakelijke hervorming van de structuur en samenstelling van de Commissie moet haar dus een andere legitimiteit verlenen dan deze die ze momenteel aan de huidige nationale benoeming van haar leden ontleent.
<P>
In iedere democratische staat is de regering het resultaat van de machtsverhoudingen binnen de vertegenwoordigende lichamen die een min of meer getrouwe afspiegeling zijn van de kloven in de samenleving die hen heeft gekozen.
<P>
In een steeds vaster omlijnde Europese Unie berust de echte democratische legitimiteit duidelijk op onze door middel van het rechtstreeks algemeen kiesrecht gekozen Vergadering. De Europese Commissie moet haar nieuwe legitimiteit dus ontlenen aan het Europees Parlement.
<P>
Vanuit dit gezichtspunt is de tenuitvoerlegging van de in het verslag gedane voorstellen een nieuwe stap in de richting van de emancipatie van het Parlement en de democratische eenwording van het Europese continent.
<P>
Ik wijs eens te meer op de noodzaak van een ten opzichte van de lidstaten onafhankelijke Commissie en het logische gevolg hiervan, namelijk de versterking van het parlementaire toezicht op deze instelling die zowel de zetel van het communautaire belang als de hoedster van de Verdragen moet blijven. Ook moet zij weer de drijvende kracht achter de Europese constructie worden.

<SPEAKER ID=77 NAME="Fayot">
Dit verslag had onder meer tot doel steun te verlenen aan het voorstel van "Notre Europe" , de vereniging van Jacques Delors, om van de keuze van de toekomstige voorzitter van de Commissie een inzet van de Europese verkiezingen te maken.
<P>
Ik steun dit voorstel en heb het daarom ondertekend.
<P>
Ons voorstel om de Europese verkiezingen meer op personen te richten, om ze door de kiezers bij de benoeming van de toekomstige voorzitter van de Commissie te betrekken meer politieke betekenis te geven is in het verslag-Brok zo verwaterd dat het belachelijk overkomt. Dit is te wijten aan de compromissen tussen de fracties.
<P>
Waarom is dit zo?
<P>
Wel, omdat de staatshoofden en regeringsleiders er doodeenvoudig niets van willen weten. Of ze nu socialist of conservatief zijn, ze willen hun zaken zonder democratisch overleg blijven beredderen, ze verkiezen een conclaaf in Vaticaanse stijl boven een democratische gedachtewisseling. Kortom, zij willen over de benoeming van de voorzitter van de Commissie blijven beslissen zonder dat buitenstaanders als de kiezers of de politieke partijen er zich mee bemoeien.
<P>
Op die manier lopen wij gevaar dat de benoeming van de toekomstige voorzitter van de Commissie volgens volgend schema zal verlopen:
<P>
het Duitse voorzitterschap is van plan om tijdens de top van Keulen van 3 en 4 juni 1999 een Commissievoorzitter te doen aanwijzen en zo het proces van vernieuwing van de Commissie op gang te brengen; -op 13 juni 1999 hebben de Europese verkiezingen plaats.De kiezers rest niets meer dan akte te nemen van het resultaat van wat de staats- en regeringsleiders binnenskamers hebben bedisseld.
<P>
U zal toegeven dat dit de omgekeerde wereld is.

<SPEAKER ID=78 NAME="Lindholm">
Met een zover mogelijk doorgedreven interpretatie van het nog niet geratificeerde Verdrag van Amsterdam willen de rapporteur en het Parlement bereiken dat de Commissie een soort regering wordt. Dat wordt ook bevestigd in de toelichting.
<P>
Ik vind dat dit volledig strijdig is met de artikelen in de Verdragen waarin staat dat de EU een interstatelijke samenwerking tussen zelfstandige naties moet zijn. Hier wordt gepoogd zonder debat en besluiten in de lidstaten de EU in federale richting te hervormen, hetgeen voor mij onaanvaardbaar is.

<SPEAKER ID=79 NAME="Lindqvist (ELDR), Seppänen, Sjöstedt en Svensson (GUE/NGL), Gahrton, Holm en Schörling (V), Lis Jensen (I-EDN)">
Het verslag-Brok over de goedkeuring van de voorzitter van de Commissie en over de "onafhankelijkheid" van de Commissie zijn een duidelijke weerspiegeling van de heersende ideologie binnen de Commissie institutionele zaken en haar geloof in de totstandbrenging van een federale staat. Wij willen erop wijzen dat de Commissie nooit als een onafhankelijke instelling mag worden beschouwd, maar dat zij samenwerkt met het Parlement en vooral met de Raad.
<P>
In de conclusie van de toelichting wordt erover gesproken dat "de intergouvernementele methode vervangen moet worden door de communautaire" en heeft men het over versterking van "de integratie op weg naar het verenigd Europa op federale grondslag." Dit is een duidelijke poging om een weg te banen voor de Commissie, zodat deze een soort regering kan worden die direct door het Europees Parlement wordt aangewezen en niet door de lidstaten.
<P>
Wij vinden het verslag veel te ver gaan in zijn interpretatie van wat er feitelijk in het Verdrag van Amsterdam staat. De parlementaire commissie heeft zich ook te veel laten beïnvloeden door de uitlatingen van Commissievoorzitter Jacques Delors dat de EU-verkiezingen zouden moeten gaan over het toekomstige voorzitterschap van de Commissie en niet over de samenstelling van het Europees Parlement.
<P>
Het verslag bevat ook tegenstrijdigheden. Aan de ene kant wil het de onafhankelijkheid van de Commissie verdedigen, aan de andere kant wil het dat het Parlement zal kunnen onderhandelen over de samenstelling van de Commissie, waarbij "een relevant aantal Commissieleden gekozen zou moeten worden uit in functie zijnde leden van het Europees Parlement" . Aangezien wij ertegen zijn dat de EU zich ontwikkelt tot een federale grootmacht en wij juist een interstatelijke grondslag bepleiten, hebben wij besloten tegen te stemmen.

<SPEAKER ID=80 NAME="Palm">
Het verslag behandelt verschillende institutionele problemen binnen de Unie, vooral vanuit democratisch perspectief.
<P>
Het Parlement wordt door dit verslag in de gelegenheid gesteld afzonderlijke commissarissen ter verantwoording te roepen en af te zetten. Juist deze week hebben wij gezien hoe belangrijk het is om als Parlement over dit instrument te beschikken. Deze mogelijkheid wordt geboden in paragraaf III.1 van het verslag. Helaas wordt in dezelfde paragraaf geschreven dat het belangrijk is te waken over de Commissie als "houdster van het alleenrecht op wetgevingsinitiatief" , iets waar ik sterk tegen ben. Dat is een groot manco in de samenwerking zoals die er op dit moment uitziet. Ik vind niet dat het recht van initiatief uitsluitend voorbehouden moet blijven aan de Commissie.
<P>
Voor mij is het instrument voor het ambtshalve ontslaan van afzonderlijke commissarissen zo belangrijk dat ik voor paragraaf III.1 zal stemmen, maar ik wil hierbij verklaren dat ik het er niet mee eens ben dat de Commissie als enige het recht van initiatief moet hebben.
<P>
Dit verslag bevat naast goede aanzetten een stel zwakke punten. Verschillende daarvan worden verbeterd door amendementen van de Fractie van de Partij van de Europese Sociaal-Democraten, waar ik voor stem.

<SPEAKER ID=81 NAME="Theorin en Wibe">
Het verslag volgt in grote lijnen de wijzigingen uit het Verdrag van Amsterdam betreffende het goedkeuren van de voorzitter van de Commissie. Wij zijn het er echter niet in alle opzichten mee eens. De regeringen van de lidstaten moeten de nodige grotere speelruimte krijgen voor eigen politieke overwegingen, zoals ook naar voren wordt gebracht in de amendementen van de Fractie van de Europese Sociaal-Democraten. Verder vinden wij dat het verslag te ver gaat met de eis dat een groot deel van de Commissieleden wordt gekozen uit de in functie zijnde leden van het Parlement.
<P>
Wij zijn het niet eens met het standpunt dat de Commissie als enige het recht van initiatief moet hebben. Dat geeft in de praktijk de meeste macht aan de Commissie, die niet ter verantwoording kan worden geroepen, omdat ze niet gekozen is door het volk. Wij vinden het bij de interstatelijke samenwerking bijvoorbeeld van belang dat de nationale parlementen een grotere invloed krijgen dan ze vandaag de dag hebben.

<SPEAKER ID=82 NAME="Valverde López">
Het verslag-Brok valt onder die categorie voorstellen die pogen afbreuk te doen aan het unieke karakter van de Europese instellingen. Die stroming is de laatste jaren steeds sterker geworden. Juist daarom moeten we haar met kracht bestrijden, want al deze aanvallen zullen uiteindelijk leiden tot de volledige afbraak van het institutionele systeem. Het gaat hier om een systeem dat in het kader van de constitutionele geschiedenis revolutionair genoemd mag worden.
<P>
De evolutie en de vervolmaking van de instellingen van de EU zijn voortvloeisels van de originaliteit van het in de geldende Verdragen voorgestelde model, en elke volgende ontwikkeling bouwt daar weer op voort. Iedere poging om de instellingen van de Unie te ontwikkelen volgens het model van de - failliete - nationale constitutionele systemen kan niet anders dan op een mislukking uitlopen. Het communautair systeem overstijgt de natie-staat - het houdt zich immers met andere verhoudingen en realiteiten bezig. Commissie, Parlement en Raad zijn instellingen die alleen begrepen kunnen worden in de context van hun interinstitutionele wisselwerking en het tussen hen bestaande evenwicht. Het zijn de regeringen van de lidstaten die de voorzitter en de leden van de Europese Commissie benoemen, maar de Verdragen stellen daar een Parlement tegenover met de bevoegdheid tot het indienen van een motie van afkeuring. Als het Parlement en de fracties de leden en de voorzitter van de Commissie zouden voordragen, zou dit fundamentele evenwicht verstoord geraken; het college van commissarissen zou verpolitiekt worden, en dat terwijl de Commissie volgens de Verdragen onafhankelijk moet zijn - niet alleen van de regeringen, maar van welke politieke grootheid dan ook. Als dus elke fractie een kandidaat zou voordragen voor het voorzitterschap van de Commissie zou er een de facto afhankelijkheidsrelatie geschapen worden tussen die kandidaat en een politieke stroming. Daarmee zou die kandidaat zijn onafhankelijkheid verliezen, terwijl het ongebonden zijn nu juist essentieel is. Bovendien zou deze toestand binnen het Parlement een weerspiegeling hebben in de vorming van fracties die de voorzitter steunen en fracties die oppositie voeren, waarmee het politieke spel in het Parlement zijn vrije karakter zou verliezen. Want nu is het zo dat alle parlementariërs automatisch in de oppositie zitten, aangezien ze geen verplichting hebben de voorzitter - of welke individuele commissaris dan ook - te steunen. Afhankelijk van het onderwerp waarover gedebatteerd wordt, komen er iedere keer opnieuw andere meerderheden tot stand: dat geeft een veel grotere mate van vrijheid en is veel democratischer.
<P>
Het verslag-Brok vervalt in ernstige tegenstrijdigheden. Het beweert een lans te breken voor de collegiale verantwoordelijkheid, maar verdedigt op hetzelfde moment de idee dat individuele leden van de Commissie afgezet moeten kunnen worden. Onverenigbaar met een daadwerkelijke collegiale verantwoordelijkheid is ook het plan om de leidinggevende bevoegdheden van de voorzitter uit te breiden. Men vergeet daarbij dat de essentie van de communautaire instellingen berust in het principe dat alle macht aan de instellingen zelf toekomt, en niet aan de voorzitters van die instellingen. Het gaat hier niet om persoonlijke, maar om institutionele verantwoordelijkheden. Daarom roteert het voorzitterschap van de Raad, en is dat voorzitterschap uitsluitend coördinerend en beperkt tot zes maanden. De Voorzitter van het Parlement heeft al evenmin werkelijke macht. Zo is het ook, om de eenheid in verscheidenheid van het college van commissarissen te handhaven, niet wenselijk dat de voorzitter ervan over bijzondere bevoegdheden zou beschikken. De voorzitters van de instellingen hebben dus de auctoritas die van hun persoonlijkheid uitgaat, zonder over potestas te beschikken. En zo moet het ook zijn.
<P>
De onafhankelijkheid van de Commissie wordt bereikt door steeds maar weer aan te dringen op het onafhankelijkheidsprincipe, en door weerstand te bieden aan de druk van de zijde van de regeringen om de ambtenaren verder te politiseren, door het instellen van quota op basis van nationaliteit en politieke kleur. Het Parlement dient er zich van bewust te zijn dat het de bevoegdheid heeft controle uit te oefenen op de Commissie. Het moet de structuur van zijn personeel en zijn werkwijzen daarop afstemmen, in plaats van zich te verliezen in een te grote verscheidenheid aan activiteiten en het leveren van commentaar op persberichten een maand nadat de feiten zich hebben voorgedaan.
<P>
Verslag-Sainjon (A4-0423/98)
<SPEAKER ID=83 NAME="Andersson, Hulthén, Lööw, Theorin en Wibe">
De globalisering brengt zowel nieuwe mogelijkheden als nieuwe bedreigingen met zich mee. Gedragscodes spelen een wezenlijke rol in de handhaving van mensenrechten door multinationale ondernemingen. Op basis van de IAO-verklaring over de grondbeginselen en andere internationale minimumnormen dienen er minimumgedragscodes te worden opgesteld, die de Europese multinationale ondernemingen vrijwillig moeten ratificeren. Het is van wezenlijk belang dat de Commissie bij de opstelling en de verwezenlijking van desbetreffende voorstellen nauw samenwerkt met vertegenwoordigers van ondernemingen, vakverenigingen en niet-gouvernementele organisaties.
<P>
Wij willen benadrukken dat het belangrijk is dat de Commissie en de lidstaten van de EU zich er binnen de besluitvormende comités van de WHO voor inspannen dat bij de beoordeling van lidmaatschapsaanvragen van kandidaat-landen wordt geëist dat kandidaat-landen zich aan de sociale minimumregels houden voordat ze lid kunnen worden van de WHO. Wil het multilaterale handelsstelsel zich positief ontwikkelen en wil de wereldwijde handel kunnen worden hervormd, dan moeten verantwoordelijkheid, rechtvaardigheid en solidariteit de richtsnoeren voor alle activiteiten zijn. De winsten van de wereldhandel moeten worden gebruikt om te zorgen voor welvaart in alle delen van de wereld en voor een rechtvaardige verdeling, waarmee de groeiende kloof tussen rijk en arm kan worden geëlimineerd.

<SPEAKER ID=84 NAME="Blak, Iversen, Kirsten Jensen en Sindal">
De Deense sociaal-democraten stemmen voor het verslag dat een verband legt tussen het respect voor de mensenrechten en de internationale handel. De EU moet er om te beginnen voor zorgen dat alle lidstaten de IAO-conventies bekrachtigen en naleven. Bovendien moet de EU erop toezien dat in de overeenkomsten met derde landen een sociale clausule wordt opgenomen, die gebaseerd is op de grondbeginselen van de IAO. Wij stemmen voor een bindende gedragscode voor Europese multinationals gebaseerd op de IAO-grondbeginselen. De ervaring heeft aangetoond dat een vrijwillige gedragscode niet opgevolgd wordt. Het is efficiënter een Europees kader vast te stellen, waaraan eventueel sancties gekoppeld kunnen worden.

<SPEAKER ID=85 NAME="Deprez">
De eis om bij de liberalisering van het internationale handelsverkeer met de sociale dimensie rekening te houden is in het verleden soms aangevoerd door wie er in feite naar streefde het protectionisme van de geïndustrialiseerde wereld ten overstaan van de ontwikkelingslanden te versterken.
<P>
Het valt dus niet te ontkennen dat er met recht en reden wordt aangedrongen op een veralgemeende naleving van enkele eenvoudige principes en regels die in de internationale conventies van de IAO zijn opgenomen en betrekking hebben op de beperking van kinderarbeid, het verbod van dwangarbeid, de vrijheid van vereniging en het recht van collectieve onderhandeling.
<P>
Het Europees Parlement heeft herhaaldelijk in die zin positie genomen en de wens uitgesproken dat die minimumregels als sociale clausule in het unilaterale en multilaterale handelssysteem worden opgenomen. Het heeft zich eveneens bereid verklaard om in de schoot van de WHO op een diepgaande multilaterale bespreking van dit onderwerp aan te dringen.
<P>
Dan is het echter nodig dat wij in de talrijke discussie- en onderhandelingsfora waaraan de Europese Unie en de lidstaten deelnemen geloofwaardig op onze gesprekspartners overkomen! Hoe denken wij dit te bereiken zolang sommige lidstaten van de Unie niet alle IAO-conventies over juist die fundamentele rechten hebben geratificeerd?
<P>
Ik ben het met de zorgen en wensen van onze rapporteur ruimschoots eens, maar ik wil in het bijzonder onderstrepen dat wij in de eerste plaats voor onze eigen deur moeten vegen. Daarom leg ik er vooral de nadruk op dat de lidstaten die de bovengenoemde conventies nog niet hebben geratificeerd daar zo snel mogelijk werk van moeten maken. Dus dring ik er bij de collega's van die landen op aan al hun overredingskracht te gebruiken om hun regeringen daartoe te bewegen.

<SPEAKER ID=86 NAME="Lindholm">
In de resolutie en in de tekst van de Commissie wordt bepleit dat er een sociale clausule over internationale handel wordt ingevoerd en dat de IAO-verklaring over grondbeginselen en grondrechten krachtiger wordt gesteund, vooral om op die manier problemen als kinderarbeid aan te pakken, en dat zowel binnen de Unie als daarbuiten. Daarom steun ik dit verslag, ook al plaats ik er enige vraagtekens bij, onder andere op het punt van de financiering.

<SPEAKER ID=87 NAME="Palm">
Dit jaar is het Jaar van het kind. Het VN-Verdrag voor de rechten van het kind, dat is geratificeerd door de regeringen van alle lidstaten, bestaat dit jaar tien jaar. Het is pijnlijk te zien welke manco's de naleving van de meest elementaire artikelen van dit verdrag in de EU vertoont. Een van de artikelen die volgens mij zeer slecht worden nageleefd, is dat betreffende het recht van een kind op een jeugd, het recht om te spelen, te leren - en niet te hoeven werken.
<P>
Met dit verslag wordt ernaar gestreefd dat de lidstaten iets doen aan de grote manco's inzake de bescherming van het kind in de samenleving en in zijn verhouding tot de arbeidsmarkt. Er zijn echter een aantal amendementen die de ambities van het verslag sterk aantasten. Amendement 10 is volgens mij het enige dat het verslag verder helpt, en daar stem ik dan ook voor.

<SPEAKER ID=88 NAME="Souchet">
Hoewel het verslag-Sainjon er zich op basis van onvoldoende nagetrokken informatie toe heeft laten verleiden om onder andere wat betreft kinderarbeid in Groot-Brittannië een aantal valse vergelijkingen te maken (we kunnen schoolgaande kinderen of studenten die de ochtendkrant rondbrengen toch niet op één lijn stellen met kinderen die 12 uur per dag in een tapijtenfabriek werken), heeft de Fractie van onafhankelijken voor het Europa van de Nationale Staten geoordeeld het toch te moeten goedkeuren. Zozeer is het vandaag voor iedereen duidelijk dat er een einde moet worden gemaakt aan de sociale dumping die afbreuk doet aan het wereldhandelssysteem zoals dat momenteel volgens de in het Akkoord van Marrakech vastgelegde lijn functioneert.
<P>
Nochtans hebben slechts weinigen er in 1994 op gewezen dat de onderhandelingen van de Uruguay-Ronde eerder thuishoorden in de jaren "60 toen de wereldhandel zich hoofdzakelijk afspeelde tussen een klein aantal landen die een gelijkwaardig of vergelijkbaar niveau hadden bereikt en niet, zoals het sinds het einde van de koude oorlog en de mondialisering van vervoer en communicatie het geval is, tussen landen die vanuit in maatschappelijk opzicht totaal verschillende werelden rechtstreeks met elkaar concurreren. Regels die in een bepaald verband goede resultaten opleveren, kunnen in een ander verband evenwel de omgekeerde uitwerking blijken te hebben. Slechts enkele jaren na de inwerkingtreding van het Akkoord van Marrakech moeten wij tot die vaststelling komen.
<P>
Het verslag-Sainjon zoekt naar middelen waarop de Europese Unie in haar strijd tegen die sociale dumping nog een beroep kan doen, maar de rapporteur heeft moeten constateren dat er niet veel zijn en hij heeft enkel niet-bindende en als aansporing bedoelde maatregelen kunnen voorstellen. Wij gaan uiteraard akkoord met zijn aanbevelingen om aan de verkoop van door gevangenen vervaardigde producten zeer strenge beperkingen op te leggen. Wij sluiten ons natuurlijk aan bij de wens tot bestrijding van gedwongen kinderarbeid. Het is eveneens toe te juichen dat de Commissie wordt verzocht er in de besluitvormende organen van de WHO voor te pleiten dat aan landen die lid wensen te worden de naleving van de sociale minimumnormen als toetredingsvoorwaarde wordt opgelegd. Wij moeten van de Commissie eisen dat zij die wens met klem verdedigt. Het is immers duidelijk dat ook op dit gebied de beslissingen niet op Europees maar op wereldniveau moeten worden genomen. Met eenzijdig Europese maatregelen lopen wij zelfs gevaar onze eigen ondernemingen nadeel te berokkenen, tenminste wanneer zij moeten concurreren met ondernemingen van andere landen die er niet aan onderworpen zijn.
<P>
De Europese Unie en de lidstaten moeten zich dus op het internationale forum uitspreken voor dwingende maatregelen om de instandhouding van onaanvaardbare arbeidsvoorwaarden te voorkomen en een einde te maken aan de concurrentievervalsing waarvan onze ondernemingen en werknemers ten gevolge van sociale dumping de rechtstreekse slachtoffers zijn.

<SPEAKER ID=89 NAME="Van Dam">
De toenemende liberalisatie van de wereldhandel heeft aangetoond dat ook dit terrein van menselijke activiteiten niet waardevrij is. Het is nodig ons bezig te houden met normen binnen de handel. Doen we dat niet, dan bestaat er kans op uitbuiting van bepaalde groepen mensen. Het internationaal erkennen van arbeidsnormen is een nuttig instrument om deze uitbuiting te voorkomen.
<P>
Wij zijn daarom verheugd dat de Commissie stelt dat het verband tussen liberalisatie van de wereldhandel en het erkennen van arbeidsnormen niet zonder meer positief te noemen is. Als Europese Unie moeten we ons zoveel mogelijk aansluiten bij internationale initiatieven op dit terrein. Om dit op een geloofwaardige wijze te kunnen doen, moeten de lidstaten van de Unie allereerst de hand in eigen boezem steken. Wij ondersteunen de rapporteur in zijn oproep aan diverse lidstaten van de Europese Unie arbeidsnormen te erkennen en na te leven.
<P>
Het ontplooien van allerlei zelfstandige Europese initiatieven gaat onze fractie echter te ver, bijvoorbeeld als het gaat om het bevorderen van onderwijskansen voor jongeren in andere landen. Het lijkt ons beter dat we arbeidsnormen integreren in andere beleidsterreinen, zoals bijvoorbeeld ontwikkelingssamenwerking. De door de rapporteur geformuleerde paragraaf 19 hebben we dan ook niet gesteund. We konden ons wel vinden in amendement 4.
<P>
Wij zijn voorstanders van een vrijwillige Europese gedragscode. Onze visie daarop vind ik in dit kader het best verwoord in amendement 10 van de heer Howitt. Later deze week zullen we daar in deze zaal nog uitgebreider over spreken. Een aantal andere amendementen achten wij van weinig betekenis en hebben we dan ook niet ondersteund.
<P>
Onze fractie deelt de mening van de rapporteur dat de balans van de afgelopen vier jaar schamel is als het gaat om het erkennen van internationale normen. Het aannemen van deze resolutie is een goede stap op weg naar ethisch verantwoorde handel. We hebben daarom van harte ingestemd met het verslag van de rapporteur. Juist omdat het met name beoogt al bestaande internationale initiatieven te ondersteunen.
<P>
Verslag-Danesin (A4-0372/98)
<SPEAKER ID=90 NAME="Bernardini en Darras">
Al van bij de behandeling in 1996 van het actieprogramma 1995-2000 in de sector van het gemeenschappelijk vervoersbeleid is ons Parlement van oordeel dat het aangewezen is om voor de financiering van de TEN's een beroep te doen op particulier kapitaal.
<P>
Nu wij met die financiering achterstand hebben, dreigt een belangrijk plan voor stimulering van de werkgelegenheid op Europees niveau te mislukken. Iedereen weet dat die achterstand onder meer te wijten is aan een daling van de infrastructuurinvesteringen in de lidstaten, die hun overheidsschuld wensen te verminderen.
<P>
Omdat de overheidssector niet in staat is die financiering alleen te dragen, moet de particuliere sector erbij betrokken worden. Zoals wij in het verslag van onze collega kunnen lezen, is de Commissie in haar mededeling van oordeel dat die samenwerking tot stand kan worden gebracht door partnerschappen tussen overheidsorganisaties en investeerders/ondernemingen van de particuliere sector.
<P>
Het spreekt echter vanzelf dat zo'n samenwerking slechts goed zal verlopen wanneer zij, zoals het met iedere goede samenwerking het geval is, duidelijk wordt afgebakend. Een openbaar/particulier partnerschap (OPP) kan enkel worden aangegaan voor het ontwerp, de planning, de financiering en de bouw van een overheidsproject. En er moet op worden gelet dat iedere betrokkene volgens eigen kunnen verantwoordelijkheid draagt voor de risico's die aan de uitvoering verbonden zijn. Mocht een van de partijen de aangegane verplichtingen niet meer nakomen, dan moet de voltooiing van het project immers gewaarborgd zijn.
<P>
Tenslotte zal het, zoals onze rapporteur voorstelt, voor het welslagen van de OPP's noodzakelijk zijn de richtlijnen "overheidsopdrachten" aan te passen, maar gezien het mogelijke risico dat wij hierdoor het liberalisme in de kaart zouden spelen, is het wenselijk als tegenwicht rekening te houden met het begrip diensten van algemeen nut.
<P>
Hoewel het openbaar/particulier partnerschap in de eerste plaats voor de grote prioritaire projecten is uitgedacht, zijn wij ervan overtuigd dat het ook voor kleinschaligere infrastructuurprojecten die "van enorm groot belang kunnen zijn op plaatselijk of regionaal niveau" (paragraaf 17 van de resolutie) zeer dienstig kan zijn.

<SPEAKER ID=91 NAME="Palm, Theorin en Wibe">
De rapporteur is van mening dat mobilisering van privé-kapitaal een voorwaarde is voor de verwezenlijking van het vervoersbeleid van de Gemeenschap, speciaal voor de trans-Europese netwerken (TEN).
<P>
Wij willen er met deze stemverklaring op wijzen dat wij het uitermate belangrijk vinden dat de grondinfrastructuur bij het scheppen van openbare-particuliere partnerschappen in handen van de overheid blijft. Zolang de openbare/particuliere partnerschappen het karakter hebben van tijdelijke projectondernemingen in het kader van openbare aanbestedingen, is toevoer van privé-kapitaal alleen maar uitstekend, maar de samenwerking mag onder geen enkele voorwaarde leiden tot gedeeld eigendom.
<P>
Verslag-Jarzembowski (A4-0375/98)
<SPEAKER ID=92 NAME="Bernardini">
De havensector verwerkt meer dan 90 % van het handelsverkeer tussen de Unie en derde landen en ongeveer 30 % van het intracommunautaire goederenvervoer. Bovendien maken jaarlijks 200 miljoen passagiers van zijn diensten gebruik. Deze vaststelling bewijst dat Europa dringend nood heeft aan een zeehaveninfrastructuur die het in staat stelt te voorzien in de belangrijke diensten die door de havensector moeten worden aangeboden. Laten we ook niet vergeten dat havens een sleutelrol in de regionale economie vervullen, in het bijzonder in de perifere en ultraperifere kustgebieden van de Unie.
<P>
Dankzij het Groenboek van de Europese Commissie wordt er met alle betrokken partijen (havenautoriteiten, zeevervoer, expediteurs, lidstaten enzovoort) een discussie op gang gebracht over de mogelijkheden om de infrastructuur van de Europese havens te verbeteren en hun economische doelmatigheid te vergroten. Ik ben verheugd dat ons Parlement aan de gedachtewisseling kan deelnemen en als afgevaardigde die uit een belangrijke Zuid-Franse havenplaats afkomstig is wens ik twee opmerkingen te maken.
<P>
In het Commissiedocument is er geen sprake van een benadering volgens het begrip diensten van algemeen nut, zoals dit in artikel 90, lid 2 van het Verdrag is omschreven. Nochtans kan een groot aantal van de installaties, diensten en activiteiten in de zeehavens als zodanig worden erkend. Dit verzuim moet dus worden hersteld.
<P>
Om de Europese havens beter op de internationale omstandigheden af te stemmen stelt het Groenboek zich hoofdzakelijk tot doel de voorschriften die in de verschillende lidstaten van kracht zijn grondig te onderzoeken. Het gaat hierbij vooral om de situatie inzake financiering en concurrentie. Wij gaan ermee akkoord dat de Commissie het raadzaam acht om, alvorens voorstellen voor een richtlijn in te dienen, een overzicht te hebben van de financiering van de grote Europese havens. Zij mag er niet enkel van uitgaan dat overheidssteun aan deze sector principieel niet is toegestaan, maar zij moet ernaar streven de groeiverschillen tussen de Zuid- en Noord-Europese havens weg te werken. Zij moet ervoor zorgen dat havenplaatsen hun zeer belangrijke rol in de werkverschaffing op plaatselijk vlak kunnen blijven vervullen.

<SPEAKER ID=93 NAME="Girão Pereira">
Er bestaat al geruime tijd een behoefte aan de vaststelling en uitvoering van een Europees beleid op het gebied van havens en maritieme infrastructuur.
<P>
Wij zijn van mening dat havens een fundamentele schakel in de Europese en trans-Europese vervoersnetwerken vormen, niet alleen vanuit het perspectief van het Europees concurrentievermogen ten opzichte van de rest van de wereld, maar ook met het oog op het intracommunautaire verkeer en de geïntegreerde ontwikkeling van het gehele Europese grondgebied. Het korte-afstandsvervoer over zee zal zich, zeker binnen een uitgebreid Europa, ontwikkelen tot het alternatief voor het wegvervoer, dat verantwoordelijk is voor de toenemende congestie van de Europese wegen.
<P>
De staking van Franse vrachtwagenchauffeurs - om een voorbeeld te noemen - legt een groot deel van de economie van een aantal gebieden plat. Dat is een signaal dat Europa behoefte heeft aan alternatieve vormen van vervoer, en dan vooral zee-en spoorvervoer. Bovendien is het boven elke twijfel verheven dat het zeevervoer voordelen met zich meebrengt voor het milieu.
<P>
Daar komt nog eens bij dat een efficiënt netwerk van havens kan bijdragen tot lokale en regionale ontwikkeling, en dan vooral in de perifere regio's en op de eilanden. Zo'n netwerk brengt niet alleen die regio's dichter bij het centrum, het kan ook een zeer belangrijke factor zijn bij de totstandbrenging van sociale en economische cohesie.
<P>
Daarom juichen wij dit initiatief van de Commissie toe, in de overtuiging dat er meer stappen zullen volgen op weg naar een volwaardig havenbeleid.

<SPEAKER ID=94 NAME="Kestelijn-Sierens">
Het verslag van de heer Jarzembowski is een evenwichtig verslag. Indien ik het toets aan de situatie van de Vlaamse havens en de prioriteiten die mijn partij terzake vooropstelt, ben ik blij vast te stellen dat de rapporteur de juiste accenten legt.
<P>
Dit zijn onze aandachtspunten inzake een beleid voor havens en maritieme infrastructuur:
<P>
een ruime bereikbaarheid van de havens en een verbetering van de verbindingen met het achterland. Een betere ontsluiting van de havens onder meer door betere spoorverbindingen met het binnenland komt de ontlasting van het wegennet ten goede en leidt tot duurzame mobiliteit. In dit verband wil ik verwijzen naar het belang van de modernisering van de bestaande IJzeren Rijn-spoorwegverbinding die Antwerpen verbindt met het Ruhrgebied. Ook de haven van Zeebrugge moet beter met het achterland worden verbonden; -meer duidelijkheid inzake de financiering van de infrastructuur waarbij het duidelijk moet zijn dat havensuprastructuur niet door de overheid gefinancierd hoeft te worden; -gelijke werkingsvoorwaarden voor alle havens zijn essentieel. Zo moeten alle concurrentievervalsende structuren verdwijnen. Het is niet langer aanvaardbaar dat het Vlaams Gewest als aandeelhouder van de haven van Zeebrugge tegelijk als rechter en partij optreedt; -verder wil ik de nadruk leggen op het belang van de lokale verankering van elke haven. Elke haven moet ook haar autonomie behouden; -tenslotte is het succes van een haven mede afhankelijk van het economisch en fiscaal beleid dat in het land gevoerd wordt. We moeten ervoor zorgen dat economische maar vooral fiscale maatregelen niet afremmend werken en vermijden dat hoge loonlasten en fiscaliteit de concurrentie met andere havens bemoeilijken.Ik steun het verslag van de heer Jarzembowski en hoop dat we ook in Vlaanderen dit voorbeeld volgen en spoedig overgaan tot de goedkeuring van het zeehavendecreet.

<SPEAKER ID=95 NAME="Lindholm">
De betekenis van de zeevaart en daarmee van de havens is zeer groot, zowel voor personen als voor het goederenvervoer. De betekenis van de waterwegen als vervoersweg moet toenemen, wil men het doel van "een duurzaam vervoersbeleid" bereiken. Daar zijn wij het allemaal wel over eens.
<P>
Tegelijkertijd zijn de omstandigheden op het gebied van kustgebieden, klimaat, bevolkingsdichtheid en visserijtradities van lidstaat tot lidstaat zeer verschillend.
<P>
Dat de havens onder de bevoegdheid van de EU vallen, staat buiten kijf, evenals het feit dat ze als een deel van de trans-Europese netwerken moeten worden beschouwd.
<P>
Een groot aantal installaties, diensten en activiteiten in de havens is echter van algemeen belang en kan daarom niet worden vergeleken met andere. Dat geldt speciaal in verband met het concurrentievraagstuk en de overheidsfinanciering.
<P>
Überhaupt zou deze vraag veel uitgebreider bediscussieerd moeten worden, vooral in de lidstaten en met de betrokkenen.

<SPEAKER ID=96 NAME="Souchet">
De zeehavens in de landen van de Europese Unie danken hun economische betekenis aan het feit dat er voor meer dan 90 % van het handelsverkeer tussen de lidstaten en derde landen en bijna 30 % van het intracommunautair handelsverkeer op hun diensten een beroep wordt gedaan.
<P>
Terwijl havens naar de opvatting van de regeringen traditioneel fungeerden als groeipolen en ontwikkelingscentra van de nationale en regionale economie, en ook als instrumenten voor de regionale planning, zijn de havens van de lidstaten van de Europese Unie en de grote havens in het bijzonder vandaag uitgegroeid tot knooppunten tussen transoceanisch vervoer, kustvaart (cabotagevervoer) en vervoer over land. Voorts hebben zij zich ontwikkeld tot centra voor vrachtverwerking, dienstverlening, distributie en logistiek.
<P>
Deze evolutie heeft met zich meegebracht dat het zwaartepunt van de problemen te vinden is op het vlak van de financiering en de doorberekening van de kosten van haven- en zeevervoerinfrastructuren. Wij moeten er echter de aandacht op vestigen dat de havens van de verschillende lidstaten inzake eigendoms-, organisatie- en beheersstructuur verschillen. Deze ingewikkelde toestand inzake structuren maakt het zeer moeilijk om een onderzoek naar verschillen in steunverlening te doen en zo na te gaan in hoeverre de concurrentiemogelijkheden gelijk zijn.
<P>
Onze fractie gaat met de resolutie van de Commissie vervoer volledig akkoord. Toch wenst zij erop te wijzen dat er een ander soort havens bestaat. Sommige havens of sommige van hun installaties, diensten en activiteiten dienen van nature het algemeen nut en moeten dus, in tegenstelling tot wat de rapporteur voorstelt, bijzondere exploitatiesteun kunnen ontvangen. Er zijn bijvoorbeeld enkele middelgrote of kleine havens die voorzien in de verbinding tussen het vasteland en eerder afgelegen eilanden. Die havens verlenen zonder twijfel een dienst van algemeen nut, want zij zorgen ervoor dat de eilandbewoners zich kunnen bevoorraden.
<P>
Mocht de ontwerpresolutie ongewijzigd worden aangenomen, dan zal dit soort havens volledig worden verwaarloosd en zullen onzalige sociale en economische gevolgen niet uitblijven. Daarom heeft onze fractie bij de stemming haar steun gegeven aan de amendementen 1 en 3 die het voor dit soort havens mogelijk maken steun van regionale en nationale overheden te ontvangen. Het zou verkeerd zijn in naam van de eerlijke concurrentie de uitoefening van de taak van openbare dienstverlening door sommige havens of haveninfrastructuren onmogelijk te maken.

<SPEAKER ID=97 NAME="Theonas">
Wij veroordelen elk beleid waarmee verandering van het huidig eigendomstatuut van de havens wordt beoogd. Met een dergelijk beleid wil men tornen aan de sociale rol van de havens en de maritieme infrastructuur en nieuwe winstmogelijkheden bieden aan de monopolistische bedrijven van de Gemeenschap. Men wil daarmee op directe of indirecte wijze de havenfaciliteiten geheel of gedeeltelijk privatiseren en de markt van havendiensten liberaliseren. De Commissie pakt de havens aan alsof het handelsbedrijven zijn. Zij probeert het begrip ?openbaar goed" op restrictieve wijze toe te passen om te kunnen ontkomen aan het onvervreembare en niet-commerciële karakter van deze bedrijven.
<P>
Met het onderhavige Groenboek worden wetgevingsvoorstellen aangekondigd. Ik noem als voorbeeld het voorstel voor een richtlijn betreffende het havengeld, de wetgeving voor de liberalisatie van de havendiensten, de deelneming van particulieren aan havenactiviteiten en de vaststelling van gemeenschappelijke beginselen voor tarifering. Het doel van deze maatregelen is, zegt men, het ?mededingingsvermogen" van de havens te versterken. Men schermt met allerlei argumenten, zoals de ontwikkelingsmogelijkheden van de internationale handel, de verhoging van de Europese export en de verscherping van het mededingingsvermogen ten opzichte van de grote niet-Europese havens, om uiteindelijk kostenvermindering en winstverhoging te kunnen bewerkstelligen voor het particulier kapitaal, met alle ongunstige gevolgen van dien voor de samenleving.
<P>
Met de openbaar/particuliere partnerschappen wil de Commissie ook in deze sector het kapitaal het neusje van de zalm geven. Zij wil de meest winstgevende activiteiten in de handen leggen van de reders en de overheid laten opdraaien voor de peperdure infrastructuur. Zij wil zelfs het particulier kapitaal een vinger in de pap geven bij de programmering van de investeringen door voor lange tijd het recht op exploitatie daarvan af te staan. De Commissie heeft een aantal opmerkingen gemaakt over de wijze waarop de havens kunnen worden gefinancierd. Hieruit blijkt dat zij de staatsbedrijven probeert te ondermijnen. Zij kondigt immers nu al aan dat zij van plan is de communautaire regelgeving voor staatssubsidies strikt toe te passen.
<P>
De Commissie schijnt te vergeten dat havens niet alleen commerciële centra voor goederendoorvoer zijn. De havens en de havenautoriteiten verlenen ook zeer belangrijke diensten zoals de controle, met inspecties en onderzoeken, op de toepassing van de veiligheidsvoorschriften en de uitoefening van administratieve bevoegdheden in bijvoorbeeld het kader van het principe van de havenstaatcontrole. Ook verlenen zij belangrijke sociale diensten in de kustgebieden en op de eilanden.
<P>
De Commissie kondigt maatregelen aan voor de tarifering. Dat zal leiden tot sterke prijsstijging. Maar ?de gebruiker betaalt" . Voor de kosten hoeven de reders natuurlijk niet op te draaien. Integendeel, de reders oefenen zelfs druk uit want de kosten zullen toch worden doorberekend in de eindtarieven en uiteindelijk voor rekening komen van de passagiers en de consumenten. Men zwijgt over het feit dat voor landen zoals Griekenland met zijn talrijke eilanden het vervoer over zee uiterst belangrijk is voor de plaatselijke ontwikkeling, de verbindingen en het toerisme. De verhoging van de vervoerskosten zal de ontwikkelingsmogelijkheden van deze gebieden bijgevolg aantasten. De plannen van de Commissie voor het havengeld zullen leiden tot een aanzienlijke inkomstenderving voor de kleine havens met een geringe omzet. Daardoor zal hun werking en voortbestaan in gevaar worden gebracht.
<P>
Er dreigen ook grote gevaren voor de rechten van de werknemers. Verlies van arbeidsplaatsen zal aan de orde van de dag zijn. De Commissie wil ook voor de havens flexibele arbeidsvormen en betwist de legaliteit van de werknemersregisters. Door het gebruik van niet geregistreerd personeel toe te staan, effent zij het terrein voor de particuliere bedrijven. Aldus speelt zij zwartwerk in de hand, maakt zij aanwerving van havenarbeiders tegen lage lonen mogelijk en tast zij de sedert lang verworven rechten van de werknemers in deze sector aan.
<P>
Wat tenslotte de opneming van de havens in de trans-Europese vervoersnetwerken betreft, willen wij erop wijzen dat men hiermee niet de ontwikkeling van deze netwerken via communautaire financiering beoogt, maar de inmenging van het grote kapitaal. Ons inziens moeten de eventuele communautaire steunmaatregelen rekening houden met de behoeften en de bijzonderheden van de verschillende gebieden. Deze mogen niet zijn afgestemd op de voorkeur van het grote multinationale kapitaal.
<P>
De werknemers in mijn land zijn, evenals hun collega's in andere landen, uiterst verontrust over deze voorstellen. Bepaalde regeringen zijn reeds begonnen met deze in praktijk te brengen door wijziging van hun nationale wetgevingen. De havens van Piraeus en Thessaloniki zijn winstgevend, maar desalniettemin maken ook zij deel uit van de voor privatisering in aanmerking komende organisaties. Met het oog op de toetreding van Griekenland tot de euro werkt men momenteel aan de verandering van deze havens in naamloze vennootschappen. Wij zullen hoe dan ook de werknemers in hun strijd ter zijde staan. Zij willen niet dat deze voorstellen erdoor komen, wel wetend dat zij hier niets goeds van te verwachten hebben.
<P>
Verslag-Langenhagen (A4-0413/98)
<SPEAKER ID=98 NAME="Rovsing">
Het voorstel van de Commissie voor een EU-strategie voor wereldwijde navigatiesatellietsystemen (GNSS) verdient de steun van het Parlement. In deze zeer belangrijke sector heeft de EU nu reeds aanzienlijke strategische, politieke, economische en industriële belangen, maar ook belangen op het gebied van werkgelegenheid, veiligheid en defensie te verdedigen. Met een wereldmarkt van naar schatting ongeveer 50 miljard euro in 2005, is het aangewezen dat de EU zo snel mogelijk een Europese strategie ontwikkelt.
<P>
Het door de Commissie voorgestelde actieplan is een concrete stap in de ontwikkeling van een civiel wereldwijd systeem, dat volledig geïntegreerd is in het trans-Europese vervoers- en telecommunicatienet. Ik neem aan dat het Europees Ruimteagentschap op dit gebied als de technologische arm van de EU zal fungeren. Tot mijn tevredenheid heb ik vastgesteld dat de commissie een aantal aanbevelingen en amendementen in haar verslag heeft opgenomen, waarmee ik het grotendeels eens ben.

<SPEAKER ID=99 NAME="Souchet">
Gedurende de laatste dertig jaar heeft er zich op het gebied van de bouw van satellieten een ware revolutie voorgedaan. Die ruimtevaarttechnologie wordt vooral gebruikt voor telefoonnetwerken en televisiekanalen, maar ook in andere sectoren, zoals vervoer, landbouw, visserij en opsporing van natuurlijke rijkdommen, worden talrijke satellietdiensten ontwikkeld.
<P>
Op het gebied van bijvoorbeeld vervoer kan satellietnavigatie bijdragen tot een doelmatiger gebruik van de bestaande infrastructuur, verhoging van de veiligheid en vermindering van de milieuvervuiling.
<P>
In de visserijsector zal navigatie op basis van satellietsystemen het mogelijk maken de controles die door het gemeenschappelijk visserijbeleid worden opgelegd overal op onbetwistbare wijze uit te voeren, maar ook en vooral de veiligheid van de scheepsbemanning te verbeteren.
<P>
In de landbouw kunnen satellietsystemen dienstig zijn voor het toezicht op de teelt van winterharde gewassen (boomkwekerij, wijnbouw), het onderzoek van het grondwater, de controle van de irrigatie enzovoort.
<P>
In de loop van de volgende jaren zullen nieuwe toepassingen worden ontwikkeld: wereldwijd zullen communicatienetwerken op basis van satellieten worden geïnstalleerd en er zijn plannen om nieuwe onderzoeksstations in de ruimte te bouwen. Alles moet dus in het werk worden gesteld opdat de Europese staten een vooraanstaande positie veroveren op de uiterst concurrerende satellietmarkt, die momenteel door de Verenigde Staten wordt gedomineerd.
<P>
Nadat de Europese landen erin geslaagd zijn om op het gebied van lucht- en ruimtevaart en dankzij de samenwerking tussen de Europese bedrijven van deze sectoren activiteiten te ontwikkelen waaraan zij elk naar eigen kunnen deelnemen en waarmee zij de grenzen van de Europese Gemeenschap ruim overschrijden, moeten zij vandaag in de sector van de satellieten op dezelfde manier te werk gaan. Het succes van ondernemingen zoals Ariane en Airbus, die tot stand zijn gekomen zonder rechtstreekse inmenging van de Europese instellingen, bewijst dat het voor de opbouw van een hoogtechnologisch Europa absoluut niet nodig is een beroep te doen op een logge technocratische beheersstructuur. De Ariane- en Airbus-projecten, waarin zeer weinig Gemeenschapsgelden werden geïnvesteerd en de Commissie slechts een minieme rol heeft gespeeld, moeten als model dienen voor de toekomstige ontwikkeling van de Europese satellietindustrie.
<P>
De vergadering wordt om 13.10 onderbroken en om 15.00 hervat

<CHAPTER ID=5>
Agenda 2000 (voortzetting)
<SPEAKER ID=100 NAME="De Voorzitter">
Aan de orde is de voortzetting van het gecombineerd debat over vijf verslagen namens de Commissie landbouw en plattelandsontwikkeling over Agenda 2000.

<SPEAKER ID=101 NAME="Maes">
Mijnheer de Voorzitter, ik wilde u bij wijze van motie van orde een verzoek doen. Wij zijn allen druk bezig met de voorbereiding van belangrijke stemmingen. In de Commissie werd de belofte gedaan dat de lijst van de 157 UCLAF-onderzoeken ons zou worden voorgelegd. Daarvan hebben 27 betrekking op het werk van de Commissie zelf. Ik denk dat het voor ons van het grootste belang is om over die lijst te beschikken teneinde ons een goed oordeel te kunnen vormen over het werk van de Commissie en de wijze waarop zij optreedt in financiële zaken. Zou ik u mogen vragen als Voorzitter van dit Parlement het nodige te doen om ons deze stukken te bezorgen vooraleer de belangrijke stemmingen plaatshebben in verband met de Commissie?

<SPEAKER ID=102 NAME="De Voorzitter">
Mevrouw Maes, wij hebben nu nog geen lijst. Ik zal uw verzoek echter doorgeven en zodra er een lijst is, hoort u van ons.

<SPEAKER ID=103 NAME="Hardstaff">
Mijnheer de Voorzitter, toen ik hier eind vorig jaar het woord voerde over het verslag-Görlach zei ik dat dit Parlement eerlijk zou moeten aangeven of het de hervorming van het gemeenschappelijk landbouwbeleid nu wel of niet serieus neemt. Tot mijn spijt laten veel van de amendementen op de verslagen die we hier vandaag bespreken echter zien dat het er bepaalde fracties in dit Huis, in de aanloop naar de Europese verkiezingen, meer om te doen is een politiek slaatje te slaan uit dit beleid, dan realistische hervormingen te bewerkstelligen waarmee we een landbouwbeleid kunnen creëren dat geschikt is voor een Europa van 20 of 25 landen in de volgende eeuw, een Europa dat optreedt in een wereldwijde economie en zich zal moeten schikken naar de regels van de Wereldhandelsorganisatie.
<P>
Bepaalde fracties getuigen met hun stapels amendementen op al deze verslagen van weinig realiteitszin. Ze vragen steeds weer om verhoging van de subsidies terwijl de Commissie juist voorstelt die subsidies gaandeweg te verminderen, teneinde de landbouwuitgaven terug te brengen en uitbreiding van de EU mogelijk te maken. Ik ben zelfs bang dat de kandidaat-lidstaten zich door de gebeurtenissen van de afgelopen week en de afgelopen maand zijn gaan afvragen waar ze met hun aanvraag voor het lidmaatschap van de EU eigenlijk aan zijn begonnen. Maken we nu ernst met het opbouwen van een echt verenigd Europa? Blijven we bij onze doelstelling al die landen die 40 jaar geleden, door een historisch ongeval dat zich nooit meer mag voordoen, van West-Europa werden gescheiden weer in onze gelederen op te nemen, en zijn we bereid de stappen te nemen die daarvoor nodig zijn? Of blijven we in dit Parlement in meerderheid amendementen steunen terwijl we weten dat ze toch niet haalbaar zijn, waarmee we, op dit historische moment, verraad plegen jegens de toekomst?
<P>
Natuurlijk moeten we onze landbouwers op korte termijn beschermen tegen al te snelle veranderingen, zodat ze zich tijdens deze overgangsperiode staande kunnen houden. Natuurlijk moeten we de ontwikkeling van gewassen voor niet-voedseldoeleinden bevorderen, met uitzondering van tabak en met name op land dat op vrijwillige basis is braakgelegd. Natuurlijk moeten we de extensieve veehouderij bevorderen door de premieregeling te herzien. Natuurlijk moeten we steun bieden aan bedrijven in de voor de landbouw minst gunstige locaties, en moeten we oudere landbouwers in staat stellen met pensioen te gaan. We moeten ervoor zorgen dat de subsidies terechtkomen waar ze het meest nodig zijn. Bovendien moeten individuele uitkeringen aan een maximum worden onderworpen, tenzij kan worden aangetoond dat een hoger bedrag ten goede zou komen aan het milieu of aan de plattelandseconomie in bredere zin.
<P>
Deze hervormingen zijn noodzakelijk, ook los gezien van het meer algemene kader van Agenda 2000. Europa heeft behoefte aan een goed concurrerende maar tegelijkertijd duurzame en milieuvriendelijke landbouwsector, die voorziet in de behoefte van onze burgers aan gezond en hoogwaardig voedsel zonder gigantische overschotten te produceren, het platteland te vervuilen en dieren onnodig te laten lijden. We moeten door middel van speciale milieupremies de mensen steunen die de landelijke omgeving en onze prachtige landschappen beschermen. Daarnaast moeten er in landelijke gebieden ook nieuwe en niet direct van de landouw afhankelijke banen worden geschapen, teneinde massale werkloosheid op het platteland voor te zijn en te voorkomen dat dorpen worden ontvolkt en degraderen tot slaapwijken voor kleine en grote steden, met alle vervoers- en milieuproblemen van dien.
<P>
Ik daag de fracties uit zich bij het opstellen van hun stemlijst niet te laten verleiden door korte-termijnwinst op electoraal gebied, en zodanig te stemmen dat de hervormingsvoorstellen van de Commissie niet onderuit worden gehaald, maar juist worden gesteund en verbeterd.

<SPEAKER ID=104 NAME="Olsson">
Mijnheer de Voorzitter, mijnheer de fungerend voorzitter van de Raad, mijnheer de commissaris, als men over het landbouwbeleid spreekt, kan men dat natuurlijk op verschillende manieren doen: men kan de principiële kant en de lange termijn bekijken, en men kan het erover hebben wat wij op dit moment kunnen bereiken.
<P>
In beginsel zou ik een veel verdergaande hervorming van het GLB wensen dan de Commissie hier heeft voorgesteld. Ons landbouwbeleid is een erfenis van de jaren "50. Het is eigenlijk niet aangepast aan onze wens: een beter functionerende wereldmarkt, waar zoals bekend ook met de WHO-overeenkomsten naar wordt gestreefd, een wereldmarkt met een grotere vraag en zowel een interne als een externe markt waar kwaliteit en milieuvriendelijkheid hoger worden gewaardeerd.
<P>
Er is echter een en ander gebeurd sinds Agenda 2000 door de Commissie is opgesteld. Ten eerste zijn wij getroffen door een crisis in de economie, vooral in Zuidoost-Azië en Rusland, en de exportmarkten hebben hun kracht verloren. Ten tweede is het interessant om vast te stellen dat de Verenigde Staten een aanzienlijke steun aan hun landbouw hebben heringevoerd.
<P>
Nu is het de vraag hoe wij in deze situatie moeten handelen. In de jaren 1996-1997 hebben we immers gezien dat de markt de prijzen verhoogde. Vandaag is er een situatie waarin de markt de prijzen verlaagt. Ik geloof dat het in die situatie absurd is om de prijzen meer te verlagen dan men met directe betaling kan compenseren.
<P>
Wat betreft het vraagstuk van de herinvoering van nationale steun, zou ik de commissaris een vraag willen stellen. Kan de commissaris beloven dat men nationale deelbetalingen en national envelopes zodanig kan organiseren dat boeren in landen met regeringen die negatief staan tegenover de landbouw, niet worden getroffen door concurrentievervalsing?

<SPEAKER ID=105 LANGUAGE="EL" NAME="Ephremidis">
Mijnheer de Voorzitter, de nieuwe voorstellen van de Commissie staan bol van maatregelen waarmee men de boeren wil dwingen de buikriem nog strakker aan te halen. Weer eens wordt diep het mes gezet in het inkomen van de boeren. Met prijsdaling, vermindering of zelfs afschaffing van steun, afschaffing van interventie en soortgelijke maatregelen probeert men het geld bijeen te brengen dat noodzakelijk is voor de promotiecampagne van het monopolistisch kapitaal dat loert op de landbouw van de Midden-Europese landen. Men wil de boer en zijn kinderen beroven van hun onvervreemdbaar recht op het verbouwen van hun grond en op de ontwikkeling van hun productie. Zij krijgen willekeurige quota op hun schouders gelegd en worden zwaar gestraft als zij de vastgestelde opbrengst overtreden. Ook daar krijgt dus het monopolistisch kapitaal de kans zijn tentakels uit te breiden en de boerenbedrijven op te slokken, de boer zijn werk af te nemen of hem hoogstens op zijn land te dulden als een nieuw soort pachter. Tot slot wil men met deze maatregelen de economische en commerciële voorwaarden vaststellen waaronder het monopolistisch kapitaal tijdens de onderhandelingen in de Wereldhandelsorganisatie concessies kan doen en tegenprestaties kan verlangen van het Amerikaanse kapitaal, in zijn eigen voordeel natuurlijk en ten nadele van de boeren.
<P>
De commissaris heeft in zijn langer dan een half uur durende toespraak geprobeerd recht te praten wat krom is. Hij kan er echter van op aan dat de woedende boeren met hun manifestaties een stokje zullen steken voor zijn plannen. Hij moet niet denken dat zoiets nooit zal gebeuren. Wie zegt dat er geen nieuwe boerenopstand mogelijk is? Samen met de werknemers zullen de boeren zich met hand en tand tegen deze maatregelen verzetten en ervoor zorgen dat zij worden weggevaagd.
<P>
Spreker wordt door de Voorzitter onderbroken

<SPEAKER ID=106 LANGUAGE="FR" NAME="Guinebertière">
Mijnheer de Voorzitter, de hervorming van het GLB is zonder twijfel een mijlpaal in het communautaire leven, want zij moet de landbouw in het derde millennium binnenleiden. Zowel de economische toekomst als de samenhang van Europa evenals de leefbaarheid van onze plattelandsgebieden staan op het spel. Ik geef grif toe dat het GLB moet worden aangepast, maar laten we niet vergeten dat het veel goeds tot stand heeft gebracht. Het heeft ervoor gezorgd dat de moderne landbouw en de uitvoer van zijn producten groeien en dat er op onze markten betrouwbare kwaliteitsproducten worden aangeboden.
<P>
Welke zijn die hervormingsvoorstellen van de Commissie? Een op de wereldmarkt afgestemde algemene prijsverlaging, compensatie door rechtstreekse steunverlening die evenwel aan de inachtneming van bepaalde criteria wordt gekoppeld en inspraak van de lidstaten bij de toekenning van kredieten voor aanvullende steun. Tegelijkertijd verlangt de Commissie dat wij ons op de wereldmarkt, waar de grenzen zijn weggevallen, opwerpen als verdedigers van het dierenwelzijn.
<P>
Dit kunnen wij niet zonder meer aanvaarden. Het feit dat er zowel in de Raad als in het Parlement hard wordt onderhandeld is daarvan een voldoende bewijs. Ik maak mij zorgen over de GMO voor de rundvleesproductie in het bijzonder en alle extensieve systemen van landbouwproductie in het algemeen. Ik wil zeker niet verhullen dat deze sectoren een grote invloed hebben op het bodemgebruik en de milieubescherming, maar ik wens dat deze hervorming in de eerste plaats aan de landbouwers en de verbruikers ten goede komt.
<P>
Om die reden steunen wij rapporteur Garot, wanneer hij erom verzoekt overheidssteun te behouden en een beperkte prijsdaling te koppelen aan een uitbreiding van de productiebeheersing en het streven naar kwaliteitsproductie die aan de eisen van smaak en gezondheid voldoet. De hervorming in de melksector en de algemene maatregelen maken de uitvoering van deze ingewikkelde hervorming trouwens moeilijker. Over het geheel genomen moeten wij er met de hervorming van het GLB naar streven de Europese landbouw op de toenadering tot de LMOE en hun landbouwproductie voor te bereiden en ook onszelf op de komende onderhandelingsronde van de WHO voor te bereiden. Om daarin te slagen is het niet nodig onze prijzen nu al te drukken door ze meteen op de wereldprijzen af te stemmen, maar moeten we vasthouden aan ons Europees model dat het leven van mens en aarde eerbiedigt.

<SPEAKER ID=107 LANGUAGE="EL" NAME="Lambraki">
Mijnheer de Voorzitter, vandaag zetten wij de laatste sprint in voor de goedkeuring van het landbouwgedeelte van Agenda 2000. Mijns inziens is het gemeenschappelijk landbouwbeleid het belangrijkste onderdeel van Agenda 2000. In de landbouwsector zijn wij immers geconfronteerd met zeer uiteenlopende belangen en wordt, zoals wij weten, een groot gedeelte van de communautaire begroting opgeslorpt door het landbouwrichtsnoer.
<P>
De ontwerpverordeningen voor de financiering van de markten voor rundvlees, granen zuivel en de rechtstreekse steunstelsels vormen tezamen een belangrijk pakket maatregelen waarmee de regels en de procedures voor de financiering van het gemeenschappelijk landbouwbeleid worden vastgelegd. Hierin staan ook voorstellen voor de gemeenschappelijke marktordeningen van deze drie sectoren, die het leeuwendeel van het landbouwrichtsnoer voor hun rekening nemen. Het gaat hierbij om de belangrijkste sectoren van de Noord-Europese landbouw en daaruit blijkt al hoe groot de verschillen zijn en hoezeer de noordelijke producten worden bevoordeeld ten opzichte van de zuidelijke producten. Met de huidige herziening van het GLB probeert men deze verschillen enigszins te verkleinen. De financieringsvoorstellen van de Commissie wijken echter nauwelijks af van het huidige kader en vertonen een grote leemte.
<P>
Er zijn nieuwe acties toegevoegd aan het interventiegebied van de Garantieafdeling van het EOGFL. Het gaat hier met name om maatregelen voor de plattelandsontwikkeling en de pretoetredingssteun aan de kandidaat-landen. Wij moeten hier echter vraagtekens bij zetten. Wij betwijfelen ten zeerste of de voorgestelde maatregelen in de toekomst wel financierbaar zijn, gezien de voor de gemeenschappelijke marktverordeningen noodzakelijke uitgaven en de daarvoor ter beschikking staande financiële middelen.
<P>
Met het voorstel tot cofinanciering van de rechtstreekse inkomenssteun door de lidstaten werpt men een tweede belangrijk probleem op. Als men uiteindelijk tot cofinanciering besluit, mijnheer de commissaris - en de lidstaten die zichzelf als netto-bijdragers tot de communautaire begroting zien, oefenen druk in die richting uit - zal een eerste stap in de richting van renationalisatie van het GLB zijn gezet en u weet dat als eenmaal het hek van de dam is, de verschillen steeds groter zullen worden. Dan kan men het doel van de economische en sociale samenhang in de Unie wel definitief vergeten.
<P>
Renationalisatie van het GLB betekent in feite betwisting van het beginsel van financiële solidariteit. Dit beginsel was echter de hoeksteen van het enige, echt gemeenschappelijke beleid van de Europese Unie tot nu toe.
<P>
De Commissievoorstellen voor de GMO's voor rundvlees, granen en zuivel vormen een goede grondslag voor het aanpakken van de bestaande problemen. Wij weten dat het uiterst moeilijk is een gemeenschappelijk beleid vast te stellen waarmee dermate uiteenlopende belangen onder een noemer kunnen worden gebracht. Dit is de eerste keer dat ik zoiets zeg aan het adres van de Commissie. Desalniettemin zijn ook deze voorstellen voor verbetering vatbaar en daar wil ik twee opmerkingen over maken: een algemene en een specifieke opmerking.
<P>
Algemeen ben ik van mening dat de steun aan de kleine producenten en de producenten in de benadeelde gebieden en berggebieden dient te worden opgetrokken. Mijn specifieke opmerking betreft de situatie op de melkmarkt in Griekenland. Door de afstand tot de andere communautaire markten en het bestaan van talrijke eilanden is de situatie op de Griekse melkmarkt uiterst moeilijk. Door deze situatie en door de grote vraag naar verse melk zijn wij geconfronteerd met een grote afwijking van de huidige referentiehoeveelheid.
<P>
Daarom moet de Commissie mijns inziens het verzoek van Griekenland tot verhoging van de referentiehoeveelheid met 150.000 ton op realistische wijze bestuderen. Dit is geen nieuw probleem. Dit dateert reeds uit het jaar 1992 toen de hoeveelheden werden verdeeld. Alhoewel volgens het zeggen van de Commissie pogingen zijn gedaan om het gebrek aan evenwicht tussen de verschillende producten, landen en regio's te verhelpen, komt er helaas in de uiterst onaangename situatie op de melkmarkt in Griekenland geen enkele verandering.

<SPEAKER ID=108 LANGUAGE="PT" NAME="Cunha">
Mijnheer de Voorzitter, mijnheer de voorzitter van de Raad, mijnheer de voorzitter van de Commissie, ondanks de inspanningen van de rapporteurs is het niet mogelijk gebleken binnen de landbouwcommissie een compromis te vinden. Dat is betreurenswaardig en schaadt het imago van dit Parlement, dat aldus in zijn functie tekort geschoten lijkt te hebben.
<P>
Ik wil met betrekking tot de hervorming van het GLB vier prioriteiten behandelen, en daarmee volg ik het verslag dat in juni jongstleden aangenomen is.
<P>
Eerste prioriteit: het is van fundamenteel belang dat we heel voorzichtig zijn met het verlagen van de prijzen. De voorstellen van 15 % voor rundvlees en 10 % voor melkproducten, zoals die door dit Parlement zijn gedaan, lijken ons heel wat aanvaardbaarder dan de 30 en 15 % die door de Commissie zijn voorgesteld. Het door dit Parlement aangenomen nulpercentage voor granen komt ons niet realistisch voor.
<P>
Tweede prioriteit: het is van wezensbelang dat er grote inspanning wordt gedaan om een intern evenwicht binnen het GLB te bereiken, en zulks door extra aandacht te besteden aan de tweede pijler, waarbij vooral gedacht moet worden aan het structuurbeleid, de maatregelen op het gebied van een milieuvriendelijke land- en bosbouw, de bijzondere steun voor probleemgebieden, de steun voor kwaliteitsproducten, en, in het algemeen, de economische diversificatie en ontwikkeling van het platteland. Zonder deze zaken kan er geen sprake zijn van een Europees landbouwmodel, en kan het GLB geen recht doen aan het gegeven dat er binnen Europa - zoals bekend - verschillende en zeer heterogene typen landbouw bestaan.
<P>
Derde prioriteit: er moet een einde gemaakt worden aan het soort besluitvorming waarbij blindelings criteria worden vastgesteld voor de verschillende typen quota, rechten op premies of referentieoppervlakten. Er bestaan bijzondere gevallen, zoals mijn eigen land, Portugal, met een grote structurele achterstand en een aanzienlijke afhankelijkheid van het buitenland op het gebied van de voedselvoorziening. Zulke gevallen moeten op een selectieve wijze worden benaderd.
<P>
Vierde prioriteit: het is absoluut noodzakelijk dat iets wordt gedaan aan het enorme tekort aan oliehoudende en eiwithoudende zaden in Europa. Daarom moet het verschil tussen de steun voor granen en die voor de overige olie- of eiwithoudende zaden gehandhaafd worden, terwijl voor maïs een specifieke basisoppervlakte aangehouden dient te worden.
<P>
Tenslotte wil ik erop wijzen dat de optie om 25 % van de financiering van het GLB te renationaliseren een punt is waarover niet in het kader van deze hervorming moet worden gediscussieerd. Niet omdat het uit de aard der zaak een verboden onderwerp of een taboe is - want dat is het niet - maar eenvoudigweg omdat het een discussie is die in een andere context gevoerd behoort te worden, en wel binnen die van de financiering en de eigen middelen.
<P>
Tot slot wil ik een woord richten tot de voorzitter van de Raad. Ik wil de voorzitter van de Raad hier hartelijk begroeten, en hem eraan herinneren dat zijn collega van Buitenlandse Zaken gisteren gezegd heeft dat het terugbrengen van de uitgaven van de Europese Unie één van de belangrijkste beweegredenen voor de hervorming van het gemeenschappelijk landbouwbeleid vertegenwoordigde. Welnu, Duitsland heeft, telkens wanneer het voorzitter was, de landbouw verdedigd. Het lijkt erop alsof de nieuwe Duitse regering van strategie veranderd is. Ik zou het erg op prijs stellen als u ons hierover duidelijkheid verschafte.

<SPEAKER ID=109 NAME="Boogerd-Quaak">
Voorzitter, mijnheer de commissaris, het Parlement verdient geen schoonheidsprijs omdat het op een aantal dossiers niet tot een compromis is kunnen komen. Persoonlijk vind ik dat wij realistisch moeten zijn. Het landbouwbeleid mag geen groter beslag leggen op de Europese middelen. Ik vond het dan ook buitengewoon interessant dat commissaris Santer vanmorgen in zijn eerste interventie zei dat hij het erg jammer vond dat een gedeeltelijke renationalisering van de inkomenssteun of nationale budgetten door dit Parlement niet was omarmd. Het is een interessante optie. Het zou een middel kunnen zijn in het kader van de fraudebestrijding en het is ook door middel van dit systeem makkelijker om milieu-eisen per lidstaat in te voeren.
<P>
Ik ben dan ook van mening dat dit deel van het debat feitelijk veel breder gevoerd zou moeten worden, want ik heb de indruk dat in de financiële commissie van dit Huis daarvoor wel een meerderheid is.
<P>
Verder, Voorzitter, ben ik het met de heer Olsson eens dat wij eigenlijk nog veel verder zouden moeten gaan als het gaat om vernieuwing en innovatie in het landbouwbeleid. Tachtig procent van de mensen woont in steden. Ik woon daar niet, ik woon op het platteland, maar ik ben mij toch wel zeer bewust dat dat zo is. Daar wordt gevraagd om dierenwelzijnseisen, milieueisen en kwaliteitsbeleid. Daarom is het buitengewoon belangrijk dat hier de accenten komen.
<P>
Verder ben ik van mening dat daar waar wij incentives geven, dat dat in de richting zou moeten zijn van plattelandsbeleid, van het gebruik van non-food producten zoals grondstoffen voor de bouw en voor energie.
<P>
Ik wil hier tenslotte ook nog wijzen op de grote kansen die informatietechnologieën geven voor nieuwe impulsen met betrekking tot de landbouwsector. Te veel hebben wij landbouw gezien als het produceren van voedsel op een manier die we al jaren gewend zijn. Op dit moment is innovatie het allerbelangrijkste wat wij kunnen invoeren.

<SPEAKER ID=110 LANGUAGE="EL" NAME="Daskalaki">
Mijnheer de Voorzitter, in dit debat over de financiering van het GLB in het kader van Agenda 2000 mogen wij niet vergeten dat in Wenen een ?lange baan" -top is gehouden. Zowel het besluit over de eigen middelen als dat over de verdeling van de uitbreidingskosten werd uitgesteld. Men verwacht nu dat in maart te Brussel enkele belangrijke knopen zullen worden doorgehakt, maar tot nu toe heeft de Raad in geen enkel standpunt duidelijk gemaakt wat de bijdrage van de Europese burger aan de uitbreidingskosten zal zijn.
<P>
De eerste boodschap van het Duits voorzitterschap was dat de Duitse bijdrage tot de communautaire begroting aanzienlijk diende te worden verminderd. Het kan misschien geen kwaad eens terug te denken aan het besluit van Edinburgh waarmee de eigen middelen van de communautaire begroting werden vastgesteld op 1, 27 % van het BNP. Daar werd de voorwaarde aan verbonden dat dit percentage in de periode 2002-2006 moest worden verhoogd tot 2, 5 %, tegen een gemiddelde communautaire inflatie van 2, 2 %. Dat betekent dus dat als een van de bovengenoemde voorwaarden niet wordt vervuld of de landbouwuitgaven niet-verplichte uitgaven zullen worden, zoals in Agenda 2000 wordt voorgesteld, deze uitgaven gestadig zullen worden beperkt. Wij mogen echter niet vergeten dat in de laatste twee communautaire begrotingen de eigen middelen de grens van 1, 15 % niet hebben overschreden en eveneens aan de structuurfondsen een limiet van 0, 4 % van het BNP is opgelegd.
<P>
Cofinanciering van de landbouw betekent in feite gedeeltelijke renationalisatie. Volgens de derde oplossing uit het verslag van de Commissie zal deze cofinanciering zelfs 24 a 25 % moeten bedragen. Wij hebben zijdelings reeds een aantal maatregelen in de richting van cofinanciering toegestaan. Ik noem bijvoorbeeld de herziening in 1996 van de GMO voor groenten en fruit, de recente afschaffing van de interventie bij olijfolie en de mogelijkheid tot opkoping van ongebruikte individuele tabakquota. Het cofinancieringspercentage moet echter rekening houden met de economische situatie van de lidstaten. Eveneens moet men in geval van renationalisatie speciale maatregelen treffen voor de deficitaire landbouwproducten van de Europese Unie.
<P>
Wij stemmen in met de ?billijke voorwaarden" die de rapporteur wil verbinden aan eventuele cofinanciering, maar wij gaan niet akkoord met de keuze van artikel 43 van het Verdrag voor de besluitvorming. Ons inziens moet artikel 209 worden toegepast. Het gaat hier immers om wijzigingen van financiële aard en daarvoor is unanimiteit in de Raad vereist. Wij zijn tegen gedeeltelijke renationalisatie en de invoering van een algemeen structuurmechanisme.
<P>
Verder vragen wij bij de herziening van het GLB gelijke behandeling voor de mediterrane producten en volledige compensatie voor inkomensderving in de landbouwsector via rechtstreekse steun aan met name kleine producenten en producenten in de benadeelde gebieden.
<P>
Er is reeds gesproken over het steeds groter wordende gebrek aan evenwicht tussen het noorden en het zuiden. Afsluitend wil ik dan ook opmerken dat het Cohesiefonds werd opgezet met de bedoeling compensatie te bieden voor de verwezenlijking van de interne markt, waar met name de noordelijke industrielanden profijt van zouden trekken.

<SPEAKER ID=111 LANGUAGE="EL" NAME="Alavanos">
Mijnheer de Voorzitter, de hervorming van het gemeenschappelijk landbouwbeleid is mijns inziens niet zozeer het resultaat van de ontwikkelingsdynamiek van de landbouw zelf en van de nieuwe uitdagingen, maar veeleer van het aandringen van bepaalde sterke lidstaten op vermindering van de communautaire begroting en op met name vermindering van hun nationale bijdragen. Daarom zal volgens mij de uitoefening van een echt landbouwbeleid steeds moeilijker worden. Men kan echter de landbouwproductie en het platteland niet in handen leggen van de vrije markt en zijn wetten. Men moet wel degelijk ook rekening houden met de demografische en ecologische aspecten van de landbouw. Het risico op woestijnvorming is in veel landbouwgebieden enorm groot. Ik ben vierkant tegen elke poging om via de financiering renationalisatie van het gemeenschappelijk landbouwbeleid te bewerkstelligen. Dat zal voor landen met zwakke begrotingen en geringe financiële middelen een ondraaglijke last zijn. Ook betreur ik het bestaan van een gebrek aan evenwicht tussen ten eerste de noordelijke en zuidelijke producten en ten tweede de grote en kleine producenten.

<SPEAKER ID=112 LANGUAGE="PT" NAME="Campos">
Mijnheer de Voorzitter, ik luister altijd met groot genoegen naar commissaris Fischler. Hij is nu al een aantal keer hier in het Parlement verschenen, en hij maakt zich grote zorgen over de hervorming van het landbouwbeleid, en of die wel ver genoeg gaat. Hij zegt dat dit een hervorming voor de toekomst moet zijn. Ik zelf begrijp niet hoe de Commissie kan beweren een hervorming voor de toekomst door te willen voeren, terwijl de helft van de Gemeenschapsbegroting terecht komt bij een sector waarin de 1 % die tot de rijksten van Europa behoren 40 % van de Gemeenschapsbegroting opstrijken...
<P>
Dat is een schande, mijnheer Fischler. Het is een schande dat een aantal afgevaardigden en de Commissie zelf hier beweren in naam van de landbouwers te spreken. U praat over een geprivilegieerde minderheid die zich via het systeem van het gemeenschappelijk landbouwbeleid openbare middelen toe-eigent. Dat zijn middelen die wij met zorg zouden moeten beheren. Maar dat doen we niet, want we geven ze aan mensen die er geen behoefte aan hebben. Uw betoog over bescherming van het milieu, bescherming van de werkgelegenheid, zekerheid en kwaliteit is - zoals de zaken er nu voor staan - onverenigbaar met een systeem van betalingen op basis van de productie. De productie is vandaag de dag het probleem niet meer, mijnheer Fischler. De ontwikkeling van de technologie - de biotechnologie - staat garant voor een voortdurend toenemende productie. De mensen, dat is waar de problemen zich doen gevoelen. Het type landbouwbeleid waarover we het nu hebben heeft vanaf de jaren vijftig tot op heden al geleid tot een terugloop van de plattelandsbevolking met 700 %. Met dit beleid zal 2, 5 % van de bevolking met het platteland verbonden blijven. Wat u nu zou moeten voorstellen, mijnheer de commissaris, is het stopzetten van alle steun voor productie. Die steun zou aan de bedrijven moeten worden gegeven, aan de kleine landbouwbedrijven, aan de familiebedrijven. Steun moet gegeven worden om banen te behouden, om de kwaliteit van de productie te behouden. Daar is de steun voor bedoeld, en niet voor deze enorme verspilling, waarbij de helft van de Gemeenschapsbegroting wordt weggegooid, geld dat waarschijnlijk betaald wordt door degenen die dat geld het meest nodig hebben, en dat dan toegewezen wordt aan degenen die het niet nodig hebben. Ik zal u recht doen, mijnheer Fischler. U bent minder gevoelig voor lobby's dan de leden van de landbouwcommissie, want de drie door deze commissie voorgelegde dossiers zijn slechter dan het voorstel van de Commissie zelf, in die zin dat in die dossiers meer geld wordt gevraagd. Niet voor differentiatie, niet ter wille van de rechtvaardigheid, en al evenmin voor de bescherming van de landbouwers, maar wel om meer overschotten te produceren, zodat we later voor de opslag daarvan kunnen betalen. Daarna kunnen we betalen om niet te produceren, en dan weer om wel te produceren, en dan betalen we weer voor de opslag en de uitvoer. Dat is toch te gek, mijnheer Fischler? Stop toch met dit beleid!

<SPEAKER ID=113 LANGUAGE="ES" NAME="Redondo Jiménez">
Mijnheer de Voorzitter, mijnheer de commissaris, dames en heren, we zijn in dit debat op een punt aangekomen, waar we alle wetgevende projecten uit Agenda 2000 wel zo'n beetje onder de loep hebben gelegd. Toch hoop ik dat u, dames en heren, en ook u, mijnheer de commissaris, mij toestaat een paar woorden te zeggen over enige aspecten die door mijn collega's nog niet zijn belicht, hoezeer de woorden van de heren Goepel, Funk, Cunha en Colino mij ook uit het hart gegrepen zijn.
<P>
Ik zal drie kanttekeningen plaatsen van wat groter, en drie van wat kleiner gewicht, en het daarbij heel beknopt houden. In het kader van de opmerkingen van groter gewicht wil ik graag iets zeggen over de vernieuwende aspecten van uw Agenda 2000 voor de plattelandsontwikkeling. Ook al gaat het vandaag niet over dit specifieke onderwerp, u heeft wel aangegeven dat 50 % van de bevolking ouder is dan 55. En u zegt, mijnheer de commissaris, dat de belangrijkste doelstelling van het landbouwbeleid gelegen is in het handhaven van de plattelandsbevolking. Dan zit u met twee grote problemen: het probleem van de jongeren en het probleem van de vrouwen - hoe te verhinderen dat zij wegtrekken. Want zonder vrouwen, laten we realistisch zijn, is er geen oplossing. De mannen volgen de vrouwen, en het platteland geraakt ontvolkt; het enige wat we dan nog over hebben is een landbouwbeleid.
<P>
Een andere wat gewichtigere zaak is de medefinanciering. Handhaaf alstublieft het principe van de solidariteit. Ik geloof dat medefinanciering van de directe steun - met verplichte nakoming door de lidstaten - kan leiden tot ernstige discriminatie.
<P>
Ik geloof ook dat we de eisen die we aan producten uit derde landen stellen, alsook het toezicht daarop, moeten handhaven. Die producten moeten voldoen aan dezelfde eisen die we ons met betrekking tot onze eigen producten opleggen.
<P>
Wat de opmerkingen van minder gewicht betreft, kan ik niet nalaten een aantal slepende problemen te vermelden. Ik wijs daarbij op de historische opbrengsten, de verhoging van het quotum voor stieren, vastgesteld op meer dan 70.000, een quotum dat nòg een keer van toepassing zal moeten zijn. Ik dank u ook voor de verhoging van de melkquota, ook al blijven we erop wijzen dat die verhoging niet volstaat.
<P>
Mijnheer de commissaris, we hebben een Europees landbouwmodel vastgesteld: maak u dat eigen en vecht ervoor, samen met alle andere Europese instellingen, ter wille van de landbouwers, wier belangen u hier verdedigt.

<SPEAKER ID=114 LANGUAGE="DA" NAME="Iversen">
Mijnheer de Voorzitter, het gemeenschappelijk landbouwbeleid waartoe in de jaren vijftig door de zes lidstaten besloten werd, is aan een hervorming toe. Zo goed als iedereen erkent dat dit beleid niet meer zal kunnen dienen na de uitbreiding, wanneer de Unie meer dan twintig landen zal tellen. Of we het nu willen of niet, we zijn verplicht een aantal wijzigingen door te voeren. Over deze wijzigingen willen wij graag meebeslissen. Wij vinden dat de Commissie met Agenda 2000 een goed en moedig voorstel heeft gedaan. Wij kennen de hoofdlijnen: de algemene steunregelingen worden afgeschaft en de Europese landbouwers moeten de concurrentie op de wereldmarkt aangaan. Dit is iets wat wij als gevolg van de WHO-onderhandelingen moeten aanvaarden en ik denk zelfs dat een liberalisering gezond is voor de landbouw, omdat het verschil tussen onze prijzen en de wereldmarktprijzen zal verkleinen. Ik denk ook dat de afschaffing van ons melkquotasysteem op lange termijn noodzakelijk zal zijn. Sommigen zullen het betreuren, maar ik niet. Ik vind dat het op lange termijn een goede zaak zal zijn. We moeten mijns inziens beseffen dat het met Agenda 2000 op gang gebrachte proces een steeds groter wordende liberalisering binnen de landbouwsector tot gevolg zal hebben. De Deense sociaal-democraten zijn zeer tevreden met het voorstel van de Commissie en wij zijn van oordeel dat het een noodzakelijke verandering is, zowel door de WHO-overeenkomsten als door de nakende uitbreiding en de huidige financiering van het beleid.
<P>
Wij hebben enkele voorstellen van het Parlement geamendeerd en wij hebben ook nog andere amendementen ingediend. Wij vinden het voorstel van de Commissie in vele opzichten realistischer dan het voorstel waarover het Parlement een consensus heeft bereikt. Ik hoop dat het Parlement inziet dat we moeten kiezen voor de koers die de Commissie heeft uitgezet. Het is immers zo dat een aantal van de door het Parlement ingediende amendementen - waartegen wij gestemd hebben, maar die helaas nog altijd op tafel liggen - de begrotingsmiddelen doen toenemen in plaats van dalen, zoals de Commissie voorstelt. Wij moeten dan ook een haalbare oplossing vinden en tevens het tijdschema respecteren. Daarom is het van groot belang dat wij ons standpunt bij de stemming tijdens de vergadering in Brussel eind januari bepalen en dat de onderhandelingen op tijd worden afgerond. Ik wens de voorzitter van de Raad en de landbouwcommissaris veel succes en hoop dat alles in de maand maart geregeld is.

<SPEAKER ID=115 NAME="Filippi">
 Mijnheer de Voorzitter, ik ben net als een aantal collega's bezorgd dat het interessante debat dat zich momenteel inzake Agenda 2000 ontwikkelt, uiteindelijk tot een conclusie zal leiden die in het kader van de hervorming van het gemeenschappelijk landouwbeleid weinig te betekenen heeft. We weten inmiddels allemaal wat de moeilijkheden zijn: die kwamen duidelijk naar voren tijdens de discussie binnen de landbouwcommissie, waarbij we niet in staat zijn gebleken een gezamenlijk standpunt in te nemen over de hervorming van de belangrijkste sectoren. Vanmorgen zijn die moeilijkheden opnieuw aan het licht gekomen tijdens de toespraak van de voorzitter van de Raad van ministers van Landbouw. Toen werd gezegd dat we moeten streven naar een compromis binnen de Ministerraad, maar we weten allemaal hoeveel hindernissen we inmiddels zijn tegengekomen in onze zoektocht naar een dergelijk compromis.
<P>
We zouden ons echter vergissen als we zouden instemmen met de interpretatie die in de loop van dit debat naar voren is gebracht en die stelt dat er enerzijds sprake is van een vernieuwende en hervormingsgezinde Commissie, en anderzijds van een Parlement dat niet in staat is de koers te volgen die de Commissie heeft uitgestippeld. Helaas is de werkelijkheid anders. We hebben het van meet af aan al gezegd: de Commissie heeft weliswaar interessante en belangrijke voorstellen geformuleerd, maar de herschikking van de middelen is kwalitatief en kwantitatief ontoereikend om dit voorstel te kunnen waarmaken. Aan de ene zijde vinden we de Raad van ministers van Economische Zaken en Financiën - gisterenmorgen heeft de Duitse minister van Buitenlandse Zaken nog eens aangehaald wat zijn Britse ambtgenoot bij de opening van zijn halfjaarperiode heeft gezegd, namelijk dat we de landbouwsector moeten aanpassen teneinde de uitgaven terug te brengen - en aan de andere zijde de landbouwers zelf, die vrezen dat hun inkomens door een prijsverlaging onder druk komen te staan.
<P>
We moeten ons echter niet door dit beeld gevangen laten houden en de blik voorwaarts richten. Ik zou aan het einde van mijn interventie dan ook een beroep willen doen op de werkgroep die, zoals vanmorgen door de commissaris is aangekondigd, op hoog niveau zal worden ingesteld en die een dezer dagen aan haar werkzaamheden zal beginnen. Ik vraag deze werkgroep zich daadwerkelijk in te spannen voor de belangen van de producenten in de landbouwsector, en op de een of andere wijze een standpunt te formuleren dat in overeenstemming is met de overigens zeer ambitieuze hervormingsdoelstellingen.

<SPEAKER ID=116 LANGUAGE="EN" NAME="Wilson">
Mijnheer de Voorzitter, ik zal mij in algemene zin over dit onderwerp uitlaten, en niet met betrekking tot een specifiek verslag. Welk beleid we voor de Europese landbouwsector vanaf 2000 ook gaan volgen, het moet in ieder geval begrijpelijk zijn en zonder problemen kunnen worden uitgevoerd en gecontroleerd. Bij de hervormingen dient het gemeenschappelijk beleid als sociaal instrument centraal te blijven staan. We hebben tijdens de GATT-besprekingen aangevoerd dat we met ons beleid niet zozeer de productie verhogen dan wel de economie van achtergestelde regio's stimuleren. Dat was destijds ons argument: daarom kunnen we nu niet beweren dat het onjuist is efficiëntie te bestraffen.
<P>
We moeten een maximum instellen voor de steun aan grotere graanproducenten. Differentiatie is onvermijdelijk, maar dan wel op een eerlijke en verstandige manier. We moeten ervoor zorgen dat de plaatselijke economie geen onnodige schade oploopt. We moeten doelmatige en effectieve complementaire nationale beleidslijnen uitstippelen, maar er tegelijk zorg voor dragen dat het beleid blijft gelden voor ons allen en dat de gemeenschappelijke financiering wordt gehandhaafd. We moeten weerstand bieden aan de pogingen de financiering en beleidsvorming te renationaliseren.
<P>
Als we instemmen met een deels nationale financiering, dienen de uitgaven die daarvoor nodig zijn verplicht te worden gesteld. Er zit wel wat in het voorstel voor oppervlaktegebonden steun. Dit principe maakt deel uit van onze sociale verantwoordelijkheid. We moeten echter steun reserveren voor landbouwers in bergachtige en andere voor landbouw minder geschikte gebieden, en ervoor zorgen dat de steun terechtkomt waar hij nodig is - en dus niet bij de grote, rijke of machtige bedrijven. De billijkheid van de maatregelen moet door middel van herverdeling worden gegarandeerd. We kunnen de voorstellen voor bevordering van de extensieve landbouw alleen maar toejuichen, maar het systeem moet wel eenvoudige en doelmatige controle toelaten. We moeten voorkomen dat we een groot bureaucratisch apparaat in het leven roepen dat uiteindelijk door de kleine landbouwers wordt bekostigd. Ook is het zaak ervoor te waken dat de kosten voor gezondheid, veiligheid, consumentenbescherming en abattoirtoezicht niet de pan uitrijzen. In mijn eigen land, Wales, lijken er inmiddels meer controleurs rond te lopen dan schapen.
<P>
Ook moeten we ervoor zorgen dat de doelstellingen van regionaal beleid, waar dat van toepassing is, niet strijdig zijn met die van het landbouwbeleid, maar dat ze elkaar juist versterken. Overal in Europa worden de plattelandsgebieden armer en minder vitaal, terwijl de stedelijke gebieden juist rijker worden. Plattelandsgebieden hebben economische hulp nodig; niet alleen huizen voor vakantiegangers en relatief welgestelde gepensioneerden. Agenda 2000 dient via het GLB te worden geïntegreerd in de steun die we aan de plattelandseconomieën moeten geven.

<SPEAKER ID=117 LANGUAGE="DE" NAME="Schierhuber">
Mijnheer de Voorzitter, mijnheer de commissaris, mijnheer de voorzitter van de Raad, geachte dames en heren, de verdere ontwikkeling van het gemeenschappelijk landbouwbeleid ligt ons allen na aan het hart. Desondanks wil ik heel duidelijk stellen dat de door de Commissie voorgestelde verlaging van de interventieprijzen voor mij persoonlijk niet aanvaardbaar is. Het verslag-Graefe zu Baringdorf bevat twee punten waarover ik mijn mening nog wil geven.
<P>
Allereerst iets over het begrip goede vakkundige praktijk. Dat betekent dus dat bedrijven die volgens het principe van de goede landbouwpraktijk worden gerund, in de toekomst een maximum aan steunbedragen ontvangen. Dit geldt natuurlijk alleen maar als zij voldoen aan de overige voorwaarden die in deze verordening staan. Als de boeren maatregelen treffen ter bescherming van het milieu die verder gaan dan de goede vakkundige praktijk, moeten ze hiervoor afzonderlijk worden beloond, bijvoorbeeld in het kader van verordening 20/78.
<P>
Op basis van objectieve criteria zouden de lidstaten over sanctiemogelijkheden moeten kunnen beschikken als de milieu-eisen niet worden nageleefd en ook deze criteria moeten worden vastgesteld aan de hand van de goede vakkundige praktijk. Deze werkwijze moet in heel Europa worden erkend en als basis worden aanvaard. Mijns inziens zouden de lidstaten richtsnoeren moeten vaststellen die zij dan ook dienovereenkomstig kunnen toepassen.
<P>
Het tweede punt waarover ik het wilde hebben, is de werkgelegenheidssituatie op het platteland. Wij weten allen dat onze boerenfamilies in de toekomst nieuwe mogelijkheden moeten krijgen om hun inkomen veilig te stellen. De politiek dient het kader hiervoor te creëren zodat onze goed opgeleide en innovatieve agrarische ondernemers, want zo zie ik de boeren van de toekomst, ervoor kunnen zorgen dat het platteland zijn aantrekkingskracht behoudt. Het ecologische en sociale landbouwbeleid moet afgestemd zijn op de multifunctionele wereld van de landbouw en het platteland. Tijdens de Raad van Luxemburg werd er een besluit genomen over het Europese landbouwmodel. Dit moet het belangrijkste criterium zijn voor de volgende WHO-onderhandelingen, want de Europese landbouw is natuurlijk wezenlijk anders dan de landbouw in de landen van de andere WHO-partners.

<SPEAKER ID=118 LANGUAGE="FI" NAME="Myller">
Mijnheer de Voorzitter, afgevaardigden van de Raad en de Commissie, een van de belangrijkste zaken van het komende gemeenschappelijk landbouwbeleid moet het streven naar een actief plattelandsbeleid en een duidelijker werkverdeling tussen het landbouw- en het plattelandsbeleid zijn. Het platteland moet als een geheel worden gezien. Het spectrum van beroepen op het platteland moet veelzijdig zijn en het platteland moet ook met inachtneming van natuur en recreatie worden ontwikkeld. De toegang tot recreatiegebieden moet worden gewaarborgd. Er moet een vrije toegang zijn tot bossen, weiden, de zeekust en de oevers van meren. Het recht om zich in de natuur te bewegen mag in geen geval gekoppeld zijn aan het eigendomsrecht, het "allemansrecht" moet gegarandeerd worden.
<P>
Het landbouwbeleid vereist vernieuwing. Landbouw die dicht bij de natuur staat moet de norm zijn, geen uitzondering. Men moet constateren dat de standpunten van de Commissie landbouw en plattelandsontwikkeling en de Commissie milieubeheer, volksgezondheid en consumentenbescherming wat dit betreft tamelijk dicht bij elkaar liggen.
<P>
Het betalen van rechtstreekse steun aan de landbouw moet gekoppeld worden aan het in acht nemen van de milieunormen. De besluiten die zowel in het kader van het Verdrag van Amsterdam als later op de Top in Cardiff zijn genomen over het opnemen van milieu in alle beleidssectoren van de Europese Unie moet ook bij het landbouwbeleid serieus worden genomen. Het is niet in overeenkomst met dit principe dat het koppelen van milieunormen aan het verlenen van steun aan de lidstaten wordt overgelaten. Zo bereikt men niet de doelstelling van een met het oog op het milieu duurzamer landbouwbeleid en een landbouw waarvan de producten vertrouwd kunnen worden op grond van hun gezondheid en veiligheid.
<P>
Om de milieuaspecten volledig in acht te kunnen nemen, moeten de lidstaten samen met de Commissie gedragsregels ontwikkelen voor een wat het milieu betreft duurzame landbouw. Steun moet slechts gegeven worden aan de boeren die de overeengekomen regels in acht nemen. Specifieke milieusubsidies in de landbouw mogen slechts worden verleend aan projecten waarmee ofwel de natuurlijke omgeving wordt beschermd ofwel de situatie van het huidige landbouwmilieu wordt verbeterd. Er moet speciale aandacht worden besteed aan de bescherming van water. Het gebruik van goede gedragsregels in de landbouw moet doeltreffender worden gemaakt met behulp van de mogelijkheid geld terug te krijgen.
<P>
Het is zeer belangrijk dat men rekening houdt met de diversiteit in Europa, men moet van noord tot zuid landbouw kunnen bedrijven. Bijvoorbeeld in Finland is een biologisch-dynamische vleesproductie niet mogelijk als men de dieren het gehele jaar door buiten houdt. In deze tijd van het jaar kan er een meter sneeuw liggen bij dertig graden vorst.

<SPEAKER ID=119 NAME="Sturdy">
 Mijnheer de Voorzitter, ook ik zou de fungerend voorzitter van de Raad graag welkom willen heten. Ik zal niet gaan herhalen wat mijn voorgangers vandaag allemaal al gezegd hebben, maar zou de fungerend voorzitter wel even een van zijn eigen opmerkingen in herinnering willen brengen inzake de WHO. Ik heb er in de Commissie landbouw en plattelandsontwikkeling keer op keer op gewezen dat Agenda 2000 en de WHO bij elkaar moeten aansluiten. De Amerikanen zijn bij de WHO-onderhandelingen bepaald geen heiligen, en we moeten oppassen dat we in die onderhandelingen niet het onderspit delven. Ik ben ervan overtuigd dat de fungerend voorzitter van deze situatie op de hoogte is en er alles aan zal doen om onze onderhandelingspositie te verstevigen.
<P>
Het deed me deugd van de commissaris te mogen vernemen dat 50 % van alle landbouwers ouder is dan 55. Ik weet niet of dat ook geldt voor de landbouwcommissie. Zelf ben ik nog net geen 55. Dit is een pijnlijk onderdeel van het hele vraagstuk. We moeten de sector wel voorbereiden op de jongere generatie; we hebben geen keus. Als we werkloos toezien hoe deze jonge mensen ten onder gaan zullen de wortels afsterven, en met de wortels de gehele sector.
<P>
Ik zou nog even willen terugkomen op een paar opmerkingen die al eerder zijn gemaakt. Ik ben het met de heer Wilson eens dat er behoefte is aan duidelijke besluiten, aan uniform beleid en aan continuïteit. Continuïteit is voor de landbouw onmisbaar. In de Britse landbouw hebben we met drie belangrijke problemen te kampen. Hoewel het inkomen van de Britse landbouwers het afgelopen jaar met 40 % is gedaald, hebben we het gewoon over nationale budgetten en renationalisatie van het gemeenschappelijk landbouwbeleid. In het Verenigd Koninkrijk houden we ons hart vast, omdat regeringen op deze manier zeggenschap krijgen over de landbouwuitgaven.
<P>
Een van mijn collega's had het over differentiatie. Een van de problemen met differentiatie is dat het niet van alle betrokkenen een gelijk offer zal vragen. Differentiatie is prima zolang het maar om grotere bedrijven dan je eigen landbouwbedrijf gaat. Wij zijn het volstrekt oneens met deze zienswijze.
<P>
Tenslotte zou ik willen herhalen dat de medefinanciering niet als renationalisatie van het gemeenschappelijk landbouwbeleid mag worden gebruikt.

<SPEAKER ID=120 LANGUAGE="DE" NAME="Haug">
Mijnheer de Voorzitter, dames en heren, beste collega's, wij weten allen dat het succes van de onderhandelingen over Agenda 2000 nauw in verband staat met het succes dat bereikt wordt op de andere onderdelen van de Agenda, dat wil dus zeggen met een compromis waar iedereen achter staat. De hervormingen van het gemeenschappelijk landbouwbeleid vormen een centrale pijler van het gehele pakket, die alleen maar samen met de andere hervormingspijlers de fundering vormen voor de Agenda. Dat betekent dat al bij de afspraken over het gemeenschappelijk landbouwbeleid de richting moet worden bepaald voor een succesvolle financiële hervorming.
<P>
Het ligt voor de hand dat er alleen maar zinvolle financiële regelingen gevonden kunnen worden als er ook dienovereenkomstige veranderingen op landbouwgebied plaatsvinden; bijna 50 % van de Europese begroting gaat hier naartoe en u begrijpt natuurlijk wel dat dat mij als financieel-economisch adviseur enorm ergert.
<P>
Voorzitter Santer heeft er terecht op gewezen dat de onderhandelingen over de toekomstige financiering van de begroting een van de essentiële elementen van de onderhandelingen over Agenda 2000 zijn. Tegelijkertijd met de financiële hervorming moeten echter ook de noodzakelijke hervormingen inzake het landbouwbeleid worden gesteund. Ik ben het niet eens met de visie van commissaris Fischler die hij hier vanochtend uit de doeken heeft gedaan. De in sommige amendementen voorgestelde cofinanciering van maatregelen inzake het landbouwbeleid moet niet buiten de landbouwhervorming om worden geregeld. Ons inziens is de cofinanciering veeleer een van de elementen die het succes bepalen van de voor de landbouwsector voorgestelde hervorming. En bovendien ligt dit in de lijn van de door de Commissie voorgestelde heroriëntering, geen prijsgaranties meer, maar wel inkomenssteun. Als wij met deze heroriëntering het platteland inderdaad doeltreffender kunnen stimuleren, dan had de Commissie niet halverwege moeten afremmen, ze had niet alleen over de hervorming moeten nadenken, maar deze ook daadwerkelijk op papier moeten zetten. Dat betekent dat wij ook voor structurele maatregelen in het landbouwbeleid het beproefde mechanisme van de gemeenschappelijke verantwoordelijkheid van de Unie en de lidstaten zouden moeten toepassen.
<P>
Als ik u was, commissaris Fischler, had ik toch echt gebruik gemaakt van de dynamiek van cofinanciering. Ongetwijfeld zorgt cofinanciering voor een grotere bereidwilligheid om een intensieve discussie te voeren over de omvang en de structuur van het gemeenschappelijk landbouwbeleid. In de lidstaten wordt men zich veel meer bewust dat de door de Commissie voorgestelde hervormingen noodzakelijk zijn als de ministers van Landbouw een deel van de financiering moeten loskrijgen van hun ministers van Financiën. De voorgestelde cofinanciering is inderdaad geen maatregel om de problemen van de nettobetalers op te lossen, maar een centrale bijdrage om het evenwicht te herstellen tussen markt- en inkomensbeleid enerzijds en structuurbeleid op het platteland anderzijds. Cofinanciering is geen vorm van renationalisering, zoals hier gevreesd werd. Evenals mevrouw Boogerd-Quaak hoop ik dat de Begrotingscommissie een meerderheid vindt voor de cofinanciering, want bijna 50 % van de begroting moet effectief en met positief resultaat worden gebruikt, zodat wij voor de burgers aannemelijk kunnen maken wat er met hun belastinggeld gebeurt.

<SPEAKER ID=121 LANGUAGE="FI" NAME="Otila">
Mijnheer de Voorzitter, met het gemeenschappelijk landbouwbeleid wordt van Sicilië tot Utsjoki de landbouw bestuurd en gestuurd in landen met onderling volledig verschillende natuurlijke omstandigheden. Dat is een zeer moeilijke taak en de angst dat de specifieke omstandigheden in perifere gebieden in het uiteindelijke besluit niet in acht genomen worden is dan ook zeer gegrond.
<P>
Een van de vele problemen met betrekking tot de landbouwhervorming van Agenda 2000 is dat het geplande graanbeleid volledig op z'n kop wordt gezet. De door de Commissie voorgestelde daling van de administratieve interventieprijs van graan is problematisch. Tegelijkertijd stelt de Commissie voor dat de daling van deze prijzen slechts voor de helft wordt gecompenseerd. De rentabiliteit van de graanproductie in het tot de perifere gebieden van de Europese Unie behorende Finland is nu al slecht, zodat een verlaging van de prijzen de productievoorwaarden alleen maar slechter maakt. Specifieke regionale omstandigheden, de relatief kleine omvang van de oogst en het hoge kostenniveau moeten bij de hervorming in ogenschouw worden genomen.
<P>
Het Europese platteland heeft ook in de toekomst een goed functionerende landbouw nodig om zijn levensvatbaarheid en verscheidenheid te handhaven. De ontwikkeling van de landbouw is nog steeds van invloed op het welzijn van het hele continent. Het verkommeren van de landbouw zou leiden tot het verzwakken van de levensmiddelenindustrie, de industrie van landbouwbenodigdheden en de gerelateerde handel alsmede tot een vermindering van de keuzemogelijkheden voor de consument.
<P>
De landbouw moet met de vrijer wordende wereldhandel mee veranderen, maar wij moeten de richting en snelheid van de verandering kunnen beïnvloeden. De richting mag niet de achteruitgang van de landbouw zijn. Het handhaven van familiebedrijven in de landbouw hangt af van de politieke wil van de Europese Unie. Als we durven geloven in de toekomst van de Europese landbouwproductie en in goed overleg besluiten nemen, houden we in Europa ook in het volgende millennium een levende, veelzijdige landbouw en levensmiddelenindustrie.

<SPEAKER ID=122 LANGUAGE="IT" NAME="Baldarelli">
Mijnheer de Voorzitter, mijnheer de commissaris, mijnheer de voorzitter van de Raad, het voorstel voor hervorming van het GLB dat is opgenomen in het pakket maatregelen van Agenda 2000 en dat door middel van de structuurfondsen en de voorstellen voor verordeningen die we hier vandaag bespreken ten uitvoer moet worden gebracht, is te zien als een poging, hoe voorzichtig ook, die de moeite van het aanmoedigen waard is. Het streven naar onderling evenwicht en het ontbreken van werkelijke vernieuwing hebben echter ook gevolgen voor dit voorzichtige initiatief. De fungerend voorzitter, de heer Funke, heeft er ons vanmorgen nadrukkelijk en herhaaldelijk op gewezen dat we met het standpunt of het compromis in ieder geval moeten afrekenen met een oude cultuur die ver af staat van de werkelijke belangen van consumenten en producenten.
<P>
De afstand tussen economie en politiek wordt op heldere en praktische wijze geïllustreerd door de groepen van hooggeplaatste functionarissen, de bemiddeling op diplomatiek niveau, de informele contacten, de eisen omtrent de onaantastbaarheid van de begroting enerzijds en de wil tot renationalisatie anderzijds. Het inkomen van de landbouwers is uitgehold. De prijsverlaging heeft in de Europese productie tot een mate van concurrentie geleid die in veel gevallen niet alleen ten koste is gegaan van de kwaliteit en van de sociale garanties, maar ook een terugval heeft veroorzaakt met betrekking tot de normen omtrent de hygiëne in deze sector.
<P>
We mogen de BSE-crisis nooit vergeten, en vooral niet wat die crisis teweeg heeft gebracht in de vertrouwensrelatie met de burger. Maar een nog grotere aberratie is het feit dat er nog altijd geen paal en perk is gesteld aan de productiecultuur die aan de BSE-crisis ten grondslag heeft gelegen. Het produceren omwille van het produceren, enkel om premies te incasseren, het onheuse gebruik van wetenschappelijk onderzoek, de moeilijk afdwingbare regels voor controle en certificering van het gebruik van transgene producten op de consumentenmarkt, het gebruik van antibiotica en van groeistimulerende technieken voor planten en dieren - al deze praktijken gaan gewoon door. Er is inmiddels een niveau van specialisatie en verfijning bereikt waarvan de werkelijke implicaties moeilijk op waarde zijn te schatten. Dit verschijnsel heeft zich ondanks de BSE-crisis alleen maar verder uitgebreid. Hoe moeten we reageren op deze vragen, op deze externe kosten?

<SPEAKER ID=123 LANGUAGE="ES" NAME="Fraga Estévez">
Mijnheer de Voorzitter, als Spaans afgevaardigde voel ik mij verplicht aan te geven dat ik teleurgesteld ben over het voorstel van de Commissie over de gemeenschappelijke marktordening voor de sector melkproducten. Men heeft hier volgens mij een gelegenheid voorbij laten gaan om een werkelijke hervorming door te voeren, en één die had kunnen leiden tot een herstel van het evenwicht binnen deze sector van de Europese Unie.
<P>
Mijnheer de commissaris, u weet heel goed dat mijn land gevraagd heeft om een verhoging van de melkquota met 1 miljoen ton. In uw voorstel geeft u ons rond de 220.000 ton, terwijl wij veel meer nodig hebben. Het is onverklaarbaar dat een land als Spanje maar 4, 67 % van de communautaire melkquota toegewezen krijgt, terwijl in dat land 12 % van de melkveebedrijven gevestigd zijn, 11 % van de bevolking woont en 6 % van de consumptie plaatsvindt. Andere landen krijgen aanzienlijke verhogingen van hun melkquota toegewezen, terwijl ze die niet nodig hebben of zonder er zelfs maar om gevraagd te hebben.
<P>
En zo vind ik het ook onaanvaardbaar dat de probleemgebieden bij de toewijzing van de nieuwe quota geheel vergeten zijn, terwijl ze toch ook in het systeem opgenomen hadden moeten worden, samen met de berggebieden. Bovendien vind ik het onaanvaardbaar dat de voor de berekening van de premies gebruikte methode volgens het systeem van de ?virtuele koe" ertoe leidt dat een aantal landen dat ontoereikende quota heeft en een inkomen onder het communautair gemiddelde, nu opnieuw benadeeld wordt.
<P>
Tot slot, mijnheer de commissaris, geloof ik dat het onaanvaardbaar is dat de onrechtvaardige en ontoereikende vetindexering waar veel melkveehouders mee te maken krijgen gehandhaafd wordt. Ik begrijp niet waarom een Spaanse veehouder alleen melk mag produceren met een gemiddeld vetgehalte van ten hoogste 3, 63 %, terwijl een Deense veehouder melk mag produceren met een vetgehalte van tot 4, 31 %.
<P>
Zoals u allen weet, vloeien daar ernstige gevolgen uit voort, niet alleen wat inkomsten betreft, maar ook met betrekking tot de kwaliteit en de levensvatbaarheid van bedrijven. Misschien is er iets te zeggen, mijnheer de commissaris, voor een tussenoplossing, waarbij er een vrijstelling wordt vastgelegd - waarover dan geen superheffing verschuldigd is - voor alle melk met een gemiddeld vetgehalte van minder dan 4 %.

<SPEAKER ID=124 LANGUAGE="DE" NAME="Berger">
Mijnheer de Voorzitter, mijnheer de commissaris, ongeacht de uitslag van onze stemmingen over het landbouwpakket van Agenda 2000 en wat de Raad uiteindelijk ook zal besluiten, is het duidelijk dat wij van de Europese boeren grote aanpassingen vergen en ook wel moeten vergen. Ik heb echter de indruk dat wij op nationaal en op Europees vlak de landbouwers te weinig hulp bieden bij deze veranderingen.
<P>
Helaas zijn het ook vaak de traditionele boerenbonden zelf die, doordat zij iedere hervorming zo categorisch weigeren, vergeten hun leden op tijd attent te maken op nieuwe mogelijkheden. Ook al lijken de maatregelen van de Commissie voor de hervorming van de landbouw heel hard, toch bieden zij ook nieuwe kansen.
<P>
Voor de meeste boeren in Europa - en dat zijn kleinere boeren - gaat de hervorming in de goede richting, ook al zijn de maatregelen op sociaal en milieuvlak veelal niet streng en bindend genoeg. Overigens waren de kleinere boeren tot nu toe veel eerder bereid veranderingen te aanvaarden en er actief op in te gaan. Wij laten ze echter vaak in de steek.
<P>
Ter vergelijking wijs ik maar op de belangrijke en terechte maatregelen die de Commissie en de lidstaten hebben gestart om de bedrijven en banken voor te bereiden op de euro. Bedrijven en banken zijn nu niet bepaald onbeholpen organisaties, maar toch hebben wij ze geholpen. En wij hebben zelfs een euro-sleutelhanger cadeau gekregen van de Commissie.
<P>
Het zou veel belangrijker zijn een campagne te starten waarmee wij de boeren niet alleen in praktische kwesties zoals de omschakeling en de aanpassing steunen, maar waarmee wij ook morele steun verlenen. Ik kan mij best voorstellen dat de boeren zich soms uitgesloten voelen door het Europese beleid en altijd de indruk hebben dat zij de vragende buitenstaander zijn.
<P>
Wij moeten het imago van de boeren oppoetsen en niet alleen maar kijken naar wat er geproduceerd wordt en wij moeten ervoor zorgen dat de omschakeling van prijssteun naar rechtstreekse steun acceptabeler gemaakt wordt.

<SPEAKER ID=125 NAME="Virgin">
Mijnheer de Voorzitter, mijnheer de fungerend voorzitter van de Raad, mijnheer de commissaris, Agenda 2000 is zoals bekend een verregaand voorstel van de Commissie voor de hervorming van het landbouwbeleid. Er zijn prijsdalingen tot het niveau van de wereldmarkt voor melk, rundvlees en graan. Deze prijsdaling wordt gedeeltelijk gecompenseerd door hoge vergoedingen in de vorm van bijdragen per areaal en per dier. Het is volgens mij belangrijk te werken volgens het beginsel van de Commissie, inhoudende dat deze compensatie rechtvaardig zal worden gekoppeld aan de productie, bijvoorbeeld van melk. In een aantal gevallen stelt het Parlement lagere prijsdalingen en daarmee ook lagere vaste vergoedingen voor. Ik moet zeggen dat ik de voorstellen van de Commissie beter en meer doordacht vind, en dat ze daarom naar mijn mening onze steun verdienen.
<P>
De begroting zal weliswaar extra belast worden wanneer de vaste vergoedingen worden verhoogd, maar de Europese consumenten en belastingbetalers worden ruim gecompenseerd door lagere prijzen voor belangrijke levensmiddelen. De druk op de begroting zal naar alle waarschijnlijkheid in de loop van de tijd afnemen. Volgens de meeste prognoses zullen de wereldmarktprijzen voor de onderhavige producten stijgen, en dan zullen de vaste vergoedingen geleidelijk aan worden afgeschaft.
<P>
Het gevaar van een deel van de voorstellen van het Parlement is dat men niet ver genoeg gaat en het voor de Europese landbouw moeilijker maakt om te opereren op de wereldmarkt en het concurrentievermogen te ontwikkelen dat absoluut nodig is als wij op de lange termijn willen overleven.
<P>
Er zitten ook enige schoonheidsfoutjes in de voorstellen van de Commissie. Voor de landen die geen silomaïs kunnen telen, had men een rechtvaardige compensatie moeten scheppen. In het debat is gezegd dat 20 procent van de landbouwers 80 procent van de steun krijgen, maar de meeste landbouwers zitten immers feitelijk in deze 20-procentgroep; het zijn de eigenaars van familieboerderijen die in die groep zitten. De weinigen die rijk zijn en over heel grote arealen beschikken, vormen in dit geval een uiterst kleine groep.

<SPEAKER ID=126 LANGUAGE="EN" NAME="Thomas">
Mijnheer de Voorzitter, ten eerste stelt het me teleur dat de Commissie landbouw en plattelandsontwikkeling er niet in is geslaagd een standpunt in te nemen over deze verslagen. Ik vind het ook betreurenswaardig dat geen van mijn voorgangers hierop heeft gewezen. Ik moet helaas constateren dat de visie van veel van mijn collega's in de landbouwcommissie eerder bepaald lijkt te worden door nationale belangen dan door het wereldwijde perspectief waar de Commissie zo voor pleit. Dat wereldwijde perspectief moet echter zegevieren als we vooruit willen komen in deze belangrijke sector.
<P>
De verlaging van de steunprijzen die de Commissie voor ogen heeft zijn niet alleen wenselijk, maar essentieel in het licht van de uitbreiding en onze verplichtingen jegens de WHO, om het maar niet te hebben over de terechte bezorgdheid van hen die vraagtekens plaatsen bij de omvang van de steun voor deze sector. Ik betwijfel echter of we met deze voorstellen de prijs van landbouwproducten op de consumentenmarkt kunnen terugbrengen, zoals we ons ten doel hebben gesteld. Desondanks hoop ik dat de voorspellingen van de Commissie juist zijn.
<P>
Het is natuurlijk prima dat er maatregelen worden getroffen ter bescherming van de landelijke omgeving en bevordering van extensieve landbouwmethoden, maar ik zou de aandacht willen vestigen op de mate waarin de lidstaten daarbij hun eigen prioriteiten kunnen stellen, de zogenaamde nationale budgetten voor de rundvlees- en melksector, de toepassing van wederzijdse nalevingsvereisten en de criteria inzake de arbeidskrachten. Flexibiliteit in dezen moet uiteraard worden bevorderd, maar we moeten wel op onze hoede zijn voor aantasting van de onderlinge concurrentiepositie, waardoor de Europese landbouwers verdeeld zouden raken.
<P>
Concluderend zou ik willen zeggen dat de hervormingen noodzakelijk zijn. De meeste aanwezigen in deze vergaderzaal zullen dat ook erkennen. Ik hoop dan ook dat mijn collega's op 28 januari realistisch zullen stemmen, zodat in ieder geval de voorstellen van de Commissie zullen worden goedgekeurd.

<SPEAKER ID=127 LANGUAGE="EL" NAME="Trakatellis">
Mijnheer de Voorzitter, de Commissie heeft terecht voorgesteld de rol van het Europese Landbouwfonds te vergroten en met dit fonds in het vervolg ook acties op het gebied van de plattelandsontwikkeling te financieren. Bij de herziening van het financieringssysteem moet men rekening houden met de noodzaak van kwaliteitsverbetering van de landbouwproducten. Op die manier kunnen wij onze producenten concurrentiekrachtiger maken op de wereldmarkt en ook de burger als consument van landbouwproducten tegemoetkomen. Met de afdeling Oriëntatie van het EOGFL moeten mijns inziens alle maatregelen voor de plattelandsontwikkeling worden gefinancierd. Daaronder moeten structuur-, milieu- en bosbouwmaatregelen en compenserende maatregelen voor de benadeelde gebieden vallen.
<P>
Het gemeenschappelijk landbouwbeleid is een hoeksteen voor de integratie van de Europese Unie en voor de ontwikkeling van de landbouw. Een eventuele cofinanciering zal leiden tot renationalisatie van het gemeenschappelijk landbouwbeleid of van een deel daarvan en een zware klap betekenen voor met name de landen beneden het economische communautaire gemiddelde, zoals Griekenland en andere zuidelijke landen. Tevens zal een eventuele cofinanciering de ontwikkeling van de communautaire landbouw belemmeren. Daarom ben ik absoluut tegen de voorstellen en de amendementen die een fundamentele koerswijziging van het landbouwbeleid beogen en korte metten willen maken met de beginselen inzake economische en sociale samenhang en solidariteit. De Unie mag niet heel het landbouwbeleid op het procrustesbed leggen omdat bepaalde lidstaten hun bijdragen aan de communautaire begroting willen verminderen. Daarom doet men er goed aan niet alleen te kijken naar de bijdragen die deze landen betalen aan de communautaire begroting, maar ook naar de voordelen die zij opstrijken van de gemeenschappelijke markt met zijn miljoenen kopers in de Europese Unie. Mijns inziens dwingen de beginselen inzake samenhang en solidariteit ons het gemeenschappelijk karakter van het landbouwbeleid boven alles te vrijwaren. Men moet wel beseffen dat met de pogingen tot renationalisatie het gemeenschappelijk landbouwbeleid geleidelijk aan op de helling zal komen te staan en de sociale samenhang in de Europese Unie ernstig zal worden aangetast.
<P>
Tot slot ben ik tegen het voorstel tot pretoetredingsfinanciering, via de afdeling Garantie van het EOGFL, van maatregelen ten behoeve van de landbouw in de kandidaat-landen. In plaats daarvan moet men mijns inziens voor pretoetredingssteun, een aparte post op de begroting opnemen, buiten het landbouwrichtsnoer om.

<SPEAKER ID=128 NAME="Santini">
 Mijnheer de Voorzitter, mijnheer de commissaris, we hebben zeven jaar op deze hervorming van de hervorming gewacht. Nu ze dan eindelijk wordt gepresenteerd blijkt het allemaal heel wat minder voor te stellen dan was aangekondigd.
<P>
We moeten er nogmaals op wijzen dat de voorstellen van de Commissie leiden tot een sterke marginalisatie van de landen ten zuiden van de Alpen, ofwel de zuidelijke rand van Europa. Als het ons werkelijk ernst is met de voorstellen voor de toekomst, is het zaak dat we de werkelijke vraagstukken onder de loep nemen.
<P>
Een tweede teleurstelling heeft te maken met het werk dat wij parlementariërs hebben verricht, of misschien moet ik zeggen, niet hebben verricht, en is gelegen in het feit dat van de vijf verslagen die vandaag ter tafel liggen er slechts één door de Commissie landbouw en plattelandsontwikkeling is goedgekeurd. Ik durf er niet aan te denken wat er de volgende week gaat gebeuren, als we de besprekingen openen over de hervorming van de gemeenschappelijke ordening van de wijnmarkt.
<P>
Alles bij elkaar genomen kunnen we echter stellen dat we dankzij deze reeks voorstellen een zucht van verlichting kunnen slaken, niet alleen vanwege de territoriale maar vooral ook vanwege de tijdelijke aspecten. We hebben het over een doelstelling voor 2006, maar het effect van deze poging tot hervorming zal waarschijnlijk ook daarna nog merkbaar zijn. We hebben het over de openstelling van Europa naar het oosten toe, en vooral over de grote aandacht waarmee de gebeurtenissen in het westen worden gevolgd, met name de aanpassing aan de WHO-regels. Maar, mijnheer de commissaris, misschien zou er wat meer aandacht besteed kunnen worden aan de mens, aan de landbouwer zelf, die wellicht wat meer tijd nodig heeft om zich aan al deze ontwikkelingen te kunnen aanpassen. De uitdaging die we mondialisering noemen betreft in eerste instantie de landbouwer zelf, maar misschien wordt er niet voldoende rekening gehouden met het beperkte concurrentievermogen waar de Europese landbouwer nog altijd onder lijdt. We hebben een moeilijke weg te gaan, en voor deze ene keer zouden we kunnen zeggen dat de bureaucratie met succes heeft ingespeeld op het ritme van de groei en aanpassing van de Europese burger.
<P>
Ik zou nogmaals mijn tevredenheid willen uitdrukken over de speciale aandacht die er bij deze hervorming aan de perifere gebieden wordt geschonken, bijvoorbeeld aan bergachtige streken, met de toekenning van de extra 1 % voor de melkquota's en met de speciale aandacht voor jonge ondernemers. Per slot van rekening gaat het hier om een bedreigde soort, mijnheer de commissaris, gezien het feit dat het aantal ondernemers in de landbouw ieder jaar met 3 % afneemt.

<SPEAKER ID=129 LANGUAGE="DE" NAME="Mayer">
Mijnheer de Voorzitter, mijnheer de voorzitter van de Raad, mijnheer de commissaris, dames en heren, in de schaduw van grote gebeurtenissen werd er al veel over de landbouw gezegd, maar nog niet iedereen heeft zijn zegje gedaan. Derhalve een korte opmerking over het verslag-Graefe zu Baringdorf, over rechtstreekse steun en degressie. Ik ben het ermee eens dat de Europese landbouw op langere termijn een stabiel kader nodig heeft, maar het concurrentievermogen moet ook worden verhoogd. Er dienen niet alleen levensmiddelen te worden geproduceerd volgens het Europese landbouwmodel, er moet ook aandacht worden besteed aan de bijkomende grote taken voor de hele maatschappij, bijvoorbeeld het behoud van het cultuurlandschap of de zorg voor het milieu.
<P>
De voorstellen van de Commissie zijn consequent. Als men aan één kant trekt, wankelt ook de andere kant. Maar ze zijn wel heel kras en daar bedoel ik mee dat er te weinig aandacht is besteed aan de situatie van de afzonderlijke bedrijven. De compensatiebetalingen die sinds de hervorming van 1992 zijn ingevoerd, zijn eigenlijk toch altijd maar een gedeeltelijke compensatie voor verliezen die de landbouwers lijden en hebben geleden door de prijsverlagingen. Zij zijn noodzakelijk om grote landbouwarealen te handhaven. Een goede vakkundige praktijk is daar een voorwaarde voor. Bedrijven met grote arealen en een grote veestapel ontvangen echter veel steun en hier wordt veelal kritiek op geuit.
<P>
Ik ben van mening dat degressie derhalve noodzakelijk is. In zeer grote bedrijven is kostendegressie eenvoudiger te realiseren dan in kleinere familiebedrijven. Om enige rechtvaardigheid te betrachten in de situatie van de familiebedrijven is degressie noodzakelijk. Het gaat om de manier waarop van de degressie.

<SPEAKER ID=130 LANGUAGE="DE" NAME="Lulling">
Mijnheer de Voorzitter, geachte commissaris, geachte minister, in dit belangrijke debat over het belang van de huidige hervormingsvoorstellen voor de Europese landbouw heb ik maar twee minuten spreektijd om heel duidelijk te zeggen dat deze voorstellen te ver gaande gevolgen kunnen hebben voor de landbouw en voor de Europese economie en maatschappij. Deze voorstellen zijn dan ook onaanvaardbaar zonder de aanpassingen die mijn fractie voorstelt. Overigens zijn ze ook onverenigbaar met de besluiten van de Top van Luxemburg van 1997.
<P>
Ik wil er maar op wijzen dat de EU-Landbouwraad op 19 november 1997 in Luxemburg, na het kerndebat van de ministers van Landbouw over het Europese landbouwmodel, unaniem eiste dat de landbouwhervorming gericht zou zijn op het behoud van het Europese landbouwmodel. Op de Top van Luxemburg in december 1997 werd deze eis overgenomen. De staatshoofden en regeringsleiders hebben zich op die manier niet alleen tegen de eenzijdige vermindering van de Europese landbouw uitgesproken, maar ook voor de verdere ontwikkeling van het bestaande Europese landbouwmodel met zijn multifunctionele rol in alle regio's. Derhalve dient de hervorming waarover wij vandaag discussiëren dan ook gericht te zijn op economisch verstandige en sociaal verantwoorde oplossingen, zodat het inkomen van de boeren op een aanvaardbaar niveau komt.
<P>
Waarom heeft de Commissie zich bij haar voorstellen zo weinig bekommerd om deze op het hoogste politieke niveau genomen maatregelen? Dat is eigenlijk toch ongelooflijk! In mijn kleine landje zouden de huidige voorstellen drastische inkomensverliezen van 650 miljoen frank met zich meebrengen en natuurlijk zou de landbouw hierdoor veel te afhankelijk worden van overheidsgelden. Dat gaat toch niet!
<P>
Nog een opmerking over de melkproductie, die zo belangrijk is voor de Luxemburgse landbouw. De melkquota moeten worden gehandhaafd, daar zijn wij het tenminste over eens. Met onze voorstellen, die rapporteur Goepel hier heeft uiteengezet, willen wij voorkomen dat de melkproductie in veel Europese regio's verdwijnt. Deze voorstellen raken toch echt aan de pijngrens. Commissaris Fischler, ik vrees dat wij bedrogen uitkomen als u ons wilt laten geloven dat de consumenten door de voorgestelde drastische prijsverlagingen ten nadele van de boeren zouden kunnen profiteren van prijsverlagingen met een omvang van 10 tot 17 miljard euro. De enorme prijsdaling in de rund- en varkensvleessector heeft ons toch getoond dat het zo niet werkt, en u heeft nu eenmaal ook niet het monopolie van de politieke wijsheid in pacht. Luistert u eens naar ons en naar de boeren, dan kunnen wij wellicht een evenwichtige regeling vinden!

<SPEAKER ID=131 LANGUAGE="ES" NAME="Varela Suanzes-Carpegna">
Mijnheer de Voorzitter, mijnheer de commissaris, dames en heren, een vergissing uit het verleden bedreigt de ontwikkeling van de veehouderij in die Spaanse regio's die met een economische achterstand te maken hebben. En dat is het geval in Galicië. In de context van het Europees regionaal beleid is dit een regio van het type doelstelling 1. Het is een gebied waar vanouds veehouderij wordt bedreven. Ik wil het hier dus hebben over de ontoereikende melkquota zoals die bij de toetreding tot wat destijds nog de EEG was toegewezen zijn. Spanje, en vooral Galicië, heeft sindsdien onafgebroken aangedrongen op een verhoging van die quota.
<P>
In onze amendementen vragen wij bijzondere aandacht voor de toewijzing van extra quota voor bepaalde regio's die zonder enige rechtvaardiging worden benadeeld. De bedoeling is die toestand te corrigeren, en zulks in het kader van de economische en sociale cohesie binnen Europa. Om de sprong voorwaarts te maken en concurrerend te worden hebben de probleemgebieden behoefte aan een speciaal herstructureringsprogramma, medegefinancierd door de Europese Unie.
<P>
De structurele achterstand van deze sector in genoemde regio's brengt ons ertoe te vragen dat premies niet toegewezen worden op basis van de gemiddelde melkopbrengst in de Unie, zoals de Commissie voorstelt, maar op basis van het nationale of regionale gemiddelde, dat aanzienlijk verschilt van de virtuele communautaire opbrengst. De toestand zou ietwat verzacht kunnen worden via regelingen voor het rundvlees, maar voor rundvlees is geen plaats in het systeem van Europese premies - die zijn niet van toepassing op kalveren. Wij vragen om regulatie van deze zaken en opname van kalveren in het systeem, waarbij de leeftijdsgrens voor een slachtpremie wordt teruggebracht tot acht maanden. Op die wijze kunnen de moeilijke en onrechtvaardige omstandigheden waaronder de - in principe veelbelovende - Galicische veehouderij moet werken verzacht worden. We doen een beroep op de solidariteit en het rechtvaardigheidsgevoel van onze Europese collega's en vragen bij deze hun steun voor onze amendementen.

<SPEAKER ID=132 LANGUAGE="DE" NAME="Klaß">
Mijnheer de Voorzitter, mijnheer de voorzitter van de Raad, mijnheer de commissaris, geachte dames en heren, volgens het spreekwoord dat de gestage drop de steen uitholt, hopen wij dat de discussie van vandaag iets oplevert. De boerenfamilies in Europa hebben behoefte aan een betrouwbaar politiek kader. Met de hervorming van 1992 werd op basis van een prijsverlaging rechtstreekse steun voor de boeren ingevoerd. De Commissie laat zich nu niet erg duidelijk uit over de criteria voor de rechtstreekse steunverlening, mijnheer de commissaris, en een beslissing hierover wordt zelfs aan de afzonderlijke lidstaten overgelaten.
<P>
Juist op dit vlak is het echter nodig om alle landbouwbedrijven in Europa gelijk te behandelen. De omvang van de rechtstreekse steun aan de boeren en het stellen van bijkomende voorwaarden mag niet aan de afzonderlijke landen worden overgelaten. Alleen zo kunnen markt- en concurrentiedistorsies uiteindelijk worden vermeden. Voor de boeren moet er een vaste grootheid zijn waar zij rekening mee kunnen houden, zodat zij een succesvolle economische planning kunnen maken.
<P>
De Commissie is van mening dat een aanpassing aan de wereldmarkt noodzakelijk is. Op die manier wordt de Europese landbouw blootgesteld aan de wereldwijde concurrentie, maar tegelijkertijd ontstaan er extra kosten door de strenge Europese milieu- en sociale normen. Hoe kan men echter concurrerend zijn als de voorwaarden wereldwijd zo verschillen? Bij rechtstreekse steun aan de landbouw moet voor mij ook het aspect van moeilijke natuurlijke productievoorwaarden worden betrokken. Wij mogen niet vergeten dat de boerenfamilies voor het onderhoud en het behoud van het cultuurlandschap zorgen.
<P>
Ik roep de Commissie op al haar besluiten inzake bijkomende overwegingen en voorschriften voor de landbouwproductie te baseren op de genoemde criteria. In de toekomst moet er worden uitgegaan van het principe van de goede vakkundige praktijk - collega Schierhuber heeft het al genoemd en ook collega Mayer heeft het er al kort over gehad. Wij moeten een kader vinden voor de Europese landbouw zodat de Europese boeren zich in de toekomst ook op de wereldmarkt kunnen handhaven.

<SPEAKER ID=133 LANGUAGE="DE" NAME="Keppelhoff-Wiechert">
Mijnheer de Voorzitter, mijnheer de voorzitter van de Raad, mijnheer de commissaris, beste collega's, in het Duits hebben wij een spreekwoord dat als volgt luidt: alles is al gezegd, maar nog niet door iedereen. Zelden zijn de verwachtingen voor een voorzitterschap van de EU zo hooggespannen geweest als ditmaal bij het Duitse voorzitterschap tijdens het eerste halfjaar van 1999. Agenda 2000 tot een succesvol einde brengen komt praktisch neer op de kwadratuur van de cirkel.
<P>
De afwijzende houding ten opzichte van de voorstellen kunt u, mijnheer Funke, eventueel nog tijdig melden aan de Raad. De inhoud van het nieuwe landbouwbeleid moet binnenkort, dus voor einde februari, rond zijn en mijn vraag luidt: bepalen de ministers van Landbouw nu eigenlijk nog het beleid of leggen de staatshoofden en regeringsleiders tijdens de top in maart het financiële kader vast? De tijd van de vragenlijsten is allang voorbij. Nu is het tijd voor concrete opties en onze boeren willen eindelijk weten waar zij aan toe zijn.
<P>
De Duitse minister van Buitenlandse Zaken Fischer heeft hier gisteren in de plenaire vergadering een verlaging van de landbouwuitgaven geëist. Tegelijkertijd heeft hij echter wel steun toegezegd aan de Europese landbouwers. Minister Funke, u kunt deze spagaat vast wel goed uitleggen aan onze boeren. U spreekt duidelijke taal, hetgeen ik ten zeerste waardeer; u heeft het technocraten-Duits niet overgenomen en ik hoop dat dit zo blijft. Maar het lijkt mij toch uitzonderlijk moeilijk om met weinig geld en zelfs nog minder geld hetzelfde resultaat te behalen.
<P>
De financiële speelruimte wordt bij het zoeken naar oplossingen heel klein en de ruimte om te manoeuvreren is ook niet uitzonderlijk groot. Misschien gaat het bij deze hervorming ook wel om de laatste loodjes. Na de uitbreiding naar het oosten zal liberalisering de leuze zijn en onze landbouwers zijn zich daarvan bewust. De punten van Agenda 2000 waar wij nu over onderhandelen zullen mijns inziens maar een tussenfase beslaan. In 2005, dus na de toetreding van de eerste Midden- en Oost-Europese kandidaten, zal het landbouwbeleid opnieuw worden getest.
<P>
Als boerin kan ik mij absoluut niet vinden in de discussie over de prijsverlaging. In de twintig jaar dat ik in de landbouw meewerk, heb ik in het landbouwbeleid nog nooit gezien dat de prijzen voor de consument gunstiger worden als de landbouwprijzen dalen. De heer Funk heeft het hier vanmorgen al over gehad. Een Duitse zegswijze luidt als volgt: hoewel het graan goedkoper wordt, wordt het brood duurder. Ik zou net zo goed kunnen zeggen: al wordt de melk goedkoper, de yoghurt wordt duurder, daar kunt u zeker van zijn.
<P>
Als schaduwrapporteur heb ik mij beziggehouden met de vastlegging van de communautaire regels voor de rechtstreekse steunverlening. In dat verband heb ik nog een vraag: welke betalingsverplichtingen, mijnheer de commissaris, moeten de regio's aangaan ten opzichte van de landbouwers, als zij overeenkomstig uw voorstel aan strengere milieueisen kunnen voldoen? Ik weet waarover ik spreek, ik kom uit de deelstaat Nordrhein-Westfalen. De landbouwers bij ons kunnen wellicht met strengere milieuvoorschriften omgaan, de vraag blijft alleen: wie betaalt dat?
<P>
De tweede en laatste vraag gaat over de differentiatie van de rechtstreekse steunverlening aan de bedrijven op grond van het aantal arbeidskrachten, zoals Graefe zu Baringdorf voorstelt. Ik wil graag van u weten of u nu akkoord gaat met amendement 27 of niet? Dan zijn wij het namelijk al eens.

<SPEAKER ID=134 NAME="McCartin">
 Mijnheer de Voorzitter, toen de heer Andriessen vele jaren geleden commissaris werd was ik zelf al lid van het Parlement. Ik zei hem destijds dat hem een grote uitdaging te wachten stond, namelijk het vergroten van het concurrentievermogen van de Europese landbouwsector. Sindsdien heb ik nooit meer iemand horen spreken over het belang van een betere concurrentiepositie voor de Europese landbouw, en ik wil de heer Fischler danken dat hij dit thema nu weer heeft opgepikt. Hij heeft het in ieder geval aangedurfd een toekomst te ambiëren waarin de Europese landbouw zijn aanspraak op een deel van de wereldmarkt kan waarmaken.
<P>
Gezien het feit dat de wereldbevolking met tachtig miljoen mensen per jaar toeneemt is er geen reden de toekomst al te somber in te zien. Wel is het zaak dat we gaan nadenken over een strategie op basis waarvan we ons aandeel op deze markt kunnen veroveren. Vanmorgen las ik tot mijn verbazing dat Argentinië momenteel rundvlees invoert, terwijl landen in dat deel van de wereld juist bekend stonden als geduchte concurrenten. Als gevolg van klimatologische omstandigheden is Australië nu in staat ze van rundvlees te voorzien. Hiermee is aangetoond dat de dingen niet onveranderlijk zijn. Ten tijde van de hervormingen van MacSharry stelden we voor de productie terug te brengen en meer voedsel te gaan invoeren. Nu is het voorstel een groter aandeel op de wereldmarkt te verwerven. Dit is een welkome ontwikkeling.
<P>
Desalniettemin was ik enigszins teleurgesteld dat de fungerend voorzitter van de Raad zich meer zorgen lijkt te maken om het welzijn van dieren, milieuaspecten en bescherming van de consument dan om het levensonderhoud van de landbouwers zelf. Weliswaar ben ik het ook op al die punten met hem eens, maar we mogen die aspecten niet los zien van de noodzaak de landbouwers van een fatsoenlijk inkomen te voorzien. De landbouwers kunnen dan wel klagen over het gemeenschappelijk landbouwbeleid, maar als het niet zou bestaan zou de Europese landbouw er slechter aan toe zijn. Ik zou dus mijn ernstige bedenkingen hebben over iedere poging de kosten of de beleidsvorming omtrent het gemeenschappelijk landouwbeleid weer aan de afzonderlijke lidstaten over te dragen. Dit mag onder geen beding gebeuren. Er zijn te veel nationale en klimatologische verschillen binnen de EU. Het gemeenschappelijk landbouwbeleid heeft ons juist behoed voor de spanningen die de afgelopen jaren zouden zijn ontstaan als gevolg van de drastische afname van de werkgelegenheid in deze sector. Het beleid werkt wel degelijk. Het is momenteel weliswaar niet erg vriendelijk voor de landbouwers zelf, maar zal uiteindelijk vrucht afwerpen als we de onvermijdelijke aanpassingen doorvoeren en het beleid ook daadwerkelijk gemeenschappelijk houden, dat wil zeggen voor alle Europeanen en met behoud van alle drie de basisbeginselen, en met name de financiële solidariteit.

<SPEAKER ID=135 LANGUAGE="DE" NAME="Ebner">
Mijnheer de Voorzitter, geachte vertegenwoordigers van de Commissie en de Raad, beste collega's, ik wil het hoofdzakelijk over twee thema's hebben, namelijk over melk en over rundvlees. Wat de sector melk en zuivelproducten en het verslag van collega Goepel betreft, waar ik overigens volledig achter sta, vind ik het jammer dat de Commissie landbouw en plattelandsontwikkeling een aantal amendementen niet heeft goedgekeurd. Ik doel hier vooral op de belangrijke alternatieve voorstellen inzake de prijssteun en de inkomenscompensatie voor de melkproducent, en dit vooral in de minderbegunstigde berggebieden. Hier moet veel meer aandacht aan worden besteed en concurrentievervalsing moet worden vermeden of gecompenseerd.
<P>
Er moeten ook maatregelen genomen worden om de consumptie van melk en zuivelproducten te bevorderen en er moet geld worden vrijgemaakt voor marketing. Ik pleit ervoor de referentiehoeveelheid voor melk per bedrijf te delen door de gemiddelde melkproductie per regio. Dat zou rechtvaardiger zijn voor de berggebieden.
<P>
Tenslotte ben ik van mening dat er objectieve criteria moeten gelden voor de steunverlening aan de lidstaten, waarbij rekening wordt gehouden met de afzonderlijke productiestructuren, vooral in de berggebieden, zodat deze niet zo afhankelijk zijn van marktschommelingen. Ten vierde blijf ik erbij dat de overheidssteun voor transport absoluut noodzakelijk is. Ook in de rundvleessector dient bij de steunverlening in aanmerking te worden genomen of het bedrijf al dan niet in een benadeeld gebied ligt.
<P>
Jonge landbouwers dienen dan ook extra financiële steun te krijgen. Ik denk dat er op dit vlak nog veel moet worden gedaan, zoals ook commissaris Fischler vandaag al in zijn betoog naar voren bracht. Ik hoop ten zeerste dat de Commissie, de competente en verdienstelijke commissaris Fischler, die zelf uit een berggebied komt en de situatie dan ook zeer goed kent, en ook de Raad, terdege rekening zullen houden met mijn bezwaren.

<SPEAKER ID=136 NAME="Funke">
Mijnheer de Voorzitter, mijnheer de commissaris, geachte dames en heren, het was voor mij heel interessant dit debat te volgen, de diverse betogen vanmorgen en vanmiddag te horen en te verwerken zodat ik er tijdens de Landbouwraad op terug kan komen. In mijn inleidende betoog heb ik er al op gewezen dat ik het op prijs stel uw mening te horen en met u te discussiëren. Verder ben ik van mening dat hetgeen u zegt en denkt, naar voren moet komen bij de discussies in de Raad. Ik dank u dan ook hartelijk voor uw bijdragen.
<P>
Ik wil echter nog kort op een paar punten ingaan, ook omdat ik op een aantal punten werd aangesproken. Allereerst de volgende opmerking: als ik de diverse betogen met elkaar vergelijk, dan - om mevrouw Keppelhoff-Wiechert te citeren - krijg ik ook de indruk van de kwadratuur van de cirkel. Deze indruk ontstaat eigenlijk elders ook heel vaak als er over de landbouw wordt gediscussieerd. Van de landbouwers wordt verwacht dat ze kwaliteit produceren en tegelijkertijd rekening houden met het milieu; ondertussen moeten zij ook zorg dragen voor het cultuurlandschap en dan hun producten nog zo goedkoop mogelijk op de markt brengen, het liefst tegen zogenaamde wereldmarktprijzen.
<P>
Dat is op zich toch echt een onmogelijke opgave. Waarschijnlijk moet men echter wel zo discussiëren in pluralistische samenlevingen. Als er over compensatiebetalingen moet worden nagedacht en dat was mijns inziens vanmorgen en vanmiddag het geval, dan wordt enerzijds gezegd dat deze rechtvaardig zijn en dat hierbij rekening moet worden gehouden met de individuele structuren. Dat begrijp en accepteer ik ook. Tegelijkertijd wordt echter ook geëist - soms in hetzelfde betoog, en anders wel in een van de volgende betogen - dat alles heel eenvoudig en zo onbureaucratisch mogelijk gebeurt. Volgens mij hebben wij het hier echter weer over een onmogelijke opgave.
<P>
Ik wil even ingaan op iets wat in een van de laatste betogen werd gezegd. Ik geloof dat het de heer McCartin was, die zei dat ik wel veel over dierenbescherming en milieukwesties had gesproken, maar eigenlijk niet over het concurrentievermogen van de landbouw. Geachte afgevaardigde, vanmorgen bevond ik mij in een speciale situatie omdat mij gevraagd was niet van mijn tekst af te wijken die de tolken voor zich hadden liggen en derhalve heb ik mij daaraan gehouden. Dat is niet mijn gewoonte, dat geef ik grif toe! Ik wil er echter vriendelijk en bescheiden op wijzen dat ik ook een duidelijke eis heb gesteld in mijn betoog. Ik citeer: in de toekomst moet de Europese landbouw concurrerend zijn om de internationale concurrentie aan te kunnen.
<P>
Ik geef toe dat een dergelijke zin iemand natuurlijk kan ontgaan. Maar omdat dit punt van centraal belang is, heb ik hem nogmaals geciteerd om erop te wijzen dat ik deze visie op de landbouw heus niet uit het oog had verloren. Het zou erg zijn geweest als dit wel zo was.
<P>
Ik wil hier nog het volgende aan toevoegen. Mijns inziens moeten wij - en de eis om de landbouwers de waarheid te zeggen is al vaker gehoord - een ding duidelijk stellen: welke definitie wij er ook aan geven, een Europese landbouw die nog maar uitsluitend grondstoffen produceert voor de Europese markt, zal geen overlevingskansen hebben. Wij hebben een koopkrachtige interne markt, alleen al in Duitsland zijn er 80 miljoen inwoners. Als wij daarbij nog eens de inwoners van de toetredingslanden tellen, komen wij in Europa tot een groot aantal consumenten met een enorme potentiële koopkracht.
<P>
Als er op deze koopkracht in de Europese interne markt wordt gewezen, en zeker als er andere landen bijkomen, wil ik er anderzijds ook altijd op wijzen dat er in Europa een zeker verzadigingspunt is bereikt en er in bepaalde sectoren van de landbouwproductie ook nog overschotten zijn. Hoe kunnen wij een toekomstbeeld van de Europese landbouw ontwikkelen als wij er niet op wijzen dat wij ook markten buiten Europa moeten veroveren? Ik wil hier nu niet dieper op ingaan, maar voor mij is dat een absoluut noodzakelijk onderdeel van een toekomstvisie van de Europese landbouw! Anders gaat het helemaal niet, laat mij dat heel duidelijk stellen.
<P>
Nu zou echter het scenario ontstaan dat de Europese landbouw onder zeer bepaalde voorwaarden produceert - en het maakt geen verschil of we het hier nu over de akkerbouw of de veeteelt hebben - omdat de maatschappij dit zo oplegt, en dat dit niet gebeurt in andere delen van de wereld die met ons concurreren, omdat de maatschappij anders op bepaalde productieverhoudingen reageert. In dat geval moeten er wel compensatiebetalingen en een minimale bescherming naar buiten toe worden gegarandeerd. Men zou kunnen zeggen dat dit onderdeel is van faire handelsomstandigheden. En dat is nu het cruciale punt. Ja, mijnheer Sturdy, ook het thema WHO speelt hierbij een rol, u heeft het er al over gehad. Natuurlijk moet daarop worden ingegaan, ook in de debatten daarover. Ik ben het in ieder geval eens met uw opmerking, mijnheer Sturdy.
<P>
Er werd op gewezen, of liever gezegd, mij werd expliciet de vraag gesteld - ik geloof door mevrouw Anttila - hoe ik als voorzitter van de Raad met het oog op de voorstellen van de Commissie zou kunnen voorkomen dat bedrijven failliet gaan door de prijsverlagingen. Ik denk dat ik op dat vlak iets over politiek in het algemeen moet zeggen. De opvatting dat politiek - door welke instrumenten ook, door welke handelwijzen of voorwaarden ook - faillissementen kan voorkomen, is een verkeerde opvatting en ik wil u daar ook tegen waarschuwen!
<P>
Ongeacht de omstandigheden is politiek daar nooit toe in staat. Wij kunnen ons hoogstens afvragen of de concurrentievoorwaarden met het oog op de voorgestelde oplossingen nog fair zijn of niet, daarover moet men discussiëren, of het zinvol is voor een toekomstbeeld van de landbouw. Het ontslaat echter geen enkele landbouwer van economische beslissingen, het ontslaat mij als bedrijfsleider niet van de verantwoordelijkheid om zodanige beslissingen te nemen in mijn bedrijf dat de bestaanszekerheid van het bedrijf onder de heersende omstandigheden wordt gewaarborgd.
<P>
Wij mogen niet te veel eisen van de politiek. Volgens mij hebben wij in het verleden te vaak de indruk gewekt dat de politiek daar wel toe in staat was. Wellicht moeten wij ervoor zorgen dat wij deze indruk in de toekomst niet meer wekken. Ik deel ook zeker de mening dat wij behoefte hebben aan vastomlijnde algemene voorwaarden, aan concurrentievermogen. Ook deel ik de mening dat wij zuinig met het geld moeten omspringen.
<P>
Bij de kwadratuur van de cirkel hoort ook dat wij aan een kant terecht zoveel mogelijk bestaansmogelijkheden in de landbouw moeten stimuleren, maar anderzijds ook steeds weer moeten uitleggen aan de niet-landbouwbevolking en aan de landbouwers zelf dat het echt geen gering bedrag is dat voor de landbouw wordt uitgegeven. Tel de Europese begroting, de nationale begrotingen en een gedeelte van de begrotingen van de deelstaten in bondsstaten maar eens bij elkaar op. Niettemin is er een groot aantal bedrijven dat het opgeeft en ook hebben wij nog geen tevredenheid onder de landbouwbevolking bereikt.
<P>
Dat is een punt van discussie waar wij wellicht eens dieper op moeten ingaan. Mijns inziens is dat namelijk een zeer belangrijk punt. Wellicht geven wij inderdaad veel geld uit, maar komt het niet altijd ten goede aan degenen die op het landbouwbedrijf zelf werken. Ik geef maar een vereenvoudigde voorstelling van zaken. Het is de moeite om hierover na te denken. Enkele betogen waren hier ook op gericht, maar met het oog op de tijd wil ik hier nu niet verder op ingaan. Het is echter wel belangrijk. De eis tot meer extensivering, tot meer milieubescherming - en deze eis werd soms gesteld, ook al was het maar indirect, tenzij ik het verkeerd heb begrepen -, dus het laten varen van een puur economische beschouwing, bij tegelijkertijd lagere uitgaven, betekent ook weer de kwadratuur van de cirkel. Ook dat is niet mogelijk en daar moet men zich van bewust zijn. Natuurlijk kan men over meer extensivering, meer milieubescherming praten. Men moet echter wel weten dat dat geld kost, ofwel omdat er overeenkomstig plaatselijke voorschriften compensatiebetalingen moeten worden gedaan, ofwel in het kader van andere bepalingen, dat maakt op zich niet uit. Voor beide mogelijkheden zijn er voorstanders, maar waar het om gaat is dat er overheidsgeld mee gemoeid is. En ook dit moet men in aanmerking nemen.
<P>
Ik denk dat ik de belangrijkste punten heb behandeld waarop ik mij aangesproken voelde. Wellicht ben ik op sommige punten te uitvoerig geweest, maar omdat ik een nieuwkomer op dit gebied ben, was dit ook bedoeld om u mijn standpunten duidelijk te maken.
<P>
Wat het nationaliseren van de financiering van het landbouwbeleid betreft, dat wil zeggen dat Europa alleen maar met geld over de brug komt als er eerst nationale middelen zijn ingezet, of als men verplicht zou zijn dit achteraf te doen, ben ik van mening dat dit het einde zou betekenen van het gemeenschappelijk landbouwbeleid. Derhalve betwijfel ik ten zeerste of dat een juiste keuze zou zijn.
<P>
Applaus

<SPEAKER ID=137 LANGUAGE="PT" NAME="Cunha">
Mijnheer de Voorzitter, ik zou de voorzitter van de Raad willen vragen of hij uitleg kan verschaffen over een opmerking van zijn collega, de minister van Buitenlandse Zaken, die ons hier gisteren heeft verzekerd dat we een hervorming van het gemeenschappelijk landbouwbeleid dienden door te voeren, teneinde de uitgaven van de Europese Unie terug te brengen. De minister heeft me geen informatie over dit onderwerp verschaft, en mij geen antwoord gegeven; maar ik heb hem wel degelijk gevraagd of het Duitse voorzitterschap zijn traditionele standpunt heeft gewijzigd. Het is politiek gezien een zeer belangrijke vraag en daarom dring ik erop aan dat hij mij hierop antwoord geeft.

<SPEAKER ID=138 NAME="Funke">
Mijnheer de Voorzitter, dames en heren, geachte afgevaardigde Cunha, niet alleen aan Duitse zijde heeft men zich met de financiële kwesties beziggehouden, vooral met die van het landbouwbeleid, want ook tijdens de vergaderingen van de Landbouwraad die ik tot nu toe heb bijgewoond en tijdens de aansluitende discussies met collega's van de desbetreffende lidstaten komen deze kwesties telkens aan de orde. In mijn antwoord heb ik echter uitdrukkelijk gezegd dat ik het vanzelfsprekend van belang vind - want dat is voor mij een van de redenen waarom het landbouwbeleid hervormd moet worden - om te vragen of het geld dat wij in het totaal voor de landbouw uitgeven - en daarbij heb ik het zowel over de Europese begroting, de nationale begrotingen en die van de deelstaten gehad - wel zo wordt uitgegeven dat het ook echt ten goede komt aan degenen die op de landbouwbedrijven werken.
<P>
Mijns inziens is dat niet zozeer een kwestie van de omvang van de middelen, maar eerder van de verdeling ervan. Ik wil dit uitdrukkelijk stellen. Als wij moeten uitleggen dat 45 % van de Europese begroting - en sommigen hebben het over 50 %, maar daar wil ik niet over twisten - aan de landbouw wordt besteed, en als wij tegelijkertijd zien dat de inkomens in deelsectoren van de landbouwproductie niet stijgen maar dalen, dan rijst toch de vraag wat wij eigenlijk aan het doen zijn! Wij kunnen er niet klakkeloos van uitgaan dat hoe meer geld wij hebben, des te gelukkiger iedereen zal zijn.
<P>
Ik ben van mening dat wij allen goed onderlegd zijn - de landbouwers in ieder geval - om deze discussie aan te gaan. Ik moet eerlijk zeggen dat ik niet weet wat de minister van Buitenlandse Zaken heeft gezegd, maar als hij van mening is dat de uitgaven moeten worden verlaagd - dat is tenminste wat ik begrepen heb - zonder dat hij zegt hoe en in welk verband, dan heb ik de neiging om te zeggen dat men als minister van Buitenlandse Zaken toch zou moeten overleggen met de minister van Landbouw als men over landbouwzaken spreekt. Ik zou toch ook eerst overleggen met de minister van Buitenlandse Zaken als ik mijn mening zou geven over kwesties inzake het buitenlands beleid. Maar goed, ik weet dus niet precies wat hij heeft gezegd en daarom kan ik er verder ook geen commentaar op geven. Ik wil het hier graag met hem over hebben.
<P>
Tot slot nog een opmerking die wellicht ook tot nadenken stemt. Ik kan dit niet voor de andere lidstaten van de Europese Unie zeggen want die ervaring heb ik niet. Ik kan het echter wel voor Duitsland en voor alle deelstaten zeggen: het maakt bijna niet uit - en ik zeg bewust bijna - welke instrumenten wij gebruikt hebben in het landbouwbeleid, want in de afgelopen vijftig jaar na de oorlog heeft gemiddeld 3 % van de landbouwbedrijven zijn activiteiten gestaakt. Toch opvallend, in de afgelopen vijftig jaar! Dit percentage stemt exact overeen met de ontwikkeling van de productiviteit in de landbouw. De wetenschap heeft dit al onderzocht en geeft hier tamelijk duidelijke verklaringen voor. Ik wil hier niet zulke stellige verklaringen voor geven, maar ik vraag mij wel af of wij er geen rekening mee moeten houden dat de productiviteitsstijging gepaard gaat met een structurele verandering waardoor landbouwbedrijven hun activiteiten staken, zolang het landbouwbeleid gebaseerd is op de economie, dat voeg ik eraan toe. Voor mij zou het ondenkbaar zijn als de economie niet meer de basis van het landbouwbeleid zou vormen. Dit zou een enorme verspilling van hulpbronnen tot gevolg hebben. Mijns inziens zou het goed zijn om daar in de toekomst eens wat vaker openlijk over te discussiëren.

<SPEAKER ID=139 NAME="Fischler">
Mijnheer de Voorzitter, mijnheer de voorzitter van de Raad, dames en heren, ik wil beginnen met iedereen hartelijk te danken die hier aan het debat heeft bijgedragen. Ik geloof dat wij vandaag een heel opbouwende en zelfs voorbeeldige discussie hebben gevoerd en ik hoop dat de openbare mening dit zal opmerken.
<P>
Met betrekking tot de vele vragen over bepaalde amendementen, wil ik verwijzen naar hetgeen ik reeds vanmorgen te berde heb gebracht, namelijk dat ik bereid ben een lijst te overhandigen waaruit valt op te maken welke voorstellen voor de Commissie aanvaardbaar zijn. Verder ben ik mij ervan bewust dat ik beloofd heb om het in mijn slotinterventie kort te maken, en daar wil ik mij aan houden.
<P>
Vorige spreker heeft wederom duidelijk gemaakt waar het op aankomt wanneer wij het over het concurrentievermogen van de Europese landbouw hebben. De Europese landbouw moet in tweeërlei zin kunnen concurreren. Ten eerste moeten onze producten concurrerend zijn en dat lukt alleen indien wij aan de kwaliteit grotere aandacht schenken dan voorheen. Wij moeten rekening houden met de jongste opvattingen van de consument inzake kwaliteit, en deze omzetten in praktijk. Wij moeten vooral op passende wijze rekening houden met het sterke punt van de Europese landbouw en dat is zoals bekend de verwerking van primaire landbouwproducten tot hoogwaardige eindproducten.
<P>
Concurrentievermogen van de Europese landbouw betekent echter ook dat aan prestaties die de gebruikelijke productie van landbouwproducten te boven gaan, een economische marktwaarde moet worden toegekend en dat zij in ons marktstelsel moeten worden geïntegreerd.
<P>
Er is veel over gesproken in hoeverre landbouwbeleid ook sociaal beleid dient te zijn. Maar hier moeten wij realistisch zijn. Landbouwbeleid moet weliswaar een sociale dimensie hebben, maar mag geen zuiver socialistisch beleid zijn. Dat zou werkelijk verkeerd zijn. Het gaat hier om de vraag hoe wij in de toekomst een verstandige verdeling bereiken, zodat wij niet weer voor scheve verhoudingen komen te staan zoals de destijds beruchte 80: 20.
<P>
Wat het milieubeleid betreft, wil ik nogmaals herinneren aan de grondbeginselen waarvan de Commissie is uitgegaan. Het gaat niet om de vraag van de betekenis van het milieu in het kader van het algemene landbouwbeleid, maar om het feit dat wij er in de toekomst waarde aan willen hechten dat als een beroep wordt gedaan op zogenaamde compensatiebetalingen - zoals zij tot nu toe worden genoemd - dat zij ook te maken moeten hebben met het milieu. Wij achten het belangrijk dat iedere boer die een beroep doet op de overheidsmiddelen uit de Gemeenschapsbegroting, zich op zijn minst houdt aan juiste landbouwmethodes. Over de definitie van dit begrip, al naar gelang het productiesysteem, het klimaat enzovoort, moeten wij natuurlijk nog verder praten.
<P>
Maar wij willen ook dat prestaties die hierboven uitreiken, apart worden berekend en tevens wat de prestatie-eisen betreft vrijwillig blijven. Wij willen niet dat via de achterdeur weer een geleide economie Europa binnensluipt.
<P>
Aldus kom ik tot het punt van de financiering. De Commissie heeft geen voorstel gedaan, zoals soms wordt beweerd, inzake de cofinanciering; de Commissie heeft alleen maar in het kader van haar eigen middelen mogelijkheden genoteerd om een beter evenwicht te bereiken tussen de bijdragen van de onderscheidene lidstaten. Naar onze mening ligt de bal nu in de eerste plaats bij de lidstaten zelf; zij moeten nu zelf te kennen geven aan welke van deze financieringsmodellen zij de voorkeur willen geven. Daarom vind ik dat eerst maar eens beginselverklaringen moeten komen, voor en aleer deze politieke overeenkomst een dienovereenkomstige weerslag kan vinden in de diverse wetgevingsteksten.
<P>
Maar zoals u weet zijn er ondertussen ook andere overwegingen in het geding, zoals bijvoorbeeld de zogenaamde stabilisatiemodellen, die het beslist verdienen bestudeerd te worden. Wij zijn bereid deze studies ter hand te nemen. Maar een ding moet duidelijk blijven: om het even welk model wij uiteindelijk kiezen, zonder een passende compensatieregeling voor de wijzigingen in het prijsbeleid zullen wij niet in staat blijken een overeenkomst tussen de lidstaten tot stand te brengen. Zoals men in Wenen zegt: ?Ohne Geld ka' Musi" , oftewel: ?Geen geld, geen liefde" . Men kan er echt niet onderuit om de noodzakelijke en ook als noodzakelijk erkende middelen ter beschikking te stellen, want alleen dan kunnen zinnige hervormingen worden gerealiseerd.
<P>
Ter afsluiting wil ik nog op het volgende wijzen: een ding mag u niet vergeten! Overal waar het om vergoedingen gaat van prestaties die in de toekomst in het kader van plattelandsontwikkeling worden opgezet, is cofinanciering reeds een voldongen feit en ligt ze ook verder in de planning. Dat wil zeggen hoe meer plattelandsontwikkeling wij doorzetten, hoe meer wij de richting inslaan om aan de vergoeding van milieuprestaties de juiste betekenis toe te kennen, des te meer bestaat er automatisch cofinanciering, maar wel in een vorm waarin de cohesie niet in de wielen wordt gereden.

<SPEAKER ID=140 NAME="De Voorzitter">
Hartelijk dank, mijnheer Fischler.
<P>
Het gecombineerd debat is gesloten.
<P>
De stemming vindt op 28 januari eerstkomend om 9.00 uur plaats.

<CHAPTER ID=6>
Biologische productiemethode
<SPEAKER ID=141 NAME="De Voorzitter">
Aan de orde is het debat over de volgende mondelinge vragen:
<P>
B4-0719/98 van mevrouw Barthet-Mayer, namens de Commissie landbouw en plattelandsontwikkeling, aan de Raad, over een regeling betreffende de biologische productiemethode (dierlijke producten); -B4-0720/98 van mevrouw Barthet-Mayer, namens de Commissie landbouw en plattelandsontwikkeling, aan de Commissie, over de verordening betreffende de biologische productiemethode (dierlijke producten).
<SPEAKER ID=142 LANGUAGE="FR" NAME="Barthet-Mayer">
Mijnheer de commissaris, mijnheer de Voorzitter, als rapporteur die in naam van de commissie landbouw verslag heeft uitgebracht over de uitbreiding van verordening 2092/91 tot de biologische veehouderij wijs ik u erop dat ons Parlement over die tekst een ruime overeenstemming heeft bereikt. Nadien heeft de Commissie tot grote tevredenheid van de afgevaardigden een groot aantal amendementen goedgekeurd en ze in haar gewijzigd voorstel ingevoegd.
<P>
De beraadslagingen die de Raad aan opeenvolgende versies van de tekst heeft gewijd hebben in 1998 een tekst opgeleverd die in belangrijke mate van de oorspronkelijke afwijkt. Daarom wil ik vandaag namens de Commissie landbouw zowel de Commissie als de Raad er met mijn tweeledige mondelinge vraag toe aanzetten op hun hoede te zijn. En ik dank mijn collega's van de commissie landbouw voor hun vertrouwen in en hun steun aan mijn oproep waarin ik ook hun bezorgdheid onder woorden breng.
<P>
Die afwijking is drieërlei. In de eerste plaats worden de overgangsperiodes voor omschakeling bovenmatig verlengd. Er zijn geen 15 jaar nodig om het aantal kippen in een legbatterij te verminderen. Dan is er ten tweede de overdreven toename van afwijkende regelingen die het voorstel dreigen te verminken. In dit verband denk ik bijvoorbeeld aan het hete hangijzer van de voeding en wijs ik erop dat het Commissievoorstel op zich reeds meer dan genoeg afwijkt van het principe dat dit soort productie gebruik moet maken van volledig biologische voeding, want het gaat ervan uit dat een samenstelling die voor 90 procent biologisch is voldoende is. Tenslotte moeten we constateren dat er steeds meer normen en drempels worden ingevoerd waarmee steeds verder van het Commissievoorstel wordt afgeweken. Op die manier zal de verordening ontaarden in een willekeurig zootje dat toestaat dat er volgens een intensieve methode aan biologische landbouw wordt gedaan, en dat is in dit verband ware onzin.
<P>
Omdat ik weet dat deze productiesector door zijn recente succes bij de verbruikers van de Europese Unie en ook door te verwachten exportmogelijkheden economisch aantrekkelijk is, beschouw ik het als mijn plicht onze wetgevers te waarschuwen voor de binnenlandse problemen die kunnen voortvloeien uit een verordening die doelmatigheid en samenhang mist en die ingevolge verschillende nationale of regionale interpretaties en verschillende niet op elkaar afgestemde controlemethodes concurrentievervalsing kan veroorzaken.
<P>
Ik wil er ook voor waarschuwen dat wij, als we de toepassing van een volwaardige verordening blijven uitstellen, gevaar lopen dat de Europese Unie, die op dit gebied als baanbreker fungeert, verplicht wordt zich uitsluitend te richten naar de algemene normen van de Codex Alimentarius, waarvan de tekst momenteel besproken wordt. En dat zal ook gevolgen hebben voor de kwaliteit van de producten die door derde landen worden ingevoerd.
<P>
Om voortaan een zwakke positie in de WHO te voorkomen zal de Europese Unie voor deze sector, net als voor de andere landbouwsectoren, een sterk gemeenschappelijk voorstel op tafel moeten leggen. Wij weten immers dat de Verenigde Staten er het hoge woord zullen voeren en zullen proberen om aan de biologische landbouw GGO's, het gebruik van stedelijk rioolslib, de bestraling van levensmiddelen en zelfs natuurlijke hormonen op te dringen. Dit rijmt niet met wat wij Europeanen erover denken. Om in de noden en wensen van producenten en verbruikers te voorzien moet de biologische landbouw aan de meest veeleisende en strengst gecontroleerde kwaliteitsnormen blijven beantwoorden. Het is een vrijwillige beslissing en het staat ieder vrij die te nemen of de voorkeur te geven aan een ander soort kwaliteitsproducten.
<P>
Dus verzoek ik de Commissie haar voorstel te blijven verdedigen en het zelfs in te trekken wanneer het door de Raad te zeer wordt verminkt. Ik hoop evenwel dat zo'n drastisch optreden niet nodig zal zijn, want ik meen erop te mogen rekenen dat de Raad bereid zal zijn zijn tekst grondig te herzien en ik verzeker hem dat wij akkoord gaan met het voorstel waarin hij in december laatstleden de normen voor de biologische veehouderij heeft vastgelegd. Toch herhalen wij met klem dat wij van de Raad verwachten dat hij zijn tekst grondig herziet en wij rekenen erop dat, zoals wij vanmorgen uit de uiteenzetting van de heer Funke hebben mogen afleiden, het fungerend voorzitterschap bereid zal zijn om aan het gezamenlijk verzoek van Parlement en Commissie gevolg te geven.
<P>
Alstublieft, mijnheer de commissaris, alstublieft, mijnheer de Voorzitter, heb geen vrede met een tweederangs biologische landbouw.

<SPEAKER ID=144 NAME="Fischler">
Mijnheer de Voorzitter, dames en heren, zoals de heer Funke reeds te kennen heeft gegeven, zijn er in de Raad diverse problemen geweest met het voorstel dat de Commissie na de behandeling in het Parlement heeft voorgelegd. Wat was nu eigenlijk het voornaamste probleem? Tijdens het debat over het voorstel rees vooral het probleem dat bepaalde onderdelen van ons voorstel niet zonder meer op het grondgebied van alle lidstaten kunnen worden toegepast. Daarom ontstond een debat over tijdelijke uitzonderingsmaatregelen, om de thans in de meeste lidstaten geldende nationale voorschriften dienovereenkomstig aan te passen aan het toekomstige Gemeenschapsrecht.
<P>
Een paar wijzigingen hebben vooral betrekking op de oorsprong van de dieren, want zowel dieren als voeder kunnen uit traditionele bestanden komen. Wij mogen niet vergeten dat in een hele reeks lidstaten tot nu toe vrijwel geen biologische landbouw werd bedreven. Deze landen moeten toch ook een kans krijgen met biologische landbouw te beginnen wanneer zij dat willen. Dat is eigenlijk de reden waarom men hier een overgangsbepaling wilde.
<P>
Voorts wil ik er nog op wijzen dat wij alleen maar stapsgewijs kunnen harmoniseren, vooral wanneer de desbetreffende veehouderij tot nu toe hoofdzakelijk volgens nationale of regionale voorschriften werd bedreven. Ter oplossing van dit probleem werden eveneens bepaalde wijzigingen voorgesteld. Zij hebben vooral betrekking op het vastbinden van dieren en de eisen die worden gesteld aan de lig- of uitloopoppervlakte per dier.
<P>
Vergeet u niet dat vooral in kleine bedrijven het vastleggen eeuwenlang een volkomen normale praktijk was. Wanneer een boer zijn bedrijfje midden in een dorp heeft, is het niet altijd eenvoudig om over de dienovereenkomstige uitloopoppervlaktes te beschikken. Ook mag u niet vergeten dat kleinere bedrijven die nu reeds als biobedrijf zijn erkend, die erkend zijn als biologische veehouderij, dit predikaat weer moeten verliezen als zij geen loopstal hebben. Wij moeten hier dus bereid zijn een compromis te vinden.
<P>
Tot slot wil ik nog opmerken dat uitzonderingsbepalingen altijd worden opgesteld voor een overgangsfase en dat dat niets nieuws is. Dergelijke bepalingen bestaan precies zo voor zaai- en plantgoed of bij de traditionele toevoegingen aan organische levensmiddelen. Wat de verdere procedure betreft, wil ik nog verduidelijken dat de Commissie natuurlijk bereid is om uw voorstel te verdedigen en indien nodig ook argumenten aan te voeren waarom tijdelijk bepaalde uitzonderingen noodzakelijk zijn.

<SPEAKER ID=145 LANGUAGE="DE" NAME="Rehder">
Mijnheer de Voorzitter, mijnheer de commissaris, mijnheer de voorzitter van de Raad, om kort te zijn, de sociaal-democraten van het Europees Parlement zijn zeer verheugd over uw toelichtingen. Wij zijn blij dat het gezonde mensenverstand nu heeft gezegevierd. Natuurlijk valt in het mooie Tirol, in het bijna net zo mooie Allgäu evenals in het mooie Neder-Saksen sneeuw, en dan moeten de koeien nu eenmaal op stal.
<P>
Dit alles - u weet dat ik op de voornaamste punten de Commissie alsmede de Raad verdedig - is in mijn land tijdens de verkiezingsstrijd de prooi geworden van propagandistische rovers. Er werd beweerd dat het halster uit de koeienstal wordt verbannen. Het gevolg was dat er alweer werd gescholden op die boosaardige eurocraten. Ik ben blij dat dit nu van tafel is en dat het normale gezonde verstand in Europa heeft gezegevierd. Hiervoor mijn warme dank, want nu kunnen wij eindelijk beginnen met het voorthelpen van een zinnige productie.

<SPEAKER ID=146 LANGUAGE="DE" NAME="Ebner">
Mijnheer de Voorzitter, mijnheer de commissaris, mijnheer de voorzitter van de Raad, de biologische boerenbedrijven worden vaak als buitenbeentjes voorgesteld, en als het zo doorgaat zullen zij het denk ik wel blijven ook. Daarom moeten, afgezien van alle ideologie, randvoorwaarden worden geschapen zodat zij geen buitenbeentjes blijven. De flexibiliteit waar u het over heeft gehad, mijnheer de minister, is juist, noodzakelijk, nuttig, maar moet wel de juiste richting uitgaan en mag geen beschermingsmaatregel worden voor het industriële grootbedrijf dat ook in de toekomst producties wil die weliswaar zuinig zijn en tot betrekkelijke lage detailprijzen leiden, maar uiteindelijk schadelijk zijn voor de volksgezondheid. Ik neem aan dat u dat bedoelde met flexibiliteit; zo vat ik dit althans op.
<P>
De aanpassingstermijnen zijn naar mijn oordeel te lang. Zinloze producties die de biologische landbouw vaak in de weg zitten, moeten worden afgeschaft dan wel niet eens worden begonnen. Wat ik het allernoodzakelijkst acht, zijn echter maatregelen voor de marketing en de afzet van producten. Marketing moet de consumptiegewoontes ombuigen en initiatieven voor de afzet van producten zijn nodig om al die kleine bedrijfjes - het gaat grotendeels om kleinschalige productie - aan afzetmogelijkheden te helpen.
<P>
Vier weken geleden heeft de Kamer van Koophandel van Bozen, Zuid-Tirol ons een studie voorgelegd, een vergelijkende studie van 1500 coöperaties in het Alpengebied van Frankrijk tot Slovenië. Daaruit bleek dat bedrijven die in een coöperatie zijn georganiseerd, wat hun inkomsten betreft veel beter af waren in vergelijking met andere bedrijven. Omdat het voornamelijk om kleine bedrijfjes gaat, is het noodzakelijk dat op dit gebied de coöperatievorming in grotere mate wordt ondersteund. Mocht u die studie nog niet in handen hebben, dan stel ik u die gaarne ter beschikking.
<P>
In Oostenrijk hebben wij vastgesteld dat bijna 20 % van onze huidige productie uit biologische productiegebieden voortkomt. Dat is dacht ik de juiste weg. Het brengt voordeel voor onze consumenten, voor de volksgezondheid, voor een betere extensivering van de landbouwgronden, en ik geloof ook zinvolle toekomstperspectieven voor jonge boeren, want de doorsneeleeftijd van de helft van degenen die in de landbouw bedrijvig zijn ligt nu boven de 55 jaar.

<SPEAKER ID=147 NAME="Mulder">
Mijnheer de Voorzitter, wat betreft het onderwerp van vanmiddag zijn wij het er allemaal over eens dat onder de consumenten een steeds toenemende vraag is naar organische producten. Wat betreft plantaardige producten is er reeds een regeling in Europa en is er een definitie waarvan ongeveer iedereen weet wat die is. Wat dierlijke productie betreft is dat nog lang niet zo ver. Ik denk dat het zeer belangrijk is dat wij zo weinig mogelijk uitzonderingen maken op de regel. Als die uitzonderingen er wel zouden zijn, dan denk ik dat de consumenten alle vertrouwen zouden kunnen verliezen en het geeft ook geen eerlijke concurrentieverhoudingen. Ik denk dat het aanbod van de heer Funke, wat hij zojuist gezegd heeft, dat er in het voorjaar nog eens het een en ander bekeken moet worden, zeer welkom is.
<P>
Het zal zeker zo zijn dat niet alle landen op hetzelfde moment kunnen beginnen. Maar daar gaat het ook niet om. Het gaat er alleen maar om of wij iets aan de klanten kunnen verkopen dat beantwoordt aan de verwachtingen en dat aan bepaalde normen voor organische productie moet voldoen. Dan kunnen die andere landen er later bij komen. Maar het is belangrijk dat de consumenten de zekerheid hebben dat er een bepaalde definitie is die aan de verwachtingen beantwoordt en dat de producenten weten waarvoor zij kunnen produceren. Dat is het eigenlijk. Iedereen die er niet aan kan beantwoorden, die koopt die producten niet en die produceert die producten ook niet. Nogmaals, wij kijken met belangstelling uit naar het voorjaar.

<SPEAKER ID=148 LANGUAGE="DE" NAME="Graefe zu Baringdorf">
Mijnheer de Voorzitter, de geschiedenis van de verordening voor de biologische landbouw is begonnen in 1992. Inleidende beraadslagingen mondden uit in een verordening op plantaardig gebied. Vervolgens is het Parlement overeengekomen en was er een overeenkomstige verplichting van de Commissie om een jaar later met maatregelen te komen voor de pluimvee- en veeteelt. Wij bevinden ons nu in het jaar 1999, en het is juist wat de voorzitter van de Raad zojuist heeft gezegd: de tijd is gekomen om nu een besluit te nemen. Maar alstublieft, mijnheer Funke, haastige spoed mag nu niet ineens voorrang hebben op de kwaliteit, nu wij er al zo lang aan werken!
<P>
Hoe is nu de stand van zaken? De wetgevingsprocedure is zo ver, dat het Parlement zijn standpunt heeft bepaald. De Commissie heeft enige wijzigingsvoorstellen van het Parlement overgenomen. Deze tekst met de wijzigingsvoorstellen van het Parlement aan de Raad, kan de Raad alleen met eenparigheid van stemmen afwijzen, indien de Commissie bij haar voorstel blijft.
<P>
Ik wil hier op twee punten ingaan, het vastleggen en de gentechniek. In het voorstel van de Commissie wordt het vastbinden helemaal niet vermeld. Dat wil zeggen dat dit punt naderhand moet worden ingelast, en de Commissie zou zich zeer compromisbereid moeten betonen om deze aangelegenheid mee te laten spelen, want voor runderen ontbreekt het volkomen aan regels. Ik pleit ervoor zich hier niet te laten voorstaan op overdreven dierenbescherming, die in feite niets te maken heeft met de juiste houding van het dier. Er zijn heus wel juiste manieren van vastbinden, die echter wel precies moeten worden vastgelegd. Maar wij moeten niet het kind met het badwater weggooien.
<P>
Wat genetisch gemanipuleerde organismen betreft, ligt de zaak echter anders, want hier had de Commissie ons voorstel overgenomen dat wij in deze verordening over biologische productiemethodes geen gebruik van genetisch gemanipuleerde organismen wilden zien. Een verbod dus! Een verbod van het gebruik van genetisch gemanipuleerde organismen, en dat moet ook zo blijven!
<P>
Maar nu komt het probleem: wat gebeurt er met de mogelijkerwijze gecontamineerde organismen? En hier begint de afwijking. Wat het vastbinden betreft neem ik een tamelijk gematigd standpunt in, maar hier wil ik zeer strikt zijn, want als wij die contaminatie toelaten en vervolgens in de nieuwe voedselverordening waarop deze betrekking heeft een bepaald percentage toelaten dat niet behoeft te worden vermeld, dan komt het gebruik van genetisch gemanipuleerde organismen via de achterdeur toch weer binnen. Wanneer bij een controle wordt vastgesteld dat een product toch dergelijke organismen bevat, dan zijn wij onze markt kwijt. Ik verzoek u dringend hier uiterst behoedzaam tewerk te gaan. Het punt van de contaminatie is trouwens ook afhankelijk van de vraag hoe bij experimentele introductie ervoor wordt gezorgd dat andere oppervlaktes niet besmet worden. Ik verzoek u hier een werkelijk strenge houding in te nemen, mijnheer de commissaris! U hebt het in de hand. Wanneer u geen compromis met de Raad wilt sluiten, dan kan de Raad niets doen. Misschien moet de zaak wederom worden uitgesteld, want men mag nu niet kiezen voor haastige spoed, maar dient de voorkeur te geven aan kwaliteit.

<SPEAKER ID=149 LANGUAGE="FR" NAME="Souchet">
Mijnheer de Voorzitter, de Fractie van onafhankelijken voor het Europa van de Nationale Staten heeft de gezamenlijke ontwerpresolutie over de biologische veehouderij medeondertekend, want het Commissievoorstel is veel te toegeeflijk. Het staat te veel afwijkingen toe en het strookt niet met de strenge eisenpakketten die door een aantal lidstaten, waaronder Frankrijk, werden opgesteld. Ook al krijgen de lidstaten volgens de recentste versie toestemming om vast te houden aan nationale bepalingen die strenger zijn dan degene die op Europees niveau zouden worden vastgesteld, toch blijven wij vrezen voor een gelijkschakeling naar beneden.
<P>
Onze fractie beseft dat de biologische productie van dierlijke producten de landbouw in de lidstaten kan bevorderen. De verbruiker is er zich door de problemen rond BSE en GGO's van bewust geworden dat hij nood heeft aan een gezondere voeding waarvoor hij op biologische producten een beroep kan doen.
<P>
De Fractie van onafhankelijken voor het Europa van de Nationale Staten heeft haar medeondertekening van de gezamenlijke resolutie evenwel van de toevoeging van enkele naar haar oordeel noodzakelijke uitgangspunten afhankelijk gemaakt. Afwijkingen mogen uitsluitend worden toegestaan wanneer de productie onder uitzonderlijk strenge weersomstandigheden te lijden heeft. De duur van de overgangsperiodes moet worden beperkt zodat producenten die werken volgens productdossiers waarvan de normen minder streng zijn dan de Europese ertoe aangezet worden hun productiesysteem vlugger aan te passen.
<P>
Nu de voorschriften die de Codex Alimentarius voor de productie, de etikettering en het in de handel brengen van biologische producten oplegt vanaf einde juni 1999 van toepassing zullen zijn, moet de Unie zich klaar en duidelijk voor strenge normen uitspreken. Tenslotte heeft onze Fractie er zich inzake de etikettering van biologische producten tegen verzet dat er, zoals sommigen verlangen, een Europees eenheidslogo wordt ingevoerd. Wegens de verschillen tussen de nationale eisenpakketten zou zo'n logo voor de verbruiker een bron van verwarring zijn en aanleiding geven tot een vermindering van de hygiënische kwaliteit van biologische dierlijke producten.
<P>
In de Verenigde Staten zijn er op nationaal niveau pogingen ondernomen om het gebruik door de biologische dierlijke productie van veevoer waarin GGO's gemengd zijn wettelijk toe te staan. Onze Fractie is blij dat de Amerikaanse verbruikers er zich met succes tegen verzet hebben. Biologische landbouw biedt sommige producenten mogelijkheid tot groei, juist omdat hij inzake productiemethode en herkenbaarheid van de producten aan de strengste eisen moet voldoen. Hij is een middel om het evenwicht tussen landbouw en grond te herstellen en maakt het mogelijk landbouwprijzen vast te leggen die hoger zijn dan de prijzen die normaal op de wereldmarkt van toepassing zijn. Mijnheer de Voorzitter, die dubbele mogelijkheid mogen we niet prijsgeven aan de loutere koopmansmentaliteit waarvan sommige lidstaten ten opzichte van biologische producten blijk geven.

<SPEAKER ID=150 LANGUAGE="FR" NAME="Pinel">
Mijnheer de Voorzitter, er bestaan vandaag twee soorten landbouw. Er is degene die zich op de eisen van de overwegend Amerikaanse multinationals afstemt, bodem en levensmiddelen vergiftigt, zich voor de eerste keer in de geschiedenis het recht toe-eigent om het leven te patenteren en het genetisch materiaal te wijzigen, zich aanmatigt steriele zaden op de markt te brengen, sinds 50 jaar het aantal kankergevallen doet stijgen en er met behulp van pesticiden, herbiciden en fungiciden in geslaagd is de mannelijke vruchtbaarheid met 50 procent te doen dalen. Daarnaast is er de landbouw, genaamd "biologisch" , die trouw is aan het traditionele landleven en eerbied heeft voor de werkgelegenheid, het milieu en de gezondheid, maar die door het optreden van lobby's opzettelijk in "t verdomhoekje wordt geduwd en daarom door het grote publiek als een verdacht en duister fenomeen wordt ervaren.
<P>
Het Front national, van zijn kant, gebruikt liever de woorden traditionele en natuurlijke landbouw en kiest voor de landbouw die in de loop der eeuwen de groei van onze beschaving mee heeft bepaald. De landbouwers zijn de belangrijkste slachtoffers van scheikundige methodes. De socialisten zijn als eersten aan het systeem medeplichtig. U moet bijvoorbeeld weten dat zij in Frankrijk voor de omschakeling op biologische landbouw slechts 100 Franse frank per jaar en per bedrijf beschikbaar stellen. Voor het belangrijkste Europese landbouwland, dat gebruik zou moeten maken van de kansen die hem door een markt in volle uitbreiding worden geboden, is dit belachelijk. De verbruikers hebben genoeg van gekke koeien, hormonen en GGO's en wij moeten alles in het werk stellen om die substanties te verbieden. Hoewel er zich met milieuvervuiling, stedelijke overbevolking en vernietiging van de landelijke wereld ernstige problemen voordoen, heeft Agenda 2000 slechts minieme aandacht voor de biologische landbouw en dat is onaanvaardbaar.
<P>
Wat staat er ons nu te doen? We moeten in de eerste plaats meer geldmiddelen voor omschakeling beschikbaar stellen.
<P>
Ten tweede moeten we ons verzetten tegen iedere gelijkschakeling naar beneden en tegen iedere afwijkende maatregel die afbreuk zal doen aan de kwaliteit en de betrouwbaarheid van de agrobiologische distributiekanalen, welke die ook mogen zijn. Laten we dus vasthouden aan de in dit opzicht voortreffelijke Franse normen. Geen tweederangs biologische landbouw!
<P>
Het is ten derde schandalig dat er in 1999 op producten die de werkgelegenheid, de milieubescherming en de openbare gezondheid ten goede komen dezelfde heffingen worden toegepast als op producten die vervalst zijn, hormonen bevatten, het resultaat zijn van scheikundige en transgene productiemethodes en zowel voor de verbruikers als voor de natuur uiterst nadelig zijn. De biologische landbouw moet dus kunnen genieten van een belastingheffing en een BTW volgens nultarief.

<SPEAKER ID=151 LANGUAGE="EN" NAME="Hardstaff">
Mijnheer de Voorzitter, wat biologische productiemethoden betreft ligt het Verenigd Koninkrijk momenteel achter op de meeste andere EU-landen. Momenteel wordt slechts 1 % van de Britse landbouwproductie als biologisch aangemerkt, terwijl de vraag voor dit type producten de afgelopen paar jaar juist enorm is toegenomen. Die toename is niet alleen toe te schrijven aan de BSE-crisis. Onze supermarkten hebben de grootste moeite voldoende biologische producten aan te slepen om aan die steeds verder groeiende vraag te kunnen voldoen, zelfs als ze hun producten ook in andere lidstaten inkopen.
<P>
Er is dus sprake van een grote vraag, en bovendien zijn de consumenten bereid diep in de buidel te tasten voor wat in hun ogen gezondere en hoogwaardigere producten zijn. Toch ondervinden landbouwers die op biologische productiemethoden overschakelen grote moeilijkheden tijdens de overgangsperiode. Ze moeten gedurende enkele jaren extra kosten maken voordat ze als volwaardig biologisch landbouwer worden erkend en de daarbij behorende hogere prijzen kunnen vragen. Van de andere kant moeten de consumenten er zeker van kunnen zijn dat ze voor dat extra geld een eerlijk biologisch product in huis halen.
<P>
Ik sluit me aan bij mijn collega's die er bij de Commissie en de Raad op aandringen spoedig maatregelen te treffen ter bevordering van de biologische productiemethoden, zoals aanbevolen door de landbouwcommissie en zo welsprekend verdedigd door haar woordvoerster op dit terrein, mevrouw Barthet-Mayer.

<SPEAKER ID=152 LANGUAGE="DE" NAME="Keppelhoff-Wiechert">
Mijnheer de Voorzitter, geachte dames en heren, ik wil helpen om wat tijd te besparen. Ik geloof dat wij vast mogen stellen dat de Landbouwraad op wezenlijke punten erin is geslaagd, de nieuwe communautaire milieuverordening recht te doen. Wij vinden dat de Bondsregering vooral nationaal gezien aanvaardbare compromissen heeft gevonden op hoofdpunten zoals veehouderij, voedermiddelen en diergeneeskunde. Ik zie deze tussenstap als een eerste begin. Er wordt een aanvaardbare basis gelegd voor duurzame randvoorwaarden op milieugebied voor de veredeling van dierlijke producten. Diverse sprekers vonden het de hoogste tijd. Het is nu mogelijk geworden om de vernieuwing van de milieuverordening nog onder Duits voorzitterschap tijdens het eerste halfjaar 1999 af te ronden.
<P>
Nog een vraag inzake het keurmerk. Wellicht ben ik niet goed genoeg geïnformeerd, maar moeten wij nu weer nationaal onze diverse keurmerken hebben en dan bovendien nog een keurmerk dat in de gehele EU gelezen kan worden, zoals de heer Mulder al eens in zijn verslag heeft verlangd? Ik acht het nuttig als wij hierop nog een antwoord van u krijgen. Maar misschien staat het al in de tekst? Dus krijgen wij een naar nationaliteiten verschillend keurmerk of een eenheidskeurmerk voor de gehele EU?

<SPEAKER ID=153 NAME="Fischler">
Mijnheer de Voorzitter, ik zal in het kort antwoorden op twee vragen. Op de vraag van mevrouw Keppelhoff-Wiechert kan ik antwoorden dat de Commissie ermee bezig is een keurmerk voor heel Europa uit te werken, zoals dat ook in het besluit wordt geëist.
<P>
Ten tweede, wat de genetisch gemanipuleerde organismen betreft, dit vormt voor ons in het geheel geen probleem. Wij blijven erbij dat het gebruik van genetisch gemanipuleerde organismen niet is toegestaan. Maar zoals de heer Graefe zu Baringdorf terecht heeft opgemerkt, is er een probleem met de contaminatie. Wij willen ook hier zo streng mogelijk zijn en daarom spreken wij niet eenvoudigweg over contaminatie, maar over onvermijdbare contaminatie. Dat moet echter nog worden uitgewerkt, zodat hier geen uitwijkingsmogelijkheden kunnen worden gevonden.

<SPEAKER ID=154 NAME="De Voorzitter">
Hartelijk dank, mijnheer Fischler.
<P>
Ik heb acht ontwerpresoluties overeenkomstig artikel 40, lid 5 van het Reglement ontvangen.
<P>
Het debat is gesloten.
<P>
De stemming vindt morgen om 11.00 uur plaats.

<CHAPTER ID=7>
Vragenuur (Raad)
<SPEAKER ID=155 NAME="De Voorzitter">
Aan de orde is het vragenuur voor vragen aan de Raad (B-0004/99).
<P>
Dames en heren, we heten de heer Verheugen welkom. Wij hopen dat we deze paar dagen tot een goede samenwerking kunnen komen.

<SPEAKER ID=156 NAME="De Voorzitter">
Omdat de vragen nrs. 1 en 2 over een soortgelijk onderwerp gaan, worden ze tezamen behandeld:
<P>

<P>
Vraag nr. 1 van Patricia McKenna (H-1172/98): Betreft: Ontwerpverdrag inzake wederzijdse juridische bijstand en de legale interceptie van telecommunicatie
<P>
Kan de Raad mededelingen doen over de resultaten van de bijeenkomst van de Raad van ministers van Justitie en Binnenlandse Zaken op 3 en 4 december 1998, met name wat betreft eventuele beraadslagingen over het ontwerpverdrag inzake wederzijdse juridische bijstand en het daaraan gehechte protocol, een eventueel debat of over conclusies die bereikt zijn inzake de legale interceptie van telecommunicatie (ENFOPOL 98, 10951/98 en 10951/1/98 rev. 1 houdende wijziging van resolutie van de Raad van 17 januari 1995 - ENFOPOL 87), en over eventueel lopende beraadslagingen in het K4-comité en zijn werkgroepen? Hoe kan de Raad de geheimhouding rechtvaardigen alsmede het gebrek aan raadpleging dat deze initiatieven omgeeft, aangezien de documenten toch beschikbaar zullen komen, met als enig resultaat het uitblijven van een democratisch debat, hetzij in het Europees Parlement dan wel in de nationale parlementen? Waarom debatteren de lidstaten niet openlijk tevoren over deze kwestie voordat zij tot een akkoord komen in de "groep van twintig" landen, aangezien het hier gaat om cruciale en verstrekkende maatregelen, met een enorme potentiële invloed in de sfeer van de privacy? Welke exacte mogelijkheden tot redres heeft de burger die hetzij deze bepalingen, als zijnde in strijd met de in de Verdragen neergelegde rechten, dan wel de besluiten die op grond van deze bepalingen genomen zijn, zou willen aanvechten?
<P>

<P>
Vraag nr. 2 van Inger Schörling (H-1236/98): Betreft: ECHELON
<P>
Op 14 september heeft het Europees Parlement onder meer gedebatteerd over het controlesysteem ECHELON. Toen zei de Commissie dat zij hierover geen gegevens bezat. Het zou derhalve nuttig zijn te weten wat er tijdens de zitting van de Raad van ministers van Justitie en Binnenlandse Zaken van 3 en 4 december 1998 is besproken, met name over het afluisteren en controleren van telecommunicaties en over de vraag in welke verhouding dit staat tot ENFOPOL 98, 10951/98 en 10951/1/98 rev. 1, houdende wijziging van resolutie 96/C329/1 van de Raad van 17 januari 1995 .
<P>
Waarom acht de Raad het niet nodig deze problemen open met het Europees Parlement te bespreken, met name omdat hiermee het recht van de burger op privacy gemoeid is en omdat de overeenkomsten in kwestie rechtstreeks strijdig kunnen zijn met de nationale wetgevingen van de lidstaten?
<P>
Mijnheer Verheugen, ik stel voor dat u de vragen van mevrouw McKenna en mevrouw Schörling tezamen beantwoord. Ik heet u nogmaals welkom en geef u nu het woord.

<SPEAKER ID=157 NAME="Verheugen">
Mijnheer de Voorzitter ik kan deze vraag als volgt beantwoorden: in antwoord op vragen hierover heeft de Raad al meermaals benadrukt - en ik kan het alleen maar herhalen - dat de Raad zich nooit heeft beziggehouden met vragen over het onderwerp dat mevrouw de afgevaardigde in haar nieuwe vraag aanroert. Ik vraag derhalve mevrouw de afgevaardigde om begrip ervoor dat de Raad niet in staat is hierop te antwoorden.
<P>
Overigens wijs ik erop dat de legale interceptie van telecommunicatie in het kader van het voorstel voor een overeenkomst over rechtshulp bij strafzaken, ten doel heeft internationale samenwerking te bevorderen en aldus de internationale misdaad de baas te worden. Dit soort interceptie heeft geen ander doel dan de bestrijding van de georganiseerde misdaad.
<P>
Ik moge er nog aan toevoegen dat de vragen van mevrouw de afgevaardigde samenhangen met de interceptie van telecommunicatie ten einde misdaden op te helderen. De bevoegde organen van de Raad zijn nu bezig met een ontwerpbesluit van de Raad inzake nieuwe technologieën, dat moet worden gezien als een verbindingsstuk tussen de resolutie van de Raad van 17 januari 1995 inzake de legale interceptie van telecommunicatie enerzijds, en de besprekingen over de interceptie van telecommunicaties in het kader van de ontwerpovereenkomst tussen de lidstaten van de Europese Unie over rechtshulp bij strafzaken anderzijds.
<P>
In de resolutie van 1995 werden uitvoerig de behoeftes vastgelegd van de bevoegde autoriteiten in verband met de technische uitvoering van legale interceptie van moderne telecommunicatiesystemen. Het verdient hier vermelding dat men zich in dit besluit niet bezig houdt met de rechtsgrond voor het toestaan van interceptie, maar uitsluitend met de technische vereisten van de bewakende organen voor de interceptie van telecommunicatie op grond van een geldige vergunning.
<P>
In principe geldt de resolutie van 1995 zowel voor bestaande als voor toekomstige telecommunicatiesystemen. Gezien de gestadige vooruitgang van de telecommunicatietechnologie rees evenwel de vraag of dit besluit niet nader moest worden gepreciseerd op een reeks van punten, vooral wat satelliet- en Internet telecommunicatie betreft. Het is precies het doel van het onderhavige ontwerpbesluit om de nodige nadere verduidelijkingen aan te brengen.
<P>
Met betrekking tot de ontwerpovereenkomst inzake rechtshulp bij strafzaken, is het eventueel hierin opnemen van voorschriften voor de interceptie van telecommunicatie ter opheldering van misdaden, zowel door deskundigen als in de Raad zelf zorgvuldig bestudeerd. Traditionele telecommunicatiesystemen functioneren binnen het grondgebied van een enkel land, waarbij ervan uit wordt gegaan dat de interceptie van telecommunicatie ten behoeve van een bepaald land, alleen in dat land kan gebeuren. Voor de nieuwe satellietsystemen gaan deze technische beperkingen evenwel niet op. Daarom zijn nieuwe vormen van samenwerking nodig.
<P>
Tijdens de lopende besprekingen komen een reeks politiek zeer gevoelige zaken aan bod. Bovendien gaat het nog om technisch heel ingewikkelde samenhangen.
<P>
Vanzelfsprekend moet in dit kader passende aandacht worden besteed aan het aspect van de mensenrechten, inzonderheid aan de desbetreffende bepalingen van het Europees Verdrag tot bescherming van de rechten van de mens en de fundamentele vrijheden.
<P>
Tijdens zijn zitting van 3 en 4 december 1998 heeft de Raad zich over de moeilijkste politieke vraagstukken gebogen. Het gaat hier om zaken zoals interceptie ter opheldering van misdaden, waar het voor een land technisch mogelijk kan zijn ook een doelwit in een ander land af te luisteren, zonder dat dat andere land technische steun geeft.
<P>
Een ruime meerderheid van de lidstaten was de mening toegedaan dat het land waarin dat doelwit zich bevindt, in dit geval op de hoogte wordt gebracht en in staat moet zijn te eisen dat de interceptie niet doorgaat of wordt afgebroken. Eén lidstaat heeft zich onder verwijzing naar de nationale veiligheid ter zake voorstander van eventuele uitzonderingen verklaard.
<P>
Ook andere vraagstukken zijn besproken, inzonderheid de vraag in hoeverre de lidstaat waar het doelwit zich bevindt, in staat moet zijn te eisen dat reeds verzameld materiaal vernietigd wordt. Maar hier moet eerst worden opgehelderd of een eenvoudige kennisgeving aan de staat waar de doelpersoon verblijft volstaat, of dat dit land de desbetreffende interceptie zelf moet gelasten in het kader van de rechtshulp en aan de hand van zijn rechtsbepalingen.
<P>
Dit punt is vooral daarom van belang, omdat een eenvoudige kennisgevingsplicht ertoe leidt dat de techniek dusdanig kan worden toegepast dat personen in hun eigen land door andere landen kunnen worden afgeluisterd en gecontroleerd.

<SPEAKER ID=158 LANGUAGE="EN" NAME="McKenna">
Waar het hier om gaat is dat het Internet gedwongen zou worden voorzieningen te bieden die het de politie toestaan door de achterdeur naar binnen te komen. Als deze plannen zouden worden uitgevoerd zou ENFOPOL bijna alle vormen van communicatie kunnen controleren. Op die manier zouden het recht van de burger op privacy en andere fundamentele openbare vrijheden ernstig worden geschonden.
<P>
Als voorbeeld zou ik een intern document van de Raad willen noemen dat voor bespreking ter tafel lag. Dit document is in het Duits op het Internet geplaatst. Ten behoeve van de transparantie zou dit document echter in alle talen opvraagbaar moeten zijn, zodat de mensen zich een idee kunnen vormen wat er zich tijdens deze K4-vergaderingen afspeelt. U hebt het wel over de rechtvaardiging van zo'n maatregel, maar zegt niets over de consequenties van zo'n voorziening voor de Internetproviders of over de kosten ze daarvoor moeten maken. Zij zullen moeten gaan betalen en de politie kan vervolgens, zonder enige machtiging of rechtvaardiging buiten deze nietszeggende verklaring van uzelf, zeggen dat het allemaal bedoeld is om de misdaad te bestrijden. We willen openheid, we willen weten wat er precies aan de hand is. Het Parlement dient naar behoren te worden geïnformeerd. De lidstaten moeten deze discussie in het openbaar voeren, zodat de burgers weten wat er speelt voordat het allemaal te laat is.

<SPEAKER ID=159 LANGUAGE="DE" NAME="Verheugen">
Geachte collega, ik wil er nogmaals op wijzen dat de interceptie van telecommunicatie in het kader van de ontwerpovereenkomst voor rechtshulp bij strafzaken, ten doel heeft de internationale samenwerking te bevorderen en aldus de internationale criminaliteit de baas te worden.
<P>
Dit soort bewaking heeft geen ander doel dan de bestrijding van de georganiseerde misdaad.

<SPEAKER ID=160 LANGUAGE="SV" NAME="Schörling">
Ik zou willen vragen of de vertegenwoordiger van de Raad commentaar heeft op het feit dat uit aantekeningen of notulen van het K4-comité blijkt dat het werk aan de overkoepelende structuur voor een wereldwijd afluistersysteem volgens het tussen de EU en de FBI overeengekomen plan buiten de derde pijler om zal geschieden. Dat is wel zeer interessante informatie. Het kan immers zijn dat de discussies niet in de Raad zelf plaatsvinden, maar daarbuiten, bijvoorbeeld in het K4-comité, in andere comités of in werkgroepen.
<P>
De vraag blijft echter: waarom acht de Raad het niet nodig deze problemen open met het Europees Parlement te bespreken, met name gezien het feit dat ze het recht van de burgers op privacy aantasten en dat te sluiten overeenkomsten in dezen rechtstreeks strijdig kunnen zijn met de nationale wetgevingen van de lidstaten? Op die vraag willen wij graag antwoord hebben.

<SPEAKER ID=161 LANGUAGE="DE" NAME="Verheugen">
Ik heb het grootste begrip voor de bezorgdheid van mevrouw de afgevaardigde, en ik kan hierop zeggen dat ook de Raad deze zorgen ernstig neemt. Maar de besprekingen waarnaar u verwijst, zijn nog niet afgesloten. Daarom hebben wij ook nog niet de uitkomsten die u vermeldde.
<P>
Ingeval de Raad tot resultaten komt, zal vanzelfsprekend al het nodige worden gedaan niet alleen om de rechten van het Parlement te eerbiedigen, maar ook om de lidstaten de mogelijkheid te bieden - die zij al eerder tijdens de behandelingsprocedure hebben - om hun rechtsopvattingen uiteen te zetten en erop toe te zien dat principiële facetten van de rechtscultuur in de Europese Unie niet worden aangetast.

<SPEAKER ID=162 NAME="Sjöstedt">
Ik heb twee aanvullende vragen. De eerste vraag hangt samen met de resolutie uit 1995 over het legaal afluisteren van telecommunicaties. Mijn vraag luidt: welke samenwerking met de VS en andere niet tot de EU behorende landen heeft op dit gebied plaatsgevonden? Een overeenkomstige wetgeving bestaat immers al in de VS.
<P>
Mijn andere vraag gaat over het illegaal afluisteren van telefoongesprekken, nader bepaald over het ECHELON-systeem, dat een wereldwijd militair afluistersysteem zonder wettelijke grondslag is. Is er ooit over het ECHELON-systeem gediscussieerd in de Raad en is er een koppeling tussen ECHELON en het legale afluistersysteem zoals dat binnen het kader van de EU bestaat?

<SPEAKER ID=163 LANGUAGE="DE" NAME="Verheugen">
Ik zou gaarne de vraag van de geachte collega beantwoorden, maar ik kan dat niet; want de vraag ligt zover buiten het bereik van de oorspronkelijke vraag, dat ik mij niet heb kunnen voorbereiden. Ik vraag u derhalve om begrip dat ik op deze twee vragen schriftelijk zal antwoorden.

<SPEAKER ID=164 NAME="De Voorzitter">

<P>
Vraag nr. 3 van Alexandros Alavanos (H-1174/98) Betreft: Veranderingen in het systeem van eigen middelen van de EU
<P>
Het rapport van de Commissie inzake de werking van het systeem van eigen middelen van de EU bevat een voorstel dat inhoudt dat de lidstaten doorgaan met het betalen van directe steun in het kader van het gemeenschappelijk landbouwbeleid op grond van de communautaire wetgeving, net zoals nu, maar dat zij in plaats van een restitutie van 100 % slechts 75 % uit de communautaire begroting terugkrijgen. Uit cijfers van de Commissie blijkt dat een dergelijke verandering in het systeem van eigen middelen niet alleen een klap zal betekenen voor de cohesielanden en met name Griekenland, maar ook tot gevolg heeft dat de basisbeginselen en regels van het gemeenschappelijk landbouwbeleid worden omvergegooid. Kan de Raad in het licht hiervan verzekeren dat hij geen voorstellen zal goedkeuren die de cohesielanden ongeveer 1, 2 miljard ecu per jaar zullen kosten, terwijl de onaanvaardbare restitutieregeling waardoor Groot-Brittannië sedert 1984 bijna 1, 3 miljard ecu per jaar krijgt, gehandhaafd blijft?
<P>
Mijnheer Verheugen, ik verzoek u antwoord te geven op de vraag van de heer Alavanos.

<SPEAKER ID=166 LANGUAGE="EL" NAME="Alavanos">
Mijnheer de Voorzitter, ik dank de fungerend voorzitter van de Raad voor zijn antwoord. Hij kan natuurlijk, nu de onderhandelingen nog gaande zijn, geen definitief antwoord geven.
<P>
Ik wilde meer specifiek vragen of het voorstel tot renationalisatie van een gedeelte van het gemeenschappelijk landbouwbeleid nog op de onderhandelingstafel ligt. U weet dat in onderhandelingen, zoals altijd, voorstellen komen en gaan. Wordt in de onderhandelingen nog steeds gesproken over het voorstel tot renationalisatie van een gedeelte van het gemeenschappelijk landbouwbeleid?

<SPEAKER ID=167 LANGUAGE="DE" NAME="Verheugen">
Mijnheer de Voorzitter, mijnheer de afgevaardigde, de situatie ligt zo dat alle voorstellen die tot nu toe zowel door de Commissie als door de lidstaten zijn voorgelegd, in bespreking blijven. Voor het Duitse voorzitterschap was het een wezenlijke voorwaarde duidelijk te stellen dat nu, in de slotfase van de onderhandelingen, voorlopig alle voorstellen op tafel blijven. Dat betekent niet dat in het pakket dat uiteindelijk als compromis te voorschijn komt, alles terug te vinden is wat op dit ogenblik op tafel ligt. Alle voorstellen die de Commissie heeft ingediend en die in de loop der tijd van de lidstaten zijn gekomen, vormen echter onderdeel van de onderhandelingen die het voorzitterschap thans voert.
<P>
Overigens kan ik u verzekeren dat juist voor het Duitse voorzitterschap de solidariteitsgedachte een centrale plaats inneemt bij de financiering van de Europese Unie en de beslissingen over de begroting van de Europese Unie.

<SPEAKER ID=168 NAME="De Voorzitter">

<P>
Vraag nr. 4 van Eva Kjer Hansen, vervangen door mevrouw Spaak (H-1176/98): Betreft: Institutionele problemen bij de uitbreiding
<P>
Kan de Raad zich uitspreken over de vraag of de onopgeloste institutionele problemen binnen de EU er in feite niet toe leiden dat er geen uitbreiding van de EU zal plaatsvinden voor het jaar 2005, aangezien er nog geen plan bestaat voor de wijze waarop de uitbreiding zal worden uitgevoerd, enerzijds met betrekking tot het protocol betreffende de instellingen met het oog op een uitbreiding van de Europese Unie, waarmee het aantal commissarissen wordt beperkt tot één per lidstaat, mits de stemverhouding in de Raad tegelijkertijd wordt gewijzigd, en waarbij met name rekening moet worden gehouden met het feit dat er in januari 2000 twintig nieuwe commissarissen benoemd moeten worden voor een mandaatsperiode van 5 jaar, en anderzijds met betrekking tot de uitwerking van artikel 137 van het Verdrag van Amsterdam, waarin wordt bepaald dat het aantal leden van het Europees Parlement niet groter mag zijn dan 700, waarbij echter rekening moet worden gehouden met het feit dat er bij de komende verkiezingen 626 leden van het Europees Parlement worden gekozen voor een mandaatsperiode van 5 jaar?
<P>
Mijnheer Verheugen, ik verzoek u antwoord te geven op de vraag die nu op naam van mevrouw Spaak komt te staan.

<SPEAKER ID=169 NAME="Verheugen">
Mijnheer de Voorzitter, met betrekking tot de uitbreiding van de Europese Unie maakt de Raad mevrouw de afgevaardigde erop opmerkzaam dat het protocol inzake de instellingen, dat de grondslag moet vormen voor een plan tot aanpassing van die instellingen, nog niet in werking is getreden; want het Verdrag van Amsterdam waar dit Protocol een bijlage van is, is nog niet door alle lidstaten bekrachtigd. Zodra alle bekrachtigingsoorkonden in Rome zijn gedeponeerd, treden het Verdrag alsmede de Protocollen in de bijlage van het Verdrag, die een vast onderdeel van het Verdrag vormen, in werking op de eerste dag van de tweede maand na indiening van de laatste bekrachtigingsoorkonde.
<P>
Mevrouw de afgevaardigde, deze zin is zelfs in het Duits zo onbegrijpelijk, dat ik het maar vertaal. Het wil dus zeggen dat wanneer voor eind maart iedereen heeft bekrachtigd, het Verdrag per 1 mei in werking treedt, en wanneer iedereen voor eind april heeft bekrachtigd, het Verdrag per 1 juni in werking treedt. Ik vond het zelf ook moeilijk bovenstaande zin te begrijpen.
<P>
Tijdens zijn zitting van 11 en 12 december in Wenen, was de Europese Raad het erover eens dat de bekrachtiging van het Verdrag van Amsterdam nog steeds de hoogste prioriteit vormt. Tijdens zijn zitting in Keulen zal de Raad beslissen hoe en wanneer de vraagstukken moeten worden aangepakt die in het Verdrag niet zijn geregeld en die toch vóór de uitbreiding geregeld moeten worden. De door u, mevrouw de afgevaardigde, opgeworpen belangrijke aangelegenheid moet in deze samenhang worden gezien.
<P>
Overigens herinnert de Raad eraan dat tot nu toe geen formele toezegging is gedaan inzake de termijn voor de afwikkeling van de lopende onderhandelingen met de kandidaat-lidstaten. De door mevrouw de afgevaardigde te berde gebrachte eventualiteit staat derhalve niet op de agenda.
<P>
Wat betreft de vraag over artikel 189, voorheen artikel 137 van de geconsolideerde Verdragen, dient erop te worden gewezen dat het aantal van 700 afgevaardigden vanaf de inwerkingtreding van het Verdrag van Amsterdam, geldt voor het aantal lidstaten dat de Unie thans telt. Over de verdeling van het aantal afgevaardigden over de diverse lidstaten na de uitbreiding, zal te zijner tijd worden onderhandeld.

<SPEAKER ID=170 LANGUAGE="FR" NAME="Spaak">
Mijnheer de vertegenwoordiger van de Raad, ik wil er u enkel op wijzen dat het Verdrag van Amsterdam geen oplossing biedt voor de institutionele problemen waarop mevrouw Kjer Hansen in haar vraag de aandacht vestigt. Ik ben van oordeel dat wij door de ratificatie van het Verdrag van Amsterdam af te wachten de problemen op de lange baan schuiven en dat vooral de landen die wensen toe te treden daar niet bij gebaat zijn.
<P>
Ik wens volgende aanvullende vraag te stellen: heeft de Raad reeds nagedacht over de problemen waarop mevrouw Kjer Hansen in haar vraag de aandacht vestigt?

<SPEAKER ID=171 LANGUAGE="DE" NAME="Verheugen">
Mijnheer de Voorzitter, ik acht die vraag volledig gegrond en ik deel de bezorgdheid waaraan de vraag ontspruit. De Raad heeft zich nog niet concreet beziggehouden met de voorstellen waarnaar u verwees; de Raad heeft alleen nog maar besproken hoe de regeling van de hangende institutionele problemen moet worden aangepakt. Het Duitse voorzitterschap heeft een opdracht ontvangen, maar dat was zoals u weet maar een paar weken geleden. De opdracht luidt om voor de top in Keulen een procedurevoorstel uit te werken. Wij zijn nu bezig met de daartoe noodzakelijke beraadslagingen. Tegenover een van de organen van het Parlement heb ik zojuist de toezegging gedaan dat daarbij speciale aandacht zal worden geschonken aan het debat met en het standpunt van het Parlement, want juist bij de ontwikkeling van het institutionele karakter van de Unie heeft het Parlement een belangrijke rol te spelen.
<P>
Gedurende het Duitse voorzitterschap zullen wij geen beslissing kunnen en ook niet willen bewerkstelligen over de essentie van de institutionele hervormingen zelf, want op dit ogenblik hebben wij alleen de opdracht een procedurevoorstel voor te leggen. Ik wil hierbij nog wel opmerken dat in onze Unie, zoals u zelf natuurlijk ook weet, een overeenstemming over een bepaalde procedure vaak al de helft van de totale overeenstemming is.
<P>
In verband met de uitbreiding wil ik nog graag zeggen dat naar de opvatting van het voorzitterschap de institutionele vraagstukken op zijn laatst moeten zijn opgelost wanneer de eerste toetredingen plaatsvinden. De ook door het voorzitterschap gewenste bespoediging van een beslissing over institutionele vraagstukken, betekent tevens een positief signaal naar de kandidaat-lidstaten; het is geloof ik in ons aller belang dat dit positieve signaal inderdaad ook wordt gegeven.

<SPEAKER ID=172 LANGUAGE="EN" NAME="Elliott">
Wat de fungerend voorzitter in zijn reactie heeft gezegd is weliswaar erg zinvol en bemoedigend, maar hij geeft geen volledig antwoord op de vraag. Ik ben zelf lid van de gemengde parlementaire commissie met Polen. De Poolse regering heeft inmiddels aangegeven dat ze verwacht in januari 2003 klaar te zijn voor toetreding. Misschien is dat geen realistische streefdatum. Maar gaan we de komende vijf jaar daadwerkelijk iedere vorm van uitbreiding tegenhouden? Als de commissarissen aan het einde van dit jaar volgens de huidige procedure worden benoemd, kunnen we mijns inziens ernstige problemen verwachten. Dit geldt tot op zekere hoogte trouwens ook voor het Parlement. Ik vraag me af of er over deze vraagstukken eigenlijk wel wordt nagedacht. Als we daar pas het volgend jaar of nog later mee beginnen, voorspel ik u dat er moeilijkheden zullen ontstaan.

<SPEAKER ID=173 LANGUAGE="DE" NAME="Verheugen">
Mijnheer de Voorzitter, mijnheer Elliott, ik ben u zeer dankbaar voor deze vraag, want die geeft ons de gelegenheid iets duidelijk te maken. Met betrekking tot een toetredingstermijn zijn geen toezeggingen gedaan. Er zijn geen toezeggingen gedaan voor een later tijdstip van toetreding en er zijn evenmin toezeggingen gedaan voor een vroeger tijdstip van toetreding. De termijn hangt uitsluitend en alleen af van de vorderingen van de onderhandelingen over zoals u weet 31 onderhandelingspakketten. U weet hoe de zaken hier liggen. Van de 31 onderhandelingspakketten zijn er drie voorlopig afgerond, en vier andere bevinden zich betrekkelijk kort voor afsluiting. Tijdens het Duitse voorzitterschap willen wij nog zes tot acht pakketten in de onderhandelingsprocedure opnemen, zodat midden 1999 zowat de helft van alle onderhandelingspakketten ter hand zijn genomen.
<P>
Dan staan wij wellicht al betrekkelijk dicht bij het punt waar beoordeeld kan worden hoeveel tijd er in de praktijk nog nodig is en dan kan men beslissen of al dan niet een toetredingstermijn moet worden bepaald. Ik zie geen gevaar - dat u kennelijk wel ziet - dat een vertraging van de institutionele hervorming gevolgen zal hebben voor de toetreding. Wij hebben bij de lidstaten een consensus vastgesteld dat in het jaar 2001 - maar dat zie ik als uiterste termijn - de institutionele vraagstukken moeten zijn opgelost. Het is een hoogst onwaarschijnlijke veronderstelling dat al in 2001 met een kandidaat-lidstaat de afsluiting van de toetreding bij verdrag kan worden overeengekomen.
<P>
Ik geloof niet dat wij in een situatie zullen belanden, om het maar eens heel precies te zeggen, dat toetredingsonderhandelingen zijn afgesloten, maar dat de Europese Unie niet kan uitbreiden omdat ze de institutionele vraagstukken nog niet heeft opgelost.
<P>
Het Duitse voorzitterschap acht de aangelegenheid van het allergrootste belang, en ik ben dankbaar vast te kunnen stellen dat de zaak ook voor het Parlement van de grootste betekenis is. De geloofwaardigheid van de uitbreidingsprocedure als geheel hangt naar mijn stellige overtuiging ook daarvan af hoeveel ernst wij maken met de voltooiing van de institutionele hervormingen.

<SPEAKER ID=174 NAME="De Voorzitter">

<P>
Vraag nr. 5 van Paul Rübig (H-1183/98) Betreft: Veiligheid in de steden
<P>
In de vergaderperiode van mei van het Europees Parlement in Straatsburg heeft de heer Douglas Henderson als vertegenwoordiger van het Britse voorzitterschap van de Raad toegezegd dat onverwijld een werkgroep van deskundigen zou worden ingesteld die zich met het thema van de toenemende criminaliteit in de Europese steden zou gaan bezighouden.
<P>
Kan de Raad mededelen wat de samenstelling is van deze werkgroep van de Raad en welke activiteiten zij tot dusver heeft ontplooid, en kan hij een blik vooruit werpen op de verdere prioriteiten van het Duitse voorzitterschap op dit gebied?
<P>
Mijnheer Verheugen, ik verzoek u antwoord te geven op de vraag van de heer Rübig.

<SPEAKER ID=175 NAME="Verheugen">
Mijnheer de Voorzitter, ik beantwoord de vraag als volgt: de veiligheid in de steden is stellig een terrein waarop alleen een instanties- en beroepsoverschrijdende, gecoördineerde opzet tot resultaat kan leiden. In de Raadswerkgroep ?Politionele samenwerking" buigen deskundigen zich over de criminaliteit in de Europese steden. In het verleden hebben de werkzaamheden zich geconcentreerd op geweld in de steden, politionele samenwerking en gewelddadige stadsbendes.
<P>
Voor een betere uitwisseling van informatie over beproefde methodes en ervaringen, alsmede voor een uitbouw van de praktische samenwerking, is de werkgroep een uitwisselingsprogramma overeengekomen voor ambtenaren die werkzaam zijn op het terrein van geweld in de steden. Een eerste uitwisselingsmaatregel van politieambtenaren die betrokken zijn bij de bestrijding van geweld in de steden, heeft in oktober 1998 in Frankrijk zijn beslag gekregen. Vergelijkbare uitwisselingsmaatregelen zullen ook in de toekomst worden getroffen.

<SPEAKER ID=176 LANGUAGE="DE" NAME="Rübig">
Mijnheer de Voorzitter, een paar dagen geleden is de persvertegenwoordiger van de heer von Wogau om 19.00 uur ?s avonds op het Schumanplein overvallen, hij belandde met oppervlakkige verwondingen in het ziekenhuis. Dit geval staat niet alleen. Vorig jaar zijn de parlementsleden Voggenhuber, McCarthy, Schiedermeier, Doris Pack en vele anderen in Brussel het slachtoffer geworden van roofovervallen. Mijn bureau heeft in het Europees Parlement een rondvraag gedaan en daarbij meer dan 300 andere bureaus ondervraagd. Een derde hiervan deelde mede dat in de loop van het afgelopen jaar een criminele overval is gepleegd in Brussel.
<P>
Ik geloof dat het noodzakelijk is de Europese instellingen beter te beveiligen. Het Belgische Parlement wordt bewaakt door militie en rijkswacht. Voor zover ik weet, worden de Europese instellingen helemaal niet bewaakt. Alleen al in het Europese Parlement worden per maand gemiddeld meer dan tien diefstallen gemeld. Welke plannen heeft het voorzitterschap van de Raad om in deze situatie verbetering te brengen?

<SPEAKER ID=177 LANGUAGE="DE" NAME="Verheugen">
Mijnheer de afgevaardigde, u zult begrijpen dat ik om te beginnen erop moet wijzen dat de handhaving van de openbare orde en de veiligheid op het grondgebied van de lidstaten in de eerste plaats een aangelegenheid is van de politie van het desbetreffende land. Dit zo zijnde, verklaar ik dat men de feiten die u hebt vermeld hoogst ernstig moet nemen en dat ik de gelegenheid te baat zal nemen om het thema op de juiste plaats aan de orde te stellen.

<SPEAKER ID=178 NAME="De Voorzitter">

<P>
Vraag nr. 6 van José Salafranca Sánchez-Neyra (H-1185/98) Betreft: Deelneming van het Europees Parlement aan de eerste top Europese Unie - Latijns- Amerika/Caribisch gebied
<P>
Op welke wijze verzekert de Raad de deelneming van het Europees Parlement aan deze uiterst belangrijke eerste topontmoeting van staatshoofden en regeringsleiders van de Europese Unie en Latijns-Amerika/Caribisch gebied, die juni aanstaande zal plaatsvinden in Brazilië, mede gezien het feit dat het Europees Parlement al eerder heeft deelgenomen aan de ministerconferenties van San José en de Groep van Rio, zowel aan de plechtige opening daarvan als aan de verschillende werkbijeenkomsten?
<P>
Mijnheer Verheugen, ik geef u nu de gelegenheid antwoord te geven op de vraag van de heer Salafranca.

<SPEAKER ID=179 NAME="Verheugen">
Geachte collega, ik zal maar meteen zeggen dat u over mijn antwoord teleurgesteld zal zijn, maar ik moet hier om begrip vragen: tijdens het Duitse voorzitterschap heeft nog helemaal geen Raadszitting plaatsgevonden. Wij zijn pas twaalf dagen in functie en daarom kon het punt van de mogelijke deelname van het Europees Parlement aan de door u bedoelde ontmoeting, door de Raad nog niet besproken worden. Dit punt is dan ook niet in de Raad besproken.

<SPEAKER ID=180 LANGUAGE="ES" NAME="Salafranca Sánchez-Neyra">
Ik zou de vertegenwoordiger van de Raad willen vertellen dat een teleurstellend antwoord nog niet wil betekenen dat het optreden van de Raad ook noodzakelijkerwijs een teleurstelling hoeft op te leveren.
<P>
Ik zou hem ook duidelijk willen maken dat de behandeling van de delegatie van het Europees Parlement op de laatste ministerconferentie in San José van februari vorig jaar, tijdens het voorzitterschap van het Verenigd Koninkrijk, uitermate incorrect was - slechter nog dan de behandeling die afvaardigingen uit derde landen ten deel viel.
<P>
Ik wil de fungerend voorzitter verzoeken duidelijk te maken dat de delegatie van het Europees Parlement tijdens deze belangrijke topontmoeting een behandeling dient te krijgen die overeenstemt met de institutionele rol die het Parlement speelt. Bovendien moet die behandeling een weerspiegeling te zijn van de verdiensten van dit Parlement bij het intensiveren van de betrekkingen tussen de Europese Unie en Latijns-Amerika.
<P>
Tijdens voornoemde gelegenheid heeft zich - bij aanvang van de conferentie - een ernstig incident voorgedaan, en ik zou het op prijs stellen als de Duitse voorzitter de garantie zou willen geven dat het Europees Parlement overeenkomstig mijn verzoek de institutionele rol kan spelen die dit Parlement rechtens toekomt.

<SPEAKER ID=181 LANGUAGE="DE" NAME="Verheugen">
Ik dank de afgevaardigde voor het uiten van zijn bezorgdheid. Het geeft ons aanleiding ons moeite te getroosten ervoor te zorgen dat dit soort aanmerkingen tijdens ons voorzitterschap niet meer nodig zijn.

<SPEAKER ID=182 NAME="De Voorzitter">
Omdat de vragen nrs. 7 en 8 over een soortgelijk onderwerp gaan, worden ze tezamen behandeld.
<P>

<P>
Vraag nr. 7 van Freddy Blak (H-1192/98) Betreft: Beëindiging van de belastingvrije verkoop in de EU
<P>
Als ondervoorzitter van de Commissie begrotingscontrole van het Europees Parlement nam ik met grote verbazing het antwoord van de Raad in ontvangst op mijn vraag van 1 oktober over de beëindiging van de belastingvrije verkoop en ook lezing van dit antwoord vervulde mij met grote verbazing. Van mij als rechtstreeks gekozen volksvertegenwoordiger verwachten mijn kiezers dat vragen die gesteld worden serieus behandeld worden, en ook ik denk daar zo over. Het antwoord dat mij op 19 november 1998 werd gegeven, is niet serieus. Daarom wil ik mijn oorspronkelijke vraag opnieuw stellen en ik verwacht dat thans een antwoord wordt gegeven op hetgeen gevraagd wordt.
<P>
Op 30 juni 1999 wordt de belastingvrije verkoop in de Europese Unie beëindigd. In richtlijn van de Raad 92/12/EEG is bepaald dat vóór de afschaffing "enige tijd moet worden besteed aan het treffen van de nodige maatregelen om zowel de sociale consequenties in de betrokken sectoren als de regionale problemen (...) te ondervangen" (92/12/EEG, 24ste overweging).
<P>
In een antwoord aan de ombudsman blijkt de Commissie niet van oordeel te zijn dat zij ertoe verplicht is de consequenties ter belichting van deze problemen te beoordelen.
<P>
De Commissie schrijft dat het nooit de bedoeling van de Raad is geweest de Commissie een dergelijke verplichting op te leggen. Dit werd volgens de Commissie bevestigd toen de ministers van Economische Zaken en Financiën, in de Raad bijeen, de kwestie in november 1996 behandelden. Aangezien het toen, volgens de Commissie, om een informele beraadslaging ging, staan de conclusies niet in de officiële samenvatting van de zitting, maar werd deze kwestie nogmaals, met hetzelfde resultaat, behandeld in de Raad van ministers van Economische Zaken en Financiën van 19 mei 1998.(Opmerkingen van de Commissie naar aanleiding van een verzoek van de Europese ombudsman om aanvullende informatie. Klacht ingediend door Freddy Blak, ref. 0879/97).
<P>
Kan de Raad de interpretatie van de Commissie van de conclusies van de Raad bevestigen en daarna verklaren hoe deze houding met bovenstaande richtlijn is te rijmen?
<P>

<P>
Vraag nr. 8 van Gisèle Moreau (H-1227/98) Betreft: Uitstel inwerkingtreding besluit over afschaffing intracommunautaire belastingvrije verkoop
<P>
Op 19 mei 1998 bevestigde de Raad zijn besluit van 1991 dat de intracommunautaire belastingvrije verkoop wel degelijk op 1 juli 1999 zou worden afgeschaft.
<P>
Uit alle studies blijkt dat de afschaffing van de "taxfree" op luchthavens en op veerboten talrijke banen zal kosten. In Frankrijk zouden meer dan 12.000 arbeidsplaatsen verloren gaan, in regio's die al zwaar gebukt gaan onder de werkloosheid.
<P>
Zou het niet aangewezen zijn dat de Raad lering haalt uit deze impactstudies en de uitvoering van haar besluit tot afschaffing van de belastingvrije verkoop binnen de Unie uitstelt?
<P>
Mijnheer Verheugen, ik krijgt het woord om deze twee vragen tezamen te beantwoorden.

<SPEAKER ID=183 NAME="Verheugen">
Mijnheer de Voorzitter, het gemeenschappelijk antwoord op de beide vragen luidt als volgt: zoals mijn voorganger reeds tijdens het vragenuur van december vorig jaar heeft gedaan in een schriftelijk antwoord op de vragen van de heren Cushnahan, Watts en Wibe, wil ook ik verwijzen naar de conclusies van de Europese Raad ten aanzien van dit punt, en die luiden: met betrekking tot het besluit van 1991 inzake de belastingvrije verkoop aan reizigers binnen de Gemeenschap, verzoekt de Europese Raad de Commissie en de Raad van Economische Zaken en Financiën om voor maart 1999 na te gaan welke problemen zouden kunnen ontstaan voor de werkgelegenheid en hoe aan de hand van Commissievoorstellen deze problemen opgelost kunnen worden, met inbegrip van een eventuele beperkte verlenging van de overgangsregeling. Op dit ogenblik kan vanuit het oogpunt van de Raad niet meer over deze zaak worden gezegd.

<SPEAKER ID=184 LANGUAGE="DA" NAME="Blak">
Ik heet de nieuwe voorzitter van de Raad welkom en wil hem danken voor zijn antwoord, waarin hij zei dat uitstel in dit verband zinvol zou zijn. Ik ben vooral blij met de opdracht die de Raad aan de Commissie heeft gegeven om een onderzoek te doen en tegen maart 1999 verslag uit te brengen. Ik heb van de Commissie een antwoord gekregen, waarin ze elke verantwoordelijkheid afwijst en zegt dat dit niet tot haar taken behoort. Mijnheer de voorzitter van de Raad, mag ik u daarom verzoeken de Commissie aan te porren om dit onderzoek, dat tegen maart 1999 klaar moet zijn, aan te vatten? Ik ben ongelooflijk ingenomen met uw antwoord, dat wij eigenlijk van het Oostenrijks voorzitterschap hadden verwacht in plaats van het domme antwoord dat wij vorige maand kregen. Ik vind dat u echt een goede start maakt en ik dank u daar hartelijk voor.

<SPEAKER ID=185 LANGUAGE="DE" NAME="Verheugen">
Mijnheer de Voorzitter, ik ben de afgevaardigde dankbaar voor zijn vriendelijke waardering. Ik moet hier echter aan toevoegen dat de lof onverdiend is. De eer komt toe aan het Oostenrijkse voorzitterschap, want het door mij geciteerde besluit stamt uit een perscommuniqué van de Top van Wenen. Dat werd in Wenen besloten. De Europese Raad heeft de Commissie verzocht voor maart 1999 een dienovereenkomstig verslag in te dienen. Dat is dus al heel spoedig, en het zal vanzelfsprekend de taak van het voorzitterschap zijn om ervoor te zorgen dat de hand wordt gehouden aan de door de Raad gestelde termijn. Ik kan u beloven dat wij niet tot het eind van het jaar zullen wachten eer wij navraag doen of en wanneer dat verslag komt.

<SPEAKER ID=186 LANGUAGE="FR" NAME="Moreau">
Mijnheer de Voorzitter, ik wil in de eerste plaats benadrukken dat de Commissie een onpartijdig onderzoek moet doen, want de afschaffing van de taxfree kan ernstige gevolgen hebben voor de werkgelegenheid. Ik heb hier trouwens een in de pers verschenen interview waarin de heer Schröder, fungerend voorzitter van de Raad, die ernstige gevolgen voor de werkgelegenheid onderstreept en dat doet hij op het moment waarop de Raad juist aan het werkgelegenheidsprobleem bijzondere aandacht wil besteden.
<P>
Ik wens dus volgende vraag te stellen: zou de Raad er niet goed aan doen zich te richten naar het precedent dat geschapen is, toen ten eerste de heer Monti in 1996 om economische redenen heeft toegestaan dat voor de Scandinavische landen de vrijstelling van accijnzen werd verlengd en ten tweede het Economisch en Sociaal Comité in september laatstleden positief advies over de verlenging van dit systeem heeft uitgebracht?

<SPEAKER ID=187 LANGUAGE="DE" NAME="Verheugen">
Mevrouw de afgevaardigde, de opvatting van de voorzitter van de Raad, bondskanselier Schröder, is mij genoegzaam bekend, zoals u zich wel kunt voorstellen. Wat u geciteerd hebt, is ook juist. Ik kan u echter nu nog geen eindconclusies voorleggen, want die kan de Raad natuurlijk pas trekken wanneer de door de Raad verlangde verslagen ook werkelijk voorhanden zijn. Ik verzoek u derhalve om begrip, en verwijs nogmaals nadrukkelijk naar de laatste zinsnede van het door mij geciteerde Raadsbesluit, waarin sprake is van het bestuderen van een beperkte verlenging van de overgangsregeling.

<SPEAKER ID=188 NAME="Maes">
Mijnheer de Voorzitter, bij het begin van de namiddagzitting had ik gevraagd om de lijst van de 27 gevallen die overgemaakt werden aan UCLAF opdat het Parlement zich morgen zou kunnen uitspreken met kennis van zaken. Ik kreeg het antwoord schriftelijk op een in het Duits geschreven briefje toegelicht door iemand die Frans sprak - dus het was een hele Europese conversatie - en men heeft mij dus verzekerd dat deze lijst overgemaakt is aan de Commissie begrotingscontrole. Heel de tijd dat wij hier vergaderen, zijn mijn medewerkers bezig geweest met het opsporen van deze zogenaamd overgemaakte lijst. Zij is niet gevonden. Mevrouw Theato, die ik zeer respecteer, verwijst naar het secretariaat van de Commissie begrotingscontrole. Maar precies met deze commissie en met de heer Darras, het hoofd van de dienst, hebben wij al heel de namiddag gepraat. Deze lijst is onvindbaar. Ik zou willen vragen dat u als Voorzitter het nodige doet opdat het Parlement deze informatie zou kunnen bekomen vooraleer wij tot de stemming overgaan.

<SPEAKER ID=189 NAME="De Voorzitter">
Hartelijk dank, mevrouw Maes. U heeft gelijk: die lijst moet gezocht worden en hierheen gebracht. De diensten van het Bureau zullen daar nu meteen zorg voor dragen. Ik deel uw bezorgdheid. De diensten van het Bureau zullen die lijst nu halen zodat we daar nog voor de stemming over kunnen beschikken.

<SPEAKER ID=190 LANGUAGE="EN" NAME="Corbett">
Ik zou graag de woorden van de fungerend voorzitter in herinnering willen brengen. Hij heeft benadrukt dat er tijdens de Raad van Wenen alleen gesproken is over een mogelijke uitbreiding van de duty-freeregeling voor bepaalde tijd. Ik verzoek de Raad zich terdege rekenschap te geven van deze twee voorwaarden.
<P>
Is de fungerend voorzitter van de Raad zich ervan bewust dat uitbreiding van de duty-freeregeling volgens veel leden van dit Huis helemaal niet zo'n goed idee is? Het is vooral de alcohol- en tabaksindustrie die van deze fiscale vrijstelling profiteert. Als de ministers van Financiën van onze lidstaten wel wat geld kunnen missen, kan ik me voorstellen dat er betere manieren zijn om dat geld te besteden dan het cadeau te doen aan de alcohol- en tabaksindustrie door middel van handhaving van een vrijstelling waar overigens alleen internationale reizigers gebruik van kunnen maken.

<SPEAKER ID=191 LANGUAGE="DE" NAME="Verheugen">
Mijnheer de Voorzitter, ik kan deze vraag bevestigend beantwoorden. Het is de Raad bekend dat over deze zaak zeer uiteenlopende opvattingen bestaan, zowel in de lidstaten als in het Parlement. De Raad is zich ook bewust van het feit dat het besluit dat in Wenen werd genomen voor het ogenblik alleen een studieopdracht behelst en meer niet.

<SPEAKER ID=192 LANGUAGE="EN" NAME="Watts">
Is de Raad het eens met de opvatting van mijn eigen premier, Tony Blair, dat duizenden gewone mensen overal in de Europese Unie hun baan dreigen te verliezen als het belastingvrije winkelen wordt afgeschaft? Is de fungerend voorzitter van de Raad het ermee eens dat er binnen het kader van dit onderzoek overleg moet plaatsvinden met het bedrijfsleven, de vakbonden en uiteraard ook met de betrokken regio's, zodat er rekening kan worden gehouden met de belangen van de plaatselijke bevolking?
<P>
Deelt hij mijn mening dat een periode van vijf of zes jaar een passende beperkte verlenging zou zijn? Dit is namelijk de periode waar de heren Blair en Schröder tijdens de Top van Wenen van uit zijn gegaan.

<SPEAKER ID=193 LANGUAGE="EN" NAME="McIntosh">
Spijtig genoeg is er tijdens de interventie van de heer Watts niet getolkt omdat hij zijn microfoon niet had aangezet.

<SPEAKER ID=194 NAME="De Voorzitter">
Er was wel degelijk vertolking. Misschien heeft u die niet gehoord, maar er was vertolking. De Voorzitter en ook - volgens mij - de heer Verheugen hebben de heer Watts kunnen horen.
<P>
Mijnheer Verheugen, ik verzoek u antwoord te geven op de vraag van de heer Watts.

<SPEAKER ID=195 LANGUAGE="DE" NAME="Verheugen">
Mijnheer de Voorzitter, geachte collega, ik heb de vraag in beide talen begrepen. Ik ga ervan uit dat de Commissie en de Raad Economische Zaken en Financiën bij de uitvoering van de opdracht die zij hebben gekregen, zich vanzelfsprekend zullen baseren op alle relevante bronnen. De punten die u hebt opgesomd zijn in mijn ogen relevante bronnen waar dus rekening mee moet worden gehouden bij het verzamelen van de gegevens en evaluaties die hier van belang zijn. U zult begrijpen dat ik in de hoedanigheid waarin ik mij nu hier bevind, geen commentaar kan en mag leveren op de politieke opvatting van een regeringshoofd van een lidstaat. Natuurlijk kan ik u wel zeggen dat de slotconclusies uit de verslagen waartoe opdracht is gegeven, eerst getrokken zullen worden wanneer die verslagen voorhanden zijn en dat op het ogenblik geen enkele slotconclusies is uitgesloten, ook niet de conclusie die u hier geciteerd hebt.

<SPEAKER ID=196 NAME="De Voorzitter">

<P>
Vraag nr. 9 van Anne McIntosh (H-1193/98) Betreft: Hygiënische inspectie van uit derde landen afkomstig pluimvee
<P>
Welke inspectiemaatregelen neemt het fungerend voorzitterschap om te zorgen dat uit derde landen ingevoerd pluimvee voldoet aan de hygiënische normen van de EU?
<P>
Mijnheer Verheugen, ik nodig u uit antwoord te geven op de vraag van mevrouw McIntosh.

<SPEAKER ID=197 NAME="Verheugen">
Mijnheer de Voorzitter, ik beantwoord de vraag als volgt: op 15 oktober 1990 heeft de Raad richtlijn 90/539 (EEG) goedgekeurd tot vaststelling van veterinairrechtelijke voorschriften voor het intracommunautaire handelsverkeer en de invoer uit derde landen van pluimvee en broedeieren. De richtlijn is per 1 mei 1992 in werking getreden en bevat in hoofdstuk 3, artikelen 20 tot en met 28, de voorschriften voor de invoer uit derde landen. Zoals u weet, mevrouw de afgevaardigde, is het de taak van de Commissie ervoor te zorgen, dat de daar gestelde normen worden geëerbiedigd. Indien hier naar uw mening redenen tot kritiek bestaan, zou het voorzitterschap het zeer waarderen dienovereenkomstig te worden ingelicht. Maar overigens geloof ik dat uw vraag beter aan de Commissie kan worden gericht.

<SPEAKER ID=198 NAME="McIntosh">
 Ik heb deze vraag al verschillende keren aan de Commissie voorgelegd, zelfs gisteren nog. Zijn de Ministerraad en de Commissie werkelijk van plan de nering van onze eigen pluimveeproducenten te ondermijnen ten gunste van de invoer uit derde landen?
<P>
Mijn vraag heeft in het bijzonder betrekking op de tenuitvoerlegging van de uit de jaren zestig daterende richtlijn inzake vers vlees. Volgens die richtlijn is de controle op pluimveevlees alleen mogelijk op basis van de verwerkte doorvoer. Dit is gunstig voor de producent. We hebben het nu echter over controles van een uur. Naar schatting zijn hiermee alleen al in het Verenigd Koninkrijk extra kosten gemoeid van 40 tot 50 pond per inspectie per fabriek. Ik kan me nauwelijks voorstellen dat dit werkelijk de bedoeling is geweest van de Ministerraad en de Commissie. Ook de uit 1972 daterende richtlijn inzake pluimveevlees is nadelig voor de concurrentiepositie van onze producenten, zowel in het Verenigd Koninkrijk als in de rest van de EU. Ik zou de Ministerraad en de Commissie enkel willen verzoeken ons te verzekeren dat het niet hun bedoeling is onze eigen pluimveeproducenten over de kop te jagen.

<SPEAKER ID=199 LANGUAGE="DE" NAME="Verheugen">
Ik begrijp volkomen de bezorgdheid van mevrouw de afgevaardigde en ik geloof dat het noodzakelijk zal zijn dat de Commissie een voorstel doet hoe dit probleem, waar u terecht op hebt gewezen, kan worden opgelost.

<SPEAKER ID=200 NAME="De Voorzitter">

<P>
Vraag nr. 10 van David Martin (H-1195/98) Betreft: Democratie en mensenrechten in Birma
<P>
Kan de Raad gezien de aanhoudende stroom van berichten over schending van de mensenrechten en de opsluiting van democratisch gekozen parlementsleden in Birma, de Birmese regering opheldering vragen over de kwestie van de 182 gekozen parlementsleden en 701 leden van de National League for Democracy (NLD) die nog steeds vastzitten in Birma?
<P>
Mijnheer Verheugen, ik verzoek u antwoord te geven op de vraag van de heer Martin.

<SPEAKER ID=201 NAME="Verheugen">
Mijnheer de Voorzitter, het antwoord luidt als volgt: het standpunt van de Raad in deze is duidelijk. De Raad heeft herhaaldelijk de onmiddellijke vrijlating geëist van alle politieke gevangenen in Birma. Juist omdat de Birmaanse regering deze eis, alsmede de oproep van de Unie aan de SPDC om democratie en nationale verzoening na te streven, niet is nagekomen, heeft de Raad op 26 december 1998 zijn gemeenschappelijk standpunt inzake Birma scherper geformuleerd en gepreciseerd.
<P>
Voorts heeft de Raad geprobeerd de problemen op te nemen met de Raad voor vrede en ontwikkeling. Ter gelegenheid van de Algemene Vergadering van de Verenigde Naties in september 1998, heeft de voorzitter Birma het voorstel gedaan van een bezoek van de trojka op ministerniveau, maar dit voorstel werd door de Birmaanse minister van Buitenlandse Zaken verworpen.

<SPEAKER ID=202 LANGUAGE="EN" NAME="Martin, David">
Ik dank de fungerend voorzitter voor zijn antwoord. Hij stelt terecht dat de Raad altijd consequent is geweest in zijn kritiek op het Birmese regime. Ik verzoek hem te overwegen dit vraagstuk tijdens het Duitse voorzitterschap op de agenda te plaatsen van de informele bijeenkomst van ministers van Buitenlandse Zaken, of op de agenda van de vergadering van staatshoofden. Op deze manier zouden er eventueel aanvullende maatregelen getroffen kunnen worden om deze kritiek kracht bij te zetten. Ik ben het ermee eens dat een en ander niet eenvoudig zal zijn. Het SLORC-bewind in Birma biedt geen enkele medewerking. De Europese Unie moet de druk op dat regime echter handhaven, en de Raad dient de situatie te blijven volgen en te onderzoeken op welke andere manieren we ons protest kracht kunnen bijzetten.

<SPEAKER ID=203 LANGUAGE="DE" NAME="Verheugen">
De afgevaardigde heeft met de suggestie in zijn vraag de bedoelingen van het voorzitterschap in de roos getroffen. Wij achten de zaak zeer belangrijk. De bezorgdheid over de voortdurende schendingen van de mensenrechten in Birma is zo groot, dat ik hier nog aan toe kan voegen dat op het niveau van ministers van Buitenlandse Zaken de situatie wederom zal worden besproken. Gedurende ons voorzitterschap zullen wij nog andere gelegenheden hebben de zaak te bespreken, ook met de andere landen in die regio.
<P>
Het is een absolute prioriteit van ons voorzitterschap om op het vlak van de internationale betrekkingen een duidelijk en ondubbelzinnig standpunt van de Europese Unie inzake mensenrechten en mensenrechtenproblemen uit te dragen en waar mogelijk niet alleen onze bezorgdheid inzake mensenrechtenaangelegenheden te verwoorden, maar ook voor hulp te zorgen.

<SPEAKER ID=204 NAME="De Voorzitter">

<P>
Vraag nr. 11 van Gerard Collins (H-1199/98): Betreft: Uitbreiding van vrijwillige opvang van gehandicapte kinderen op EU-niveau
<P>
In West-Ierland bestaat al sinds 1987 een vrijwillige regeling (" Even ertussen uit" ) die gehandicapte kinderen de mogelijkheid biedt een vakantie door te brengen in het huis van een ander gezin, terwijl hun eigen gezin kan bijkomen van de voortdurende zorgtaak.
<P>
Is de fungerend voorzitter van mening dat er ook in andere EU-landen een dergelijke regeling moet komen en, zo ja, hoe kunnen deze regelingen dan volgens de Raad op EU-niveau worden bevorderd en ontwikkeld?
<P>
Mijnheer Verheugen, ik zou u willen vragen antwoord te geven op de vraag van de heer Collins.

<SPEAKER ID=205 NAME="Verheugen">
Mijnheer de afgevaardigde, het spijt mij u te moeten zeggen dat bij de Raad geen voorstel van de Commissie ligt ter bevordering van een programma waarmee gehandicapte kinderen in een gezin kunnen worden opgenomen en dat te vergelijken valt met het programma dat u, mijnheer de afgevaardigde, heeft beschreven. Ik kan daarom alleen maar zeggen dat u de gewenste inlichtingen, zoal voorhanden, van de Commissie kunt krijgen.

<SPEAKER ID=206 NAME="Collins, Gerard">
 Met betrekking tot het antwoord van de fungerend voorzitter het volgende: zou hij de Commissie eventueel willen verzoeken een voorstel te formuleren omtrent dit belangrijke vraagstuk?

<SPEAKER ID=207 LANGUAGE="DE" NAME="Verheugen">
Mijnheer de afgevaardigde, ik vind dat een heel waardevolle suggestie, maar u kent de procedures. Dat moet eerst in de Raad worden besproken, en dan pas kan een dergelijk besluit worden genomen.

<SPEAKER ID=208 NAME="De Voorzitter">

<P>
Vraag nr. 13 van Liam Hyland (H-1207/98): Betreft: Tegengaan van de ontvolking van het platteland
<P>
Is de fungerend voorzitter van de Raad van mening dat de omvang van de ontvolking van het platteland een reden tot ernstige zorg op het niveau van de Europese Unie is en dat een globaal beleid ter bescherming van het gemeenschappelijk landbouwbeleid en ter bevordering van nieuwe ontwikkelingsmaatregelen voor plattelandsgebieden moet worden beschouwd als een essentieel instrument om deze trend tegen te gaan?
<P>
Mijnheer Verheugen, ik zou u willen vragen antwoord te geven op de vraag van de heer Hyland.

<SPEAKER ID=209 NAME="Verheugen">
Mijnheer de Voorzitter, het antwoord luidt als volgt: de Raad heeft altijd bijzonder belangstelling aan de dag gelegd voor vraagstukken in verband met het behoud van een levensvatbare bevolkingsstructuur op het platteland. In dit verband wil ik geachte afgevaardigde er meer in het bijzonder op wijzen dat het werkgelegenheidsprobleem in de plattelandsgebieden van de Europese Unie onderwerp uitmaken van een schrijven dat de voorzitter van de Landbouwraad in november 1997, in het kader van een bijzondere Top voor werkgelegenheidsvraagstukken, heeft gericht aan de voorzitter van de Europese Raad.
<P>
In dit schrijven viel het zwaartepunt vooral op de mogelijkheden die benut zouden kunnen worden voor het behoud van een levensvatbare structuur op het platteland voor het gehele gebied van de Europese Unie. In het kader van de werkzaamheden tot nu toe van de Raad met betrekking tot de voorstellen in het kader van Agenda 2000, kon een Europese landbouwmodel worden geschetst, dat in de toekomst verder moet worden ontwikkeld, namelijk het model van een multifunctionele, op langere termijn levensvatbare, concurrerende, over de gehele Gemeenschap verdeelde landbouw, en dat ook in streken met speciale problemen. Een programma dus dat vooral in staat dient te zijn een wezenlijke bijdrage te leveren aan de levensvatbaarheid van het platteland.

<SPEAKER ID=210 LANGUAGE="EN" NAME="Hyland">
Ik zou de fungerend voorzitter willen vragen of hij het ermee eens is dat de agrarische familiebedrijven de ruggengraat vormen van de plattelandseconomie. Onderschrijft hij verder de opvatting dat de maatschappelijk bijdrage die door landbouwers wordt geleverd niet altijd in puur economische termen kan worden uitgedrukt, en dat ze door hun rol als beheerder van het milieu en behoeder van de veiligheid en kwaliteit van ons voedsel buiten de directe economische context vallen waarin andere beroepsgroepen worden geplaatst?
<P>
Is hij het er tenslotte mee eens dat het beleid voor plattelandsontwikkeling nooit optimaal zal kunnen functioneren als het los wordt gezien van een geïntegreerd regionaal beleid? Is het de bedoeling dat de nationale regeringen verplicht worden gesteld zo'n regionaal beleid in te voeren en op die manier banen te creëren in de regio's, zodat de toekomst van de plattelandsgemeenschappen kan worden verzekerd en alternatieve werkgelegenheid kan worden geschapen voor landbouwers die geen rendabel bedrijf meer hebben en voor andere bewoners van het platteland?

<SPEAKER ID=211 LANGUAGE="DE" NAME="Verheugen">
Ik kan de afgevaardigde verzekeren dat ik zijn vraag volledig begrijp, want ik kom als parlementariër zelf uit een dergelijke streek en maak deze problemen dagelijks mee. Ik kan u dus in principe verzekeren dat de Raad de instandhouding van een levensvatbaar platteland als een taak van hoge prioriteit ziet. Wij moeten er echt voor zorgen dat de bevolking van het platteland een toekomstkans heeft. Deze toekomstkans behoeft niet noodzakelijkerwijs in de gebruikelijke landbouwstructuren gevonden te worden. Met een hervorming van de structuren kunnen wij, zoals u heel goed weet, natuurlijk ook toekomstkansen scheppen.
<P>
Ik ben er vast van overtuigd dat wij erin zullen slagen de middelen van de Europese Unie voor regionaal en structuurbeleid nog efficiënter in te zetten voor dit doel, niet in de laatste plaats via de hervormingen die met Agenda 2000 op het programma staan. Het gaat hier om een essentiële doelstelling van het regionaal en structuurbeleid van de Unie, althans volgens de opvatting van het voorzitterschap. Het gaat niet alleen om een aanpassing van de levensomstandigheden, maar ook daarom dat belangrijke Europese cultuurlandschappen van het platteland de mensen ook in de toekomst kansen bieden er te wonen en te werken.

<SPEAKER ID=212 LANGUAGE="EN" NAME="Martin, David">
Ik ben blij met de vraag van de heer Hyland en het antwoord van de Raad betreffende de ontvolking van het platteland. Onderschrijft de Raad de opvatting dat het landbouwbeleid slechts een van de manieren is waarop we plattelandsgebieden kunnen steunen? Om preciezer te zijn, zou hij er met betrekking tot de hervorming van de structuurfondsen rekening mee willen houden dat we de gebieden die in aanmerking komen voor doelstelling 1 niet alleen moeten selecteren op basis van het inkomen per hoofd of het werkloosheidspercentage, maar dat we ook moeten kijken naar aspecten zoals bevolkingsdichtheid en ontvolking? Ik denk hierbij, wellicht wat provinciaal, met name naar de Hooglanden en eilanden van mijn eigen regio. Op basis van het inkomen per hoofd zou Schotland niet in aanmerking komen, maar gezien de andere problemen waar we mee kampen, met name de ontvolking, ben ik van mening dat we onder doelstelling 1 moeten blijven vallen.

<SPEAKER ID=213 LANGUAGE="DE" NAME="Verheugen">
Ik ben het volledig met de afgevaardigde eens. Het probleem dat wij nu bespreken kan zich natuurlijk in alle steungebieden van de Unie voordoen, met uitzondering natuurlijk van dichtbevolkte stadsgebieden. Het kan zich voordoen in gebieden van doelstelling 1, in gebieden van doelstelling 2, in gebieden die tot nu toe onder doelstelling 5b vielen. Wij hebben een samenhangend beleid nodig waarmee al onze middelen dusdanig worden gecoördineerd en gebruikt dat aan het onderhavige verschijnsel een halt kan worden toegeroepen.
<P>
Ik ben er stellig van overtuigd dat de ter discussie staande hervormingsvoorstellen in het kader van Agenda 2000, ook de levenskansen van de mensen op het platteland duidelijk zullen verbeteren. Daarom is het afwerken van Agenda 2000 voor het Duitse voorzitterschap een hoge prioriteit.
<P>
Ook in verband met het beoogde Europese werkgelegenheidspact is het heel belangrijk dat niet alleen klassieke takken van industrie of de technologische ontwikkeling in het oog worden gehouden, maar ook wordt gelet op de specifieke problemen van het platteland. Ik kan hieraan toevoegen dat het Duitse voorzitterschap hier zeker grote aandacht aan zal besteden.

<SPEAKER ID=214 LANGUAGE="EN" NAME="Crowley">
Inhakend op de twee antwoorden van de fungerend voorzitter op de vragen van mijn collega's, de heren Hyland en David Martin, zou ik van hem willen weten of hij voorstellen heeft geformuleerd ten behoeve van gerichte coördinatie tussen de middelen voor het regionaal beleid en die voor de plattelandsontwikkeling. Op die manier zouden we mensen in plattelandsgebieden die hun inkomen achteruit zien gaan, alternatieve bronnen van inkomsten kunnen bieden door middel van het scheppen van banen en dergelijke.
<P>
Zou er onder het huidige voorzitterschap voor gezorgd kunnen worden dat deze coördinatie ook daadwerkelijk tot stand komt? Denkt de fungerend voorzitter dat hij dit Parlement in een later stadium een voorstel kan voorleggen voor een model van het type integratie dat hem voor ogen staat? Dat model zou zodanig moeten worden opgesteld dat de verplichtingen ten aanzien van de plattelandsontwikkeling gehandhaafd blijven, en zou tegelijkertijd de garantie moeten bieden dat de middelen voor stimulering van de werkgelegenheid, wat voor ons allen in Europa zo'n hoge prioriteit heeft, niet alleen in de stedelijke gebieden terechtkomen.

<SPEAKER ID=215 LANGUAGE="DE" NAME="Verheugen">
Ik ben het met u eens, mijnheer de afgevaardigde, dat dit een heel belangrijk punt is en kan u daarom zeggen dat het voorzitterschap ervan overtuigd is dat het op basis van de aanstaande hervorming van het landbouwbeleid en dankzij de nieuwe impulsen die van het beleid voor plattelandsontwikkeling zullen uitgaan, mogelijk zal worden een tweede pijler van het gemeenschappelijk landbouwbeleid te ontwikkelen, en dat deze tweede pijler de grondslag zal vormen voor een omvattend en samenhangend beleid ten behoeve van de bevolking van het platteland van de Europese Unie. Om dat te bereiken, zal het inderdaad noodzakelijk zijn meer coördinatie te brengen tussen de diverse beleidsterreinen en ook duidelijke prioriteiten te stellen. Ik verzoek u echter om begrip dat meer bijzonderheden pas kunnen worden gegeven wanneer Agenda 2000 is afgewerkt en een aanvang is gemaakt met de implementatie van de doelstellingen.

<SPEAKER ID=216 NAME="De Voorzitter">
Hartelijk dank, mijnheer Verheugen.
<P>
Aangezien de vraagsteller afwezig is, vervalt vraag nr. 14.

<SPEAKER ID=217 NAME="De Voorzitter">

<P>
Vraag nr. 15 van Pat Gallagher (H-1211/98): Betreft: Visserij
<P>
Kan de Raad onder het Duitse voorzitterschap verklaren welk belang hij hecht aan ontwikkeling van de visserijmogelijkheden van de probleemgebieden zoals Ierland, die niet alleen te maken hebben met concurrentie binnen de EU maar ook van buiten de EU, en hoe hij de toekomstige onderhandelingen met de toetredingslanden over het visserijbeleid wil voeren?
<P>
Mijnheer Verheugen, ik nodig u uit antwoord te geven op de vraag van de heer Gallagher.

<SPEAKER ID=218 NAME="Verheugen">
Mijnheer de Voorzitter, ik beantwoord deze vraag als volgt en begin met het punt van het communautair structuurbeleid. De Raad wil eraan herinneren dat zijn beraadslagingen over de voorstellen van de Commissie met betrekking tot de hervorming van de structuurfondsen, met inbegrip van de toekomst van het structuurbeleid voor de visserij, nog niet zijn afgerond. De afgevaardigde zal zich bewust zijn dat gezien de algemene context van deze besprekingen, dat wil zeggen Agenda 2000, besluiten over deze aangelegenheden genomen zullen worden op een algemene grondslag. Deze besluiten zullen ook betrekking hebben op de toekomstige status van Gemeenschapsgebieden en hun indeling aan de hand van diverse doelstellingen met de dienovereenkomstige ondersteuning van de Gemeenschap op het gebied van structuurmaatregelen.
<P>
De Raad maakt er tevens op opmerkzaam dat onafhankelijk van de resultaten van deze besprekingen, Ierland in het kader van een uitloopregeling tot het einde van de volgende programmaperiode de desbetreffende Gemeenschapssteun blijft genieten.
<P>
Wat de toekomstige uitbreiding betreft, wil ik wat de onderhandelingen op visserijgebied betreft herinneren aan het algemene standpunt dat de Europese Unie heeft ingenomen bij de opening van de toetredingsconferentie op 31 maart 1998. Dit standpunt luidt dat er voor de toetredende landen geen enkele uitzondering wordt gemaakt voor de aanvaarding en omzetting van de communautaire verworvenheden.
<P>
Indien overgangsregelingen overeen worden gekomen, moeten die een uitzondering blijven, naar tijd en reikwijdte beperkt. Zij moeten gepaard gaan met een plan waarmee duidelijk de diverse stadia worden vastgelegd voor de toepassing van de communautaire verworvenheden. Het ligt dus voor de hand dat de toetredingsonderhandelingen niet gaan over het uitwisselen van wederzijdse concessies, maar veelmeer over het veilig stellen dat de toetredingskandidaten de communautaire verworvenheden in hun totaal overnemen en ook in staat zijn deze doelmatig om te zetten.
<P>
Om de toetredingslanden volledige duidelijkheid te verschaffen over de verplichtingen die een lidmaatschap van de Unie met zich meebrengt, worden de toetredingsonderhandelingen voorafgegaan door een analytische studie van de communautaire verworvenheden, de zogenaamde screening die door de Commissie wordt uitgevoerd. De toetredingslanden bepalen thans hun onderhandelingspositie voor de visserij. Er is gepland dat de Unie deze standpunten bestudeert en in de eerste helft van 1999 haar reactie voorbereidt. Zoals gebruikelijk zal de Commissie de Raad een voorstel voorleggen voor een gemeenschappelijk standpunt en de Raad bepaalt vervolgens het gemeenschappelijk standpunt van de Unie voor de onderhandelingen. Op de inhoud van dit gemeenschappelijk standpunt kan nu natuurlijk nog niet worden vooruitgelopen.

<SPEAKER ID=219 LANGUAGE="EN" NAME="Gallagher">
Ten eerste zou ik de fungerend voorzitter voor zijn antwoord willen danken. Ik ga ervan uit dat we, kort gezegd, kunnen stellen dat iedere kandidaat tijdens de onderhandelingen moet kunnen aantonen aan de bestaande criteria te voldoen, en dat eventuele transnationale regelingen beperkt moeten blijven. Dat zijn helaas de feiten. Ik zou de fungerend voorzitter echter het volgende in overweging willen geven. Hij is er zonder twijfel van op de hoogte dat er in de regio die ik zelf vertegenwoordig - het westen en noordwesten van Ierland - en langs de gehele Ierse kust altijd vis in overvloed is geweest totdat onze visgronden werden leeggeroofd, niet door Ierse vissers maar door onze partners in de rest van Europa. We hebben ons lesje geleerd, maar hebben daarvoor een hoge prijs moeten betalen. Het is een les die, naar ik hoop, de eventuele nieuwe lidstaten van de Unie bespaard zal blijven.
<P>
De regio's en kustgebieden van ons land, een eilandstaat, bieden geen enkele andere bron van werkgelegenheid. Tijdens toekomstige onderhandelingen over dit onderwerp dient men zich hier goed van bewust te zijn. We zullen de Ierse problematiek ter sprake brengen tijdens de evaluatie van het gemeenschappelijk visserijbeleid, maar andere kleine landen kunnen lering trekken uit de ernstige situatie waarin Ierland verzeild is geraakt als gevolg van het feit dat de visserij niet op hetzelfde niveau wordt behandeld als de landbouw of het bedrijfsleven. We moeten lering trekken uit het verleden en andere kleine landen behoeden voor soortgelijke droevige ervaringen.
<P>
Er is al verwezen naar de structuurfondsen. Denkt de fungerend voorzitter dat Ierland in aanmerking zal komen voor de transnationale regeling? Het zal hem niet zijn ontgaan dat we de doelstelling 1-status hebben aangevraagd voor de Ierse westkust, die grotendeels samenvalt met de regio waar ik het zojuist over had. Zou hij me echter ook kunnen laten weten hoe hij denkt over de invoering van een doelstelling 5 of 6, of een soortgelijke status, voor regio's die in grote mate afhankelijk zijn van de visserij, ongeacht of het betreffende land doelstelling 1-status is verleend?

<SPEAKER ID=220 LANGUAGE="DE" NAME="Verheugen">
Mijnheer de afgevaardigde, ik ben u dankbaar voor uw inlichtingen en opmerkingen, die wij natuurlijk tijdens de lopende toetredingsonderhandelingen in aanmerking zullen nemen. Overigens is het natuurlijk zo, dat uw land - Ierland - lid is van de toetredingsconferentie en alle mogelijkheden heeft om de door u uiteengezette nationale of supranationale standpunten tijdens de onderhandelingen naar voren te brengen. Ik ben ervan overtuigd dat dat gebeurt ook. Vandaag ben ik echter niet in staat iets te zeggen over de implementering van de nieuwe grenzen van de steungebieden en over de criteria voor steungebieden, zolang er nog geen principebesluit is genomen. Er zijn natuurlijk standpunten van de diverse lidstaten, maar met betrekking tot Agenda 2000 is er nog geen gemeenschappelijk standpunt van de Raad. Ik zou dus aangewezen zijn op vermoedens en daar hebben wij hier niets aan. U zult toch wat geduld moeten oefenen tot de Agenda is afgerond. Maar het is wellicht voor u van belang te horen dat het voorzitterschap tijdens de lopende besluitvormingsprocedure heeft afgesproken dat het Parlement van nabij, regelmatig en volledig wordt geïnformeerd en dat met het Parlement nauw wordt samengewerkt.

<SPEAKER ID=221 NAME="Killilea">
 Ik dank de heer Gallagher voor zijn vraag en de fungerend voorzitter voor zijn constructieve antwoord. Aangezien u pas kort geleden bent aangetreden is het misschien zinvol als ik u erop wijs dat er met betrekking tot het vraagstuk van behoud van de visstanden ergens in een lade van de Commissie of de Raad een belangwekkend wetenschappelijk verslag ligt over zeehonden en de visstand in de Noordzee.
<P>
Ik zou u willen vragen dat verslag nog tijdens uw voorzitterschap op tafel te leggen, het te laten beoordelen, gevolg te geven aan de aanbevelingen die erin worden gedaan en een levendige en heldere discussie over dit uiterst belangrijke onderwerp op gang te brengen. Het staat vast dat de hoeveelheid magere vis die in de maag van de zeehonden in de Noordzee verdwijnt groter is dan het totale quotum voor de gehele Europese Gemeenschap. Dit is een ernstige zaak, een zaak waar we ons onmiddellijk over dienen te buigen in een open en eerlijke discussie, voordat de zeehonden de hele Noordzee hebben leeggegeten.

<SPEAKER ID=222 LANGUAGE="DE" NAME="Verheugen">
Mijnheer de afgevaardigde, ik vat uw vraag op als een poging om het voorzitterschap bij de vervulling van zijn taak te helpen. Ik ben u daarvoor dankbaar en ik kan u verzekeren dat wij tijdens de lopende onderhandelingen rekening zullen houden met de inlichtingen die u mij zojuist heeft gegeven en de politieke problemen die u ter sprake heeft gebracht.

<SPEAKER ID=223 NAME="De Voorzitter">
Hartelijk dank, mijnheer Verheugen.
<P>
Aangezien de vraagsteller afwezig is, vervalt vraag nr. 16.

<SPEAKER ID=224 NAME="De Voorzitter">

<P>
Vraag nr. 17 van Brian Crowley (H-1215/98) Betreft: Bestrijding van de georganiseerde misdaad
<P>
Kan de fungerend voorzitter van de Raad een kort overzicht geven van de beleidskwesties die de Raad voorstelt in verband met de bestrijding van de georganiseerde misdaad en verklaren wat zijn standpunt is ten aanzien van het drugsgebruik en hoe hij de toekomstige rol van Europol ziet?
<P>
Mijnheer Verheugen, ik nodig u uit antwoord te geven op de vraag van de heer Crowley.

<SPEAKER ID=225 NAME="Verheugen">
Mijnheer de Voorzitter, het antwoord luidt als volgt: wat de georganiseerde criminaliteit aangaat, heeft het voorzitterschap het voornemen om het actieplan dat door de Europese Raad tijdens zijn junizitting in Amsterdam werd goedgekeurd, actief ter hand te nemen en in de geest van het desbetreffende verzoek van de Europese Raad van Wenen een begin te maken met de besprekingen inzake versterkte maatregelen ter bestrijding van de georganiseerde misdaad met gelijktijdig onverminderde bescherming van de rechten van de burger.
<P>
In dit verband zal de Raad maatregelen bestuderen ter versterking van de strijd tegen fraude en vervalsingen. Aan de hand van een mededeling van de Commissie over een kaderregeling voor de bestrijding van fraude en vervalsingen op het gebied van betalingen anders dan met contant geld, zijn de besprekingen over een strafrechtelijk rechtsmiddel op dit gebied reeds begonnen. De onder Oostenrijks voorzitterschap begonnen werkzaamheden in verband met de strafrechtelijke bescherming van de euro worden met vergrootte kracht voortgezet. Bovendien zal het Duitse voorzitterschap een strafrechtelijk initiatief nemen tegen frauduleuze handelingen bij het uitbesteden van opdrachten in de interne markt.
<P>
Bijzondere aandacht wordt besteed aan het vormen van een Europese juridische ruimte, hetgeen trouwens in overeenstemming is met het Verdrag van Amsterdam. Deze Europese juridische ruimte zal voorzien zijn of worden van de instrumenten die voor een doelmatiger justitiële of politionele samenwerking noodzakelijk zijn. Het voorzitterschap zal initiatieven op gang brengen om het de Raad mogelijk te maken nauwkeurig na te gaan in welke mate en op welke prioritaire gebieden een eventuele gehele of gedeeltelijke aanpassing van de rechtsvoorschriften van de lidstaten bij kan dragen tot de bestrijding van de georganiseerde misdaad.
<P>
Bovendien zal het voorzitterschap actief verder werken aan de beraadslagingen over de rechtshulpovereenkomst - een belangrijk instrument voor de ambtenaren die in de praktijk werkzaam zijn in de bestrijding van de georganiseerde misdaad. Ook de doelmatige actie van het Europese justitienet en van het door de Raad opgezette mechanisme voor wederzijdse evaluatie zullen voor het Duitse voorzitterschap prioriteiten vormen. Aangezien de overeenkomst per 1 oktober 1998 in werking is getreden, worden nu alle inspanningen gedaan om de laatste wettelijke hinderpalen uit de weg te ruimen, zodat Europol actief kan worden.
<P>
Hier moet bij voorrang belang worden gehecht aan het oplossen van de laatste nog hangende kwesties in verband met het aanvaarden van regels voor het gemeenschappelijk bureau voor gegevensbescherming. Europol zal aan het werk gaan op grond van een mandaat dat onlangs werd uitgebreid tot terrorisme en bepaalde aspecten van mensenhandel. Uitbreiding van het mandaat tot het gebied van valsemunterij en vervalsing van betalingsmiddelen wordt op korte termijn verwacht. Bovendien is het Duitse voorzitterschap voornemens de besprekingen op gang te brengen over de verdere uitbouw van Europol in de geest van het Verdrag van Amsterdam. Hier moet worden bestudeerd welke plaats en taak de justitiële autoriteiten toekomt in hun betrekkingen met Europol, in het kader van de uitbreiding van de bevoegdheden van Europol.
<P>
Wat het drugsprobleem betreft, zal het Duitse voorzitterschap actief doorgaan met de lopende initiatieven, inzonderheid met betrekking tot Latijns-Amerika en Centraal-Azië. Voorts wordt grote betekenis gehecht aan de verdere ontwikkeling van een strategie voor de tijd na 1999; in het kader van deze strategie zullen maatregelen voor het terugdringen van de vraag een grote rol spelen. Deze aanpak werd bevestigd op de jongste bijeenkomst van de Algemene Vergadering van de Verenigde Naties en tijdens de daarop volgende conferentie in december 1998 in Wenen. Bij deze strijd voor het terugdringen van de vraag, zal het Europese Waarnemingscentrum voor drugs en drugsverslaving een zeer belangrijke rol spelen.

<SPEAKER ID=226 LANGUAGE="EN" NAME="Crowley">
Ik dank de fungerend voorzitter voor zijn antwoord. Het doet me veel deugd te horen dat hij Europol een centrale rol toekent in de ontwikkeling van een plan ter bestrijding van de georganiseerde misdaad op pan-Europees niveau. Ik hoop dat het voorzitterschap de gelegenheid zal hebben de resterende moeilijkheden spoedig uit de weg te ruimen. Hiervoor is het nodig dat Europol in staat wordt gesteld haar rol en de operationele mogelijkheden die ze biedt volledig te benutten.
<P>
Het heeft me echter enigszins teleurgesteld dat u niet hebt gereageerd op het vraagstuk van het toenemende drugsgebruik. Dit is een van de punten waarover men zich in alle lidstaten zorgen maakt. U kunt niet volstaan met nietszeggende verklaringen zoals ?een van de belangrijke aspecten is het terugdringen van de vraag" . Wat we vandaag van de fungerend voorzitter willen horen is welke specifieke maatregelen er worden genomen ten behoeve van een gemeenschappelijke Europese strategie waarmee we kunnen voorkomen dat de toekomstige generatie ten onder gaat aan de gevolgen van drugsmisbruik.

<SPEAKER ID=227 LANGUAGE="DE" NAME="Verheugen">
Dat is een heel moeilijke vraag. Het is de afgevaardigde natuurlijk bekend dat in de tweede helft van dit jaar, onder Fins voorzitterschap, een bijzondere top van staats- en regeringshoofden op het programma staat met als onderwerp de georganiseerde misdaad. Bij de voorbereiding van deze bijzondere top zullen ook de door u opgeworpen vragen van de drugsbestrijding een hoofdrol spelen. In overleg met het Finse voorzitterschap zullen wij het onze ertoe bijdragen om de voorbereidingen op gang te brengen zodat tijdens genoemde topbijeenkomst de besluiten die genomen kunnen worden, dan ook genomen zullen worden. Ik moet hierbij wel uitdrukkelijk aantekenen dat wij natuurlijk alleen besluiten kunnen nemen die overeenstemmen met onze mogelijkheden, met onze middelen, met onze instrumenten en met onze instellingen.
<P>
Het voorzitterschap deelt volledig de politieke betekenis van uw vraag. Wij achten de strijd tegen drugsmisbruik een hoofdtaak van het binnenlands beleid van de westelijke landen en van alle landen. Het is natuurlijk ook een gemeenschappelijke taak, die wij in het kader van de Unie zo goed mogelijk moeten aanpakken.

<SPEAKER ID=228 NAME="De Voorzitter">

<P>
Vraag nr. 18 van María Izquierdo Rojo (H-1217/98) Betreft: Inhoud van de komende Euro-mediterrane top van Stuttgart
<P>
Welke nieuwe maatregelen of voorstellen kunnen worden verwacht om inhoud te geven aan de in punt 116 van de Europese Raad van Wenen aangekondigde "nieuwe impuls" voor de Euro-mediterrane associatie, met name met het oog op de derde Euro-mediterrane ministerconferentie, die in april 1999 in Stuttgart plaatsvindt?
<P>
Mijnheer Verheugen, u heeft nu de gelegenheid om antwoord te geven op de vraag van mevrouw Izquierdo.

<SPEAKER ID=229 NAME="Verheugen">
Mijnheer de Voorzitter, ik vraag om begrip dat hier wederom een betrekkelijk lang antwoord komt, want het gaat om een zeer ingewikkelde zaak. Geachte collega, de regelmatig plaatsvindende bijeenkomsten van de ministers van Buitenlandse Zaken, hebben over het algemeen ten doel de toepassing van de verklaring van Barcelona te bespreken en maatregelen uit te stippelen die het mogelijk maken de partnerschapsdoelstellingen te realiseren die in de verklaring van Barcelona zijn vastgelegd.
<P>
De werkzaamheden van de conferentie van Stuttgart zullen daarom alle drie hoofdstukken van het partnerschap beslaan. Evenals tijdens de voorgaande Euro-mediterrane ministervergaderingen, dienen de deelnemers wederom te bevestigen dat zij onbeperkt vast blijven houden aan het partnerschap, de reeds behaalde resultaten nagaan en met het uitstippelen van nieuwe richtsnoeren nieuwe impulsen geven. Voorts dient de betekenis te worden onderstreept van een evenwichtige uitbouw van het partnerschap in alle drie hoofdstukken van de verklaring van Barcelona en van het bijbehorende werkprogramma.
<P>
Zoals ook tijdens de tweede ministersbijeenkomst het geval was, verwacht de Raad ook nu weer een mededeling van de Commissie, die begin maart moet zijn ingediend en aan de hand waarvan het standpunt van de EU zal worden bepaald voor de conferentie van Stuttgart. Wij hebben ook een nauwe samenwerking met onze mediterrane partners nodig voor een succesvolle afloop van de conferentie. Met betrekking tot het economische en financiële partnerschap moet bijzonder belang worden gehecht aan de werkzaamheden van de regeringsdeskundigen op het gebied van de economische omschakeling, met inbegrip van een overzicht van vrijhandelsaangelegenheden en de gevolgen in het gebied van de economische omschakeling, in de zin van de conclusies van La Valetta. Deze zullen de grondslag vormen voor de besprekingen van onze toekomstige strategie.
<P>
Voorts hoopt de Raad dat de onderhandelingen over een associatieovereenkomst met Egypte en Libanon vóór de ministerbijeenkomst in Stuttgart kunnen worden afgerond en dat met de onderhandelingen over een overeenkomst met Algerije en Libanon met rasse schreden vooruitgang wordt geboekt, om het doel te bereiken een zone te vormen van met elkaar gedeelde welvaart. Bovendien zal de Euro-mediterrane conferentie inzake regionale samenwerking, die op 28 en 29 januari in Valencia wordt gehouden, de ministervergadering in Stuttgart voorbereiden op het gebied van diverse aspecten van de regionale samenwerking.
<P>
Het standpunt van de EU tijdens deze beraadslagingen zal voornamelijk uitgaan van de conclusies van de Raad over de mededeling van de Commissie inzake het Euro-mediterrane partnerschap en de interne markt. Ook verwacht de Raad nog voorstellen voor de hernieuwing van de MEDA-verordening, MEDA 2 voor de periode 2000-2004, met inbegrip van voorstellen voor de vereenvoudiging van de MEDA-procedures, voorstellen die de Commissie nog voor de conferentie in Stuttgart dient voor te leggen. De Raad hecht grote betekenis aan het politieke doel dat een Euro-mediterrane ruimte van vrede en stabiliteit wordt geschapen. Tijdens de ad-hoc ministersvergadering van 3 en 4 juni in Palermo, is een geïntegreerde aanpak voor de regionale stabiliteit uitgestippeld en duidelijk gemaakt dat men samen op papier moet zetten welke de factoren zijn waarmee naar algemene opvatting rekening moet worden gehouden om bij te dragen tot dit doel van regionale stabiliteit.
<P>
Deze factoren zijn onder andere: terrorisme, georganiseerde misdaad, wapenbezit, opvang van illegale immigranten, sociaal-economische uitdagingen, vooroordelen, vreemdelingenhaat en racisme. Voorts zullen de Euro-mediterrane partners zich concentreren op de opstelling van een handvest dat ook bovengenoemde thema's behelst en bij zal dragen tot de schepping van een stabiel politiek en institutioneel kader voor de gehele regio.
<P>
De vorming van een zone van met elkaar gedeelde welvaart, zal het de Raad mogelijk maken uitdrukkelijk op te komen voor gemeenschappelijke waarden die door alle mediterrane partners moeten worden erkend en nageleefd. In deze geest zal de Raad er naartoe werken dat mensenrechten en fundamentele vrijheden in versterkte mate worden beschouwd als beslissende factoren voor de veiligheid in de regio. Zonder politiek kader zullen de vorderingen op economisch, sociaal en cultureel gebied in de Euro-mediterrane regio geen draagvlak hebben. Daarom zal de Raad energiek toewerken naar de aanvaarding van bovengenoemd handvest.
<P>
De conferentie in Stuttgart kan een blijvende impuls leveren om dit doel een stuk naderbij te brengen.

<SPEAKER ID=230 LANGUAGE="ES" NAME="Izquierdo Rojo">
Het leek wel of de fungerend voorzitter van de Raad zijn mond bewoog en iets zei, maar hij heeft in het geheel niets gezegd, behalve dan een aantal banale gemeenplaatsen die we allemaal wel zo'n beetje kennen.
<P>
Het is werkelijk teleurstellend, mijnheer de fungerend voorzitter van de Raad, om in dit Parlement op een vraag zo'n nietszeggend, bureaucratisch antwoord te krijgen. Alstublieft, mijnheer, u heeft zojuist in iets meer dan vier minuten helemaal niets gezegd. Ik heb maar één minuut voor mijn vraag; vertelt u mij nu eens concreet wat er in het mediterraan gebied werkelijk belangrijk is.
<P>
Wat een land als Algerije betreft, vertelt u mij eens wat de Duitse voorzitter denkt te ondernemen tegen de fraude, de corruptie en het machtsmisbruik, en vooral, wat de voorzitter denkt te doen voor de verdediging van de mensenrechten van de Algerijnen. Wat denkt u te doen om het recht op leven van de Algerijnse plattelandsbevolking te garanderen? De mensen sterven daar - vandaag twintig, gisteren twintig, eergisteren veertig - en de Raad van de Europese Unie doet of zijn neus bloedt en wil niet zeggen of hij van plan is iets te ondernemen.

<SPEAKER ID=231 LANGUAGE="DE" NAME="Verheugen">
Het spijt mij dat mevrouw de afgevaardigde zo ontevreden is over het antwoord. Ik verzoek haar om begrip dat ik hier standpunten uiteenzet waarmee 15 landen het gemeenschappelijk eens zijn. Stellig bent u zich net zoals ik ervan bewust dat een van de problemen van onze Unie wordt gevormd door het feit dat wij geen gemeenschappelijke buitenlandse en veiligheidspolitiek hebben in de engere zin van het woord. Het gevolg van deze situatie zijn antwoorden zoals u die zojuist van mij hebt gekregen.
<P>
Dit antwoord weerspiegelt geen bekwaamheden of bedoelingen van het voorzitterschap, maar de situatie van de Europese Unie op het gebied van de buitenlandse en veiligheidspolitiek. Ik neem aan dat u dat precies zo ziet als ik.
<P>
Het voorzitterschap is natuurlijk niet in staat, de binnenlandse verhoudingen in Algerije te veranderen. Het voorzitterschap kan alleen met de voortzetting van een reeds begonnen intensieve politieke dialoog met Algerije, een invloed ten goede uitoefenen ter verbetering van de verhoudingen op het stuk van democratie, mensenrechten, rechtsstaat en rechtvaardige sociale ontwikkeling. Ik kan u verzekeren dat het Duitse voorzitterschap in deze geest de dialoog zal voeren.

<SPEAKER ID=232 NAME="De Voorzitter">
Hartelijk dank, mijnheer Verheugen.
<P>
Mijnheer de fungerend voorzitter van de Raad, dames en heren, we hebben de tijd voor vragen aan de Raad opgebruikt en zelfs overschreden. Ik dank de heer Verheugen voor zijn aanwezigheid en zijn medewerking en ik wens hem voor het komende jaar al het beste, in het bijzonder voor het halfjaar dat we samen zullen delen. Het vragenuur is nu gesloten.
<P>
De vragen nrs. 12 en 19 t/m 29 zullen schriftelijk beantwoord worden.

<CHAPTER ID=8>
Toepassing artikel 93 EG-Verdrag
<SPEAKER ID=233 NAME="De Voorzitter.">
Aan de orde is nu het verslag (A4-0418/98) van de heer Areitio Toledo, namens de Commissie economische en monetaire zaken en industriebeleid, over het voorstel voor een verordening (EG) van de Raad tot vaststelling van nadere bepalingen voor de toepassing van artikel 93 van het EG-Verdrag (COM(98)0073 - C4-0160/98-98/0060(CNS)).

<SPEAKER ID=234 NAME="Areitio Toledo">
Mijnheer de Voorzitter, vanavond bespreken wij met de commissaris in de beslotenheid van deze vergaderzaal een onderwerp dat, ondanks de lage opkomst, van groot belang is. De verlening van staatssteun en de noodzaak daarop controle uit te oefenen, is een thema waaraan de Commissie en de gehele Europese Unie voortdurend aandacht besteden. Deze steun verstoort immers de mededinging en de vrije handel, vertraagt industriële herstructurering en belemmert de uitvoering van het stabiliteitspact.
<P>
Ik wil erop wijzen dat de totale omvang van de steun die wordt verleend door de lidstaten bepaald niet gering is. We hebben het hier over bedragen ter hoogte van 1, 5 % van het BBP van de Gemeenschap. We praten over 2, 6 % van de overheidsuitgaven op de nationale begrotingen, die omvangrijker zijn dan de communautaire begroting. Ik vind dat ontoelaatbaar binnen een monetaire unie.
<P>
Jammer genoeg heeft de Commissie op grond van het Verdrag slechts de bevoegdheid om van geval tot geval te bekijken of de verlening van staatssteun verenigbaar is met het Verdrag. Het is overduidelijk dat de Commissie over onvoldoende middelen beschikt om ieder geval van steunverlening en iedere steunregeling apart te kunnen controleren. Ik heb er bij eerdere gelegenheden al op gewezen - en het Parlement heeft dat in verscheidene resoluties onderschreven - dat er op den duur een limiet zal moeten worden gesteld aan de totale hoeveelheid steun die iedere lidstaat mag verlenen. Als dat niet gebeurt, zullen er binnen de monetaire unie spanningen ontstaan. Als in een tuin wat onkruid groeit, kun je dat met de hand uittrekken, maar als het te veel wordt, kun je beter een onkruidverdelger gebruiken.
<P>
De Commissie was zich al eerder bewust van het probleem, en introduceerde eind 1996 een reorganisatie van het controlesysteem voor staatssteun, die erop gericht was het aantal te controleren gevallen te verminderen en de doeltreffendheid, doorzichtigheid en coherentie van het systeem te verbeteren. Met dezelfde bedoeling stelde de Raad in november 1997 een verordening vast die de Commissie de bevoegdheid gaf om lidstaten uit te zonderen van de kennisgeving van bepaalde soorten steun aan het midden- en kleinbedrijf, voor onderzoek en ontwikkeling, regionale steun, werkgelegenheid, opleidingen, enzovoort.
<P>
De verordening die wij vandaag - op voorstel van de Commissie - bespreken, is de tweede poot van de nieuwe aanpak die de Commissie hanteert. Deze verordening is bedoeld om een duidelijke procedure vast te leggen, die tot nog toe ontbrak, voor het toezicht dat de Commissie uitoefent op de verlening van staatssteun. Kort gezegd gaat het erom zowel de doorzichtigheid van het controleproces als de rechtszekerheid van de betrokkenen te vergroten.
<P>
Ik moet zeggen dat de Commissie een pluim verdient voor dit initiatief, dat het controlemechanisme ongetwijfeld eenvoudiger maakt, zowel voor de controleurs als voor degenen die gecontroleerd worden. Met hetzelfde doel voor ogen heb ik als rapporteur dertien amendementen op de tekst ingediend, die door de Commissie economische en monetaire zaken en industriebeleid zijn overgenomen. Deze amendementen zijn alleen bedoeld om de doorzichtigheid en rechtszekerheid beter te garanderen, en betreffen de verwijdering van enkele elementen uit het voorstel die naar onze mening discretionair van aard zijn.
<P>
De verplichting tot voorafgaande kennisgeving en het beginsel van de opschortende werking, dat is vastgelegd in artikel 93, lid 3, blijven echter de spil van het controlesysteem.
<P>
Ik zal de amendementen niet in detail uiteenzetten. Ik geloof dat de Commissie ze al kent, en dat ze bovendien ook in de Raad zijn besproken.
<P>
Mijnheer de Voorzitter, mijnheer de commissaris, ik hoop dat wij met dit verslag een bijdrage hebben geleverd aan de beoogde verbetering van het controlesysteem en de aanscherping van het toezicht op staatssteun. Maar ik wil er nogmaals op wijzen dat als een tuin wordt overwoekerd door onkruid, het niet volstaat die tuin stukje bij beetje te wieden; vroeg of laat zal ook de kwestie van steunverlening vanuit een macro-economisch gezichtspunt moeten worden behandeld in het kader van het stabiliteitspact.

<SPEAKER ID=235 NAME="De Voorzitter">
Ik dank u zeer. Ziedaar een goed collegiaal voorbeeld. Misschien eindigen we nu niet na middernacht.

<SPEAKER ID=236 LANGUAGE="DE" NAME="Rapkay">
Mijnheer de Voorzitter, waarde collega's, als ik rondkijk, stel ik vast dat ik iedereen hier haast persoonlijk zou kunnen begroeten, zonder daarvoor al te veel tijd van mijn comfortabele drie minuten in beslag te moeten nemen. Ik beloof u echter dat ik mijn comfortabele drie minuten niet zal gebruiken om u op dit exquisiete tijdstip lastig te vallen met inhoudelijke vraagstukken en aan de hand van twee opmerkingen zal ik uitleggen waarom.
<P>
Ten eerste zijn er tussen de grote fracties van het Parlement geen grote inhoudelijke meningsverschillen over het mededingingsbeleid. Dat hebben wij ook reeds in andere debatten kunnen vaststellen. Wanneer het om de mededinging gaat, zijn wij het roerend met elkander eens. Overeenstemming bestaat ook over een concreet vraagstuk betreffende de procedures en de besluitvorming. Op enkele detailpunten na is er ten aanzien daarvan in de commissie, na geen al te lange discussie, een voor iedereen aanvaardbaar resultaat uit de stembus gekomen. Wij vonden allen dat de procedures moesten worden gepreciseerd, de besluitvorming transparant moest worden gemaakt en de Commissie, als mededingingsautoriteit en toezichthoudster op subsidies, moest worden versterkt. Ik deel wat dat betreft volkomen de mening van de rapporteur.
<P>
Ik heb echter nog een vraag. Ik zie weliswaar niemand van de Raad hier, hetgeen op dit tijdstip van de dag ook niet te verwonderen valt, maar ik zie wel de hooggeachte commissaris voor mededinging en misschien kan hij mij een handje helpen. Ik vraag mij namelijk af waarover wij vanavond eigenlijk spreken. Ik weet wel waar het inhoudelijk over gaat, maar over welke tekst spreken wij? Mijns inziens zijn de onderhavige tekst en de daarop ingediende amendementen die morgen in stemming worden gebracht, allang achterhaald. De Raad heeft immers reeds twee maanden geleden een besluit genomen. Hoe kunnen wij dan nog als Europees Parlement invloed uitoefenen op de besluitvorming van de Raad? Afijn, dit is eigenlijk ook geen vraag, want men zou kunnen antwoorden dat de Raad reeds bij voorbaat met alles rekening heeft gehouden. Er zijn echter punten die niet in het Raadsbesluit voorkomen.
<P>
In artikel 14 van de Raadstekst is sprake van uitstel van terugvorderingen. Dit vraagstuk werd in onze commissie duidelijk verworpen. Ik weet dat nog heel precies, want ik had juist daarover een amendement ingediend. Als schaduwrapporteur voor mijn fractie heb ik al mijn amendementen erdoor kunnen krijgen, maar tegen dit punt heeft de commissie duidelijk nee gezegd. Nu komt dit punt echter wel voor in het Raadsbesluit en dus moeten wij ons afvragen, mijnheer de commissaris, wat wij daarmee aanvangen. Zijn wij nu eigenlijk niet bezig met pure hersengymnastiek? Dat is mijn groot probleem. Eigenlijk zouden wij eens over onze eigen procedures moeten nadenken. Welke zin heeft het namelijk hier in dit exclusieve clubje te spreken over iets dat allang in kannen en kruiken is?

<SPEAKER ID=237 NAME="Metten">
Voorzitter, de tijd dat staatssteun voor mijn fractie heilig was, is al lang voorbij. Wij ondersteunen de huidige opvatting van de Commissie dat staatssteun uitsluitend en in bijzondere gevallen is toegestaan, zoals voor regionale hulp of research. Maar zelfs hier is waakzaamheid geboden, want regionale hulp mag er niet toe leiden dat bijvoorbeeld werkgelegenheid van het ene deel van de Unie wordt weggelokt naar een ander deel. Anderzijds mag researchsteun niet verworden tot staatssteun voor bedrijven in een nieuw jasje.
<P>
Wij moeten echter constateren dat staatssteun nog op ruime schaal verleend wordt, ook aan ondernemingen die geen publiek belang vertegenwoordigen. Voor een deel gaat het dan om traditionele steun die de Commissie tot nu toe getolereerd of zelfs goedgekeurd heeft en voor een ander deel om illegaal toegekende steun. Ik moet constateren dat er de nodige hypocrisie is bij de lidstaten die het algemene restrictieve staatssteunbeleid onderschrijven, maar vervolgens extreem moeilijk doen over het terugvorderen van illegaal toegekende steun. Het lijkt mij toch een zaak van geloofwaardigheid en effectiviteit als misbruik wordt bestraft. Dat geldt wat mij betreft trouwens ook voor staatssteun in de vorm van fiscale concessies. Terugvorderen betekent in dit kader natuurlijk dat de staat geld terugkrijgt van individuele ondernemingen. Dat de regeringen zich daar zorgen over maken, is toch niet helemaal van ironie ontbloot.
<P>
Wat de fiscale steun betreft die de Commissie tot nu toe getolereerd heeft, wil ik wel ernstige kritiek leveren op de Commissiebeslissing gepubliceerd in het Publicatieblad van 18 december van afgelopen jaar, dat de extreem lage Ierse corporation tax alleen voor buitenlandse ondernemingen enerzijds wel als exploitatiesteun en concurrentievervalsing wordt aangemerkt, maar anderzijds nog verlengd wordt tot 2003 of zelfs 2010. Hier is de Commissie duidelijk te coulant en inconsistent geweest. Wat mij betreft moet dit muisje nog een staartje krijgen.

<SPEAKER ID=238 LANGUAGE="DA" NAME="Sindal">
Mijnheer de Voorzitter, beste collega's, mijnheer de commissaris, ik zal het kort houden. Zoals eerder werd opgemerkt, heeft ook de Raad deze kwestie behandeld en zoals de heer Metten reeds heeft gezegd, kunnen er verzachtende omstandigheden zijn om overheidssteun te verlenen, met name de werkgelegenheid. Ik vind dat steun tijdens het omschakelingsproces mogelijk moet zijn, maar dat een steunregeling altijd slechts tijdelijk mag zijn. Bovendien is gebleken dat de ontwikkeling van ondernemingen meer banen creëert dan overheidssteun. Een deel van onze concurrentiemiddelen kan dus evengoed aangewend worden voor ontwikkeling in plaats van voor steun. Ik hoop dat de Commissie bij de vereenvoudiging van de toepassing van artikel 93, die ze nu aan het doorvoeren is, deze problemen niet uit het oog zal verliezen. Ik besef dat de heer Van Miert niet zoveel personeel ter beschikking heeft. Ik hoop echter dat de vereenvoudiging goed en efficiënt zal zijn. Ik ben vooral ingenomen met het voorstel betreffende controle ter plaatse. Ik denk dat dit meer efficiëntie en transparantie, alsook een grotere rechtszekerheid kan bewerkstelligen. Bovendien is het mijns inziens een goed middel tegen nationale democratie en een slecht geweten.
<P>
Het is zeer moeilijk voor een lidstaat om toe te geven dat hij fout was. Ik weet dit van Denemarken en van Duitsland. Op het gebied van steun aan werven weten wij waarover we spreken. Als politici moeten wij echter aan de toekomst denken. Ik denk dat het onderhavige voorstel, ook al is het door de Raad behandeld, een stap in de goede richting is. Ik denk ook dat men elk jaar moet bekijken wat er voor verbetering vatbaar is. Hetgeen de Raad nu beslist heeft, kan volgend jaar misschien al verbeterd worden, omdat wij de tenuitvoerlegging van dergelijke regels steeds beter beheersen. Ik wens de commissaris en de Commissie succes in de toekomst en herinner hen eraan dat de Commissie op dit vlak de steun van het Parlement heeft.

<SPEAKER ID=239 NAME="Van Miert">
Mijnheer de Voorzitter, zoals de rapporteur daarnet al zei, bespreken wij dit - toch zo belangrijke - dossier praktisch in de intimiteit.
<P>
In de eerste plaats wil ik onze rapporteur, de heer Areitio Toledo, en de overige aanwezigen oprecht danken. Eigenlijk bespreken wij dit dossier onder ons, onder de mensen die het dossier kennen en die de toestand proberen te verbeteren; en die pogingen dateren beslist niet van vandaag. We proberen al jaren samen te werken om tot meer discipline te komen bij de controle op staatssteun, om de procedures te verbeteren en ze transparanter en evenwichtiger te maken. Weliswaar komt het voor dat wij over het een of andere punt van mening verschillen: ik kom dadelijk terug op de opmerking van de heer Metten. Onze meningen over de behandeling van dit of dat dossier komen niet noodzakelijkerwijs overeen. Maar wel geloof ik in het algemeen te kunnen zeggen dat er, ondanks de grote gevoeligheid van de staatssteundossiers, zo niet een consensus dan toch tenminste het gevoel is dat de zaken over het geheel genomen de goede kant opgaan.
<P>
Het betreft hier ons tweede initiatief op basis van artikel 94 en u zult zich herinneren dat wij vroeger al een poging hebben gedaan, die echter op niets is uitgelopen. Deze keer zijn we erin geslaagd om twee voorstellen tot een goed einde te brengen en onder ons gezegd - want we zijn, zoals de rapporteur al zei, hier vanavond in de intimiteit - ging dit veel sneller dan ik had gedacht. En dat, mijnheer Rapkay, illustreert een beetje ons probleem. Een voorstel dat al een paar maanden geleden was gedaan, is er tenslotte bij de Raad heel snel doorgekomen. Ik was hier erg verbaasd over, omdat er in het begin meningsverschillen waren. Ik was zelf aanwezig bij de vergadering van de Raad waarop deze zich voor het eerst over dit dossier boog en ik heb daar gedreigd ons voorstel weer in te trekken, zo gering was de steun ervoor. En nu heeft de Raad enkele maanden later tot mijn grote verbazing ons voorstel in vijf minuten inhoudelijk aanvaard. Daar valt lering uit te trekken, in de eerste plaats voor het Parlement, want dat zou in zo'n geval misschien een beetje sneller kunnen werken, en vervolgens voor de Raad, die soms tot sneller werken kan worden aangezet.
<P>
Dit gezegd zijnde, denk ik dat wat de Raad inhoudelijk in beginsel heeft aanvaard, in vrij grote trekken - en ik herhaal het, mijnheer Rapkay, in vrij grote trekken - overeenkomt met wat het Parlement steeds heeft gezegd. We hebben nu namelijk voor de eerste keer een echt transparante procedure. Het is dus in zekere zin een baanbrekend besluit, een besluit dat nodig was. Hierdoor zullen wij in een duidelijkere en meer transparante context kunnen werken en kunnen de andere partijen beter bekend raken met de procedures: dat lijkt me in het belang van iedereen.
<P>
Nu wil ik graag antwoorden op enkele specifieke opmerkingen. Mijnheer Rapkay, er is een probleem dat ons speciaal erg bezighoudt. Zodra de Commissie een afwijzend besluit heeft genomen, hetgeen zoals u weet steeds vaker voorkomt, is de staat of de instantie die de staatssteun heeft toegekend, verplicht deze steun terug te vorderen. In de meeste lidstaten doet men daartoe het nodige, maar in sommige landen is dit erg gecompliceerd. Zo kan bijvoorbeeld in Duitsland de zaak voor het nationale gerecht worden gebracht en zodoende jaren aanslepen. Daardoor is er een zekere discriminatie tussen de lidstaten. We hebben geprobeerd een en ander recht te zetten, omdat het er hier om gaat dat de besluiten van de Commissie consequent ten uitvoer worden gelegd over het gehele grondgebied van de Europese Unie. Daarom hebben wij op dit punt de strijd aangebonden.
<P>
Een andere kwestie is het ter plaatse controleren dat de voorwaarden die soms aan het besluit tot toekenning van staatssteun worden verbonden, daadwerkelijk worden vervuld. Dit gebeurt bijvoorbeeld bij scheepswerven. Maar het is soms ook in andere sectoren nodig te kunnen controleren of de verbintenissen daadwerkelijk worden nageleefd. Deze paar voorbeelden wijzen al op een zekere verbetering.
<P>
Afgezien daarvan weet ik dat met name in Duitsland de vraag wordt gesteld of de Commissie wel bevoegd is iets te doen wat niet strookt met het nationale recht. Dat is iets wat toch wel moet worden besproken, want nogmaals, wanneer de besluiten van de Commissie in de meeste lidstaten wel ten uitvoer worden gelegd maar in sommige andere niet, dan zitten we met een probleem. De landen die de besluiten wel ten uitvoer leggen zullen dan immers zeggen: ?Kijk eens wat er in de andere lidstaten gebeurt, het ten onrechte betaalde geld wordt niet teruggevorderd" . Ik krijg steeds meer met dit probleem te maken. Eerlijk gezegd krijg ik steeds meer te horen: ?Als de buurlanden het niet doen, waarom moeten wij het dan wel?" Dit probleem wilde ik even onder uw aandacht brengen.
<P>
Uit tijdnood, mijnheer de Voorzitter, moet ik nu mijn interventie besluiten en daarom wend ik mij speciaal nog even tot de heer Rapkay. Ik geloof dat de meeste amendementen uiteindelijk zijn overgenomen en dat we dus tevreden kunnen zijn, ook al is het een beetje achteraf. Op een of twee punten deel ik uw bezorgdheid niet, want daarover verschillen we nu eenmaal van mening, maar over het algemeen genomen denk ik toch te kunnen zeggen dat deze verordening aan de wensen van het Europees Parlement beantwoordt.
<P>
Om te antwoorden op de laatste opmerking van onze vriend Metten: het is inderdaad zo dat er een bijzondere situatie bestond, omdat de Commissie deze regeling vroeger terecht of onterecht had geaccepteerd. Dat dateert van de Ierse toetreding. Het ging dus om een situatie die, ik herhaal het, op een bepaald ogenblik door de Commissie was geaccepteerd. Daar konden we niet omheen, er zijn nu eenmaal verworven rechten. Wat we geprobeerd hebben te doen, is via een overgangsperiode een eind te maken aan deze regeling. En dat is nu overeengekomen.
<P>
Een geheel andere vraag is wat het belastingtarief voor de ondernemingen uiteindelijk moet worden. Dat is een meer algemeen debat dat thuishoort in het kader van de belastingharmonisatie, want, zodra het om een algemene maatregel gaat, kunnen we ons niet langer op het gebied van de staatssteun wanen. We hebben de Ierse instanties dan ook effectief gezegd dat de in het verleden toegepaste regeling niet langer acceptabel is. Zoals er overigens op het stuk van fiscale steun een hele reeks andere dossiers zal worden aangepakt. Sommige daarvan waren in het verleden eveneens geaccepteerd, maar er moeten ook oplossingen worden gevonden voor andere dossiers waarvan nooit kennis is gegeven en die nooit door de Commissie zijn aanvaard. We moeten harder en strenger optreden, dat is duidelijk. Maar we zullen zeker nog in de gelegenheid zijn om dit te bespreken.
<P>
Dan nog een laatste punt, en de rapporteur heeft er al op gewezen, u ziet hier deze charmante dame aan mijn zijde, zij maakt deel uit van het ambtenarenteam dat zich met deze dossiers bezighoudt. Maar zoals u weet, is er een ernstig gebrek aan personeel om al dit werk te doen. Er zijn nog een dertigtal dossiers op het gebied van ?fiscale steun" hangende en ik beschik niet over het nodige personeel. We moeten belastingdeskundigen aantrekken om die dossiers te behandelen. Daarom veroorloof ik mij nogmaals een dringend verzoek te formuleren, al weet ik dat u mijn bezorgdheid op dit punt deelt: want wie nieuw land moet ontginnen maar daarvoor niet de nodige werktuigen heeft, kan geen wonderen verrichten. We worden geconfronteerd met een enorme stapel dossiers met daartegenover belachelijk weinig personeel. Ik vraag u dan ook ronduit het mij niet kwalijk te nemen wanneer wij al deze dossiers niet in een paar maanden kunnen afhandelen. Maar ik weet dat ik u daarvan niet meer behoef te overtuigen. Ik kan alleen het probleem nog maar eens aankaarten in de hoop dat u misschien in andere regionen een goed woordje voor ons zult kunnen doen, opdat wij het minimum aan personeel krijgen dat nodig is om onze dossiers te beheren.

<SPEAKER ID=240 NAME="De Voorzitter">
Het debat is gesloten.
<P>
De stemming vindt morgen om 11.00 uur plaats.

<CHAPTER ID=9>
Regeling recht op aftrek BTW
<SPEAKER ID=241 NAME="De Voorzitter">
Aan de orde is het verslag (A4-0490/98) van de heer Garosci, namens de Commissie economische en monetaire zaken en industriebeleid over
<P>
I.het voorstel voor een richtlijn van de Raad tot wijziging van richtlijn 77/388/EEG met betrekking tot de regeling voor het recht op aftrek van de belasting over de toegevoegde waarde (COM(98)0377 - C4-0474/98-98/0209(CNS)); II. het voorstel voor een verordening (EG) van de Raad houdende controlemaatregelen en maatregelen inzake het restitutiestelsel en de administratieve samenwerking noodzakelijk voor de toepassing van richtlijn 98/xxx/EG (COM(98)0377 - C4-0475/98-98/0210(CNS)).
<SPEAKER ID=242 LANGUAGE="IT" NAME="Garosci">
Mijnheer de Voorzitter, het verheugt mij dat commissaris Van Miert ook voor de fiscale en economische problemen aandringt op een menselijke en sociale interpretatie. En de hulp die hij ons vraagt zal van de zijde van deze instelling zeker niet uitblijven. Afgezien daarvan, is het onderwerp dat vanavond ter discussie staat, de belasting over de toegevoegde waarde, alleszins even belangrijk voor de harmonisatie die ons juist op dit moment waarop de eenheidsmunt van start gaat, voor ogen staat.
<P>
Het document van de Commissie behelst eigenlijk twee nauw met elkaar verwante voorstellen die de verbetering van het gemeenschappelijk BTW-stelsel ten doel hebben. Het feit dat dit stelsel momenteel niet uniform is, heeft als direct gevolg dat, wat de eenheidsmarkt of liever gezegd de interne markt moet zijn, de facto gecompartimenteerd is.
<P>
Aangezien het onmogelijk is om alle in de andere lidstaten geldende BTW-bepalingen te kennen, opereren de belastingplichtigen vaak in een situatie van rechtsonzekerheid, waarbij degenen die deze situatie weten uit te buiten, een voordelige concurrentiepositie kunnen verwerven, hetgeen effectief tot concurrentievervalsing leidt.
<P>
Er dient op te worden gewezen dat deze voorstellen een overgangskarakter hebben, in afwachting van de inwerkingtreding van de definitieve regelgeving inzake het gemeenschappelijk BTW-stelsel, dat - zoals we allemaal weten - gebaseerd is op het beginsel van één enkele plaats van heffing en aftrek.
<P>
De Commissie is van mening dat de beste methode voor de vereenvoudiging van het gemeenschappelijk BTW-stelsel er momenteel in bestaat om de belastingplichtige toe te staan de in een andere lidstaat betaalde BTW af te trekken in zijn periodieke BTW-aangifte, die in de staat van vestiging wordt ingediend. Dit voorstel vereist een wijziging van artikel 17 van de zesde BTW-richtlijn; er moet namelijk een regeling worden ingevoerd voor de betrekkingen tussen de lidstaten ten aanzien van de compensatie en restitutie van de BTW, terwijl de specifieke procedure voor de teruggave van de BTW, zoals bedoeld in de achtste BTW-richtlijn, moet worden ingetrokken.
<P>
In dit geval heeft het voorstel voor de in de Gemeenschap gevestigde subjecten tot gevolg dat de BTW-aftrek, indien de belastingplichtige in één enkele lidstaat voor BTW-doeleinden is geïdentificeerd, daar plaatsvindt, ongeacht in welke lidstaat de met BTW belaste uitgaven zijn gedaan. In de eventualiteit dat de belastingplichtige in verschillende lidstaten voor BTW-doeleinden geïdentificeerd is, vindt, als de belastingplichtige geïdentificeerd is in de lidstaat waar hij de met BTW belaste uitgaven heeft gedaan, de aftrek van de BTW in die lidstaat plaats. Indien de belastingplichtige niet voor de BTW geïdentificeerd is in de lidstaat waar hij de met BTW belaste uitgaven heeft gedaan, geschiedt de aftrek van de BTW in de lidstaat waar hij de goederen levert of de diensten verricht ten behoeve waarvan de uitgaven worden gedaan. Het bedrag van de BTW dat recht geeft op aftrek, zal dus voortaan worden bepaald volgens de regels van de lidstaat van vestiging, en niet langer volgens de regels van de lidstaat die de belasting heeft geïnd.
<P>
In afwijking van de achtste BTW-richtlijn behelst het onderhavige voorstel de bepaling, dat de lidstaat van aankoop zorg draagt voor de controle op de betaling van de BTW, terwijl de controle op de aftrek van deze belasting bij de lidstaat van aftrek berust.
<P>
Het tweede deel van het voorstel van de Commissie betreft uitgaven waarvoor geen recht op volledige aftrek van de BTW bestaat. Dit zijn uitgaven die, zelfs wanneer zij gemaakt worden in het kader van de gewone uitoefening van een bedrijf of activiteit, eveneens bedoeld zijn om in persoonlijke behoeften te voorzien, omdat zij het karakter van eindverbruik hebben. Momenteel is het recht op aftrek in de meeste lidstaten uitgesloten of beperkt ter vereenvoudiging van de administratieve procedures en ter beperking van mogelijke fraude. Slechts drie landen - Duitsland, Luxemburg en Nederland - geven recht op volledige aftrek, uiteraard met uitsluiting van alleen die uitgaven die geen zakelijk karakter hebben.
<P>
De Commissie stelt harmonisatie van de diverse nationale regelingen voor, waarbij de lidstaten echter een zekere mate van vrijheid wordt gelaten. Wat bijvoorbeeld de uitgaven voor personenauto's betreft, gelden in het algemeen de normale aftrekregels. De enige uitzondering wordt gemaakt voor gevallen waarin moeilijk is na te gaan of de auto werkelijk voor niet-zakelijke doeleinden wordt gebruikt. Dan heeft de lidstaat de mogelijkheid de aftrek te beperken tot maximaal 50 % van de totale toegepaste BTW ter controle van het werkelijk zakelijk gebruik. Wanneer het zakelijk gebruik onder het maximumpercentage van de aftrekbaarheid van de BTW ligt, vindt de aftrek plaats volgens de gewone regels.
<P>
Tenslotte beslaat de categorie van het zogenaamde zakentoerisme - congressen, studiebijeenkomsten, zakenreizen enzovoorts - momenteel ruim 20 % van de totale omzet in de sector toerisme in de Gemeenschap en neemt zij in het geheel een steeds grotere plaats in. Het zakentoerisme is zowel van economisch als van sociaal belang, omdat daardoor bepaalde toeristische activiteiten en plaatsen, bijvoorbeeld aan zee of in de bergen, niet meer afhankelijk zijn van het seizoen. Met andere woorden, indien voor het houden van een zakencongres een dergelijke plaats wordt gekozen, dan krijgt deze de kans om ook buiten het hoogseizoen de plaatselijke economie draaiende te houden.
<P>
Slechts in acht van de vijftien lidstaten van de EU kan op grond van de nationale wetgeving gebruik worden gemaakt van de optie in de zesde richtlijn nr. 388 van 1997. Logischerwijs zou dus de BTW-aftrek voor de uitgaven in verband met logies en maaltijden tussen alle lidstaten gelijk moeten worden getrokken. De uitgaven voor luxe-artikelen, ontspanning en representatie moeten volgens de Commissie volledig worden uitgesloten van het recht op aftrek.
<P>
Ik ben van mening dat deze logica ten grondslag moet liggen aan onze besluiten, en ook aan die van de Commissie, op het moment waarop de eenheidsmunt het voor het zeggen moet krijgen, geflankeerd door één enkel fiscaal of bancair systeem. Dat is pas echte harmonisatie.

<SPEAKER ID=243 LANGUAGE="DE" NAME="Randzio-Plath">
Mijnheer de Voorzitter, waarde collega's, het verheugt ons ten zeerste dat de Commissie met haar voorstel voor een richtlijn het recht op BTW-aftrek sterk heeft vereenvoudigd en aldus een nieuwe bijdrage heeft geleverd aan de harmonisatie van de BTW-stelsels in de Gemeenschap. In de toekomst krijgen belastingplichtigen die enkel voor BTW-doeleinden in een bepaalde lidstaat zijn geregistreerd, terecht de mogelijkheid om de BTW-aftrek rechtstreeks te verbinden met hun persoonlijke en periodieke belastingaangifte in het vestigingsland.
<P>
Beslissend is niet meer de plaats waar de verrichting plaatsvond en waar de uitgaven werden gebezigd. De omvang van de BTW-aftrek wordt bepaald in de wetgeving van het vestigingsland. Als een bedrijf voor BTW-doeleinden in verschillende lidstaten actief is en uitgaven bezigt in een van deze lidstaten, kan het de BTW ook aftrekken in de lidstaat van deze uitgaven. Als het bedrijf in de lidstaat van de uitgaven geen BTW-nummer heeft, is doorslaggevend de plaats waar de verrichting plaatsvond waarvoor de voor BTW-aftrek in aanmerking komende uitgaven werden gebezigd.
<P>
Aldus hoeft men de BTW niet per se af te trekken in de lidstaat waar ook de omzet wordt belast. Dit is inderdaad een verandering die zowel de bedrijven als de belastingdiensten ten goede zal komen. Het huidige terugbetalingssysteem, dat met de omzetting van de achtste BTW-richtlijn werd ingevoerd, zit vol formaliteiten en is te gecompliceerd. Het gevolg daarvan is dat de bedrijven aangewezen zijn op plaatselijke belastingdeskundigen en lang op terugbetaling moeten wachten. De belastingdiensten moeten namelijk in actie komen voor elk terug te betalen bedrag dat buiten de periodieke belastingaangifte valt, hetgeen veel tijd en administratie vergt.
<P>
Wat dat betreft is de bilaterale terugbetalings- en vereffeningsprocedure efficiënter. De ene lidstaat deelt de andere lidstaat mee voor welk bedrag in de laatste zes maanden daadwerkelijk BTW werd afgetrokken. De betaling van de wederzijds verschuldigde bedragen wordt dan door de lidstaten onderling geregeld. Dan is er geen moeilijke en tijdrovende clearing -procedure meer nodig. De controle vindt dan in verschillende etappes plaats. Het voordeel daarvan is dat de administratie niet onmiddellijk een definitief besluit hoeft te nemen over de aftrekbaarheid van BTW. De eerste controle vindt aldus plaats in het kader van de belastingaanslag in de lidstaat waar de BTW wordt afgetrokken. Overeenkomstig het Commissievoorstel moet deze lidstaat met de computer de lidstaat waar de uitgaven zijn gebezigd, mededelen voor welke omzet uit hoofde van artikel 17, lid 3a, BTW werd afgetrokken. Als deze lidstaat onregelmatigheden vaststelt moet hij, zoals terecht in het voorstel staat, de andere lidstaat binnen drie maanden na ontvangst van de inlichtingen daarvan op de hoogte stellen. Het is dan de plicht van de lidstaat waar de BTW-aftrek heeft plaatsgevonden, na te gaan of terecht of ten onrechte BTW werd afgetrokken.
<P>
Deze harmonisatie van de regelingen voor BTW-aftrek is bijzonder belangrijk voor uitgaven die weliswaar in het kader van bedrijfsactiviteiten worden gebezigd, maar tegelijkertijd voor privé-doeleinden bestemd kunnen zijn, zoals de uitgaven voor personenauto's en zakenreizen. Hier doen zich bij de afbakening veel grensgevallen voor. Dat kennen wij echter ook al uit het nationaal belastingrecht en de nationale belastingadministratie. Voor variaties is echter op de interne markt geen plaats. Die leiden vaak ook tot belastingderving. Voor uitgaven in verband met personenauto's moeten in de toekomst de algemene voorschriften gelden. Dat is een goede zaak. Anderzijds lijkt het mij ook gerechtvaardigd dat de lidstaten voor BTW-aftrek een maximumpercentage van 50 % van de betaalde BTW kunnen vaststellen. Wanneer de vaststelling van het niet-zakelijk gebruik op problemen stuit, dient men uit te gaan van de raming van het maximale zakelijke gebruik.
<P>
In het voorstel staan ook voor andere problemen goede oplossingen. Met name in het geval van zakenreizen hadden wij grote behoefte aan voorschriften voor de forfaitaire aftrek van 50 % van de verblijfskosten.
<P>
Tot slot worden met de ontwerprichtlijn enkele gebreken van de overgangsregelingen verholpen. Dat is een goede zaak. Het gevolg hiervan mag echter niet zijn dat een definitieve regeling nu in het vergeetboekje komt te staan. Wij hebben inderdaad uniforme structuren, definities, procedures en controle nodig. Wij moeten absoluut als grondslag voor het belasten van alle omzet het oorsprongslandprincipe nemen en een clearing -procedure invoeren. Dat is belangrijk met het oog op de uiteenlopende belangen van de lidstaten in de EU. In het tijdperk van de Economische en Monetaire Unie hoeven wij weliswaar niet alle belastingen te harmoniseren, maar wel de belasting op de toegevoegde waarde. Nu al verliest de Europese Unie aanzienlijke sommen geld door onbelaste goederen. Deze vertegenwoordigen een waarde van 700 miljard euro en dat leidt dus tot enorme belastingderving.

<SPEAKER ID=244 LANGUAGE="IT" NAME="Secchi">
Mijnheer de Voorzitter, ik wil in de eerste plaats mijn steun betuigen aan het voorstel dat voor ons ligt en de rapporteur, met wiens betoog ik volmondig instem, feliciteren.
<P>
Ik wil graag kort ingaan op drie punten. In de eerste plaats heeft het voorliggende voorstel volgens mij - en dit is ook al eerder gezegd - de grote verdienste dat het een stap is in de richting van een vereenvoudiging van het BTW-stelsel via een regeling die in de beoogde gevallen aftrek mogelijk maakt in het land van vestiging en afgezien daarvan nog het voordeel heeft, dat zij in zekere zin ook als een soort overbrugging naar het definitieve stelsel kan fungeren.
<P>
In de tweede plaats wil ik inhaken op de argumentatie van de rapporteur met betrekking tot de aftrekbaarheid en de noodzaak om de uiteenlopende regelingen die in de diverse lidstaten gelden, te harmoniseren en dit vooral voor bepaalde categorieën uitgaven. Ook ik wil daarbij de nadruk leggen op het zakentoerisme dat bijvoorbeeld in Italië - zij het daar niet alleen - vanuit dit oogpunt wordt benadeeld. Het zakentoerisme wordt dus benadeeld en heeft duidelijk te lijden van de huidige situatie, waarin de vigerende regelgeving niet alleen niet te rijmen valt met de ontwikkeling van een sterk geharmoniseerd, definitief Europees BTW-stelsel, maar evenmin in staat is om de ernstige concurrentievervalsing te corrigeren die momenteel zo zwaar drukt op een sector die een flinke injectie aan de werkgelegenheid kan geven ten gunste van plaatselijke economieën, die nadeel ondervinden van seizoengebonden factoren.
<P>
Met het derde punt wil ik aansluiten op wat er zojuist is gezegd, namelijk dat we ons ervoor moeten blijven inspannen om het BTW-stelsel meer in overeenstemming te brengen met de doelstellingen van werkgelegenheidsgroei en economische ontwikkeling. Door tijdgebrek kan ik er hier alleen uw aandacht nog op vestigen dat het voorstel om bij wijze van experiment een regeling voor verlaagde BTW in te voeren voor activiteiten zonder commercieel karakter die dus niet tot concurrentievervalsing maar wel tot werkgelegenheid leiden, op een laag pitje staat en ik moet eerlijk zeggen dat ik hoe langer hoe minder begrijp waarom er op dit gebied niets wordt gedaan.

<SPEAKER ID=245 LANGUAGE="EN" NAME="Gallagher">
 Mijnheer de Voorzitter, om te beginnen feliciteer ik de heer Garosci met het door hem uitgebrachte verslag en ook met de manier waarop hij het heeft gepresenteerd. We maken deel uit van een interne markt die binnen de Unie functioneert, met vrij verkeer van goederen, diensten en kapitaal over het grondgebied van de 15 lidstaten die samen een bevolking hebben van bijna 250 miljoen mensen. Binnen de Unie is er momenteel geen gemeenschappelijk BTW-stelsel en het huidige gebrek aan eenheid heeft ertoe geleid dat de eenheidsmarkt door de 15 verschillende fiscale gebieden heen op een versnipperde manier werkt. Doordat het onmogelijk is om alles te weten over de BTW-bepalingen die in andere lidstaten van de Unie van kracht zijn, moeten de belastingplichtigen opereren in een situatie van rechtsonzekerheid en ook met verschillende bureaucratische structuren omgaan.
<P>
De BTW is een van de gebieden waarop de tweede fase van het SLIM-initiatief betrekking heeft en waarvoor de Commissie veel belangstelling heeft getoond. SLIM heeft met name de noodzaak aan het licht gebracht om eenvoudigere procedures in te voeren voor de teruggave van de BTW, hetgeen de bedrijven in de gehele Unie zou helpen bij de restituties voor de verkoop van goederen en het verlenen van diensten. Dit moet worden toegejuicht. Als onderdeel van de lopende werkzaamheden om het gemeenschappelijk BTW-stelsel te verbeteren, heeft de Europese Commissie voorstellen ingediend met betrekking tot het percentage van aftrek van de betaalde BTW, met het oogmerk het huidige stelsel te veranderen, waarbij ondernemers verwikkeld raken in uiterst gecompliceerde en dure procedures om teruggave te vragen van de belastinginstanties in lidstaten waar de BTW is betaald. In plaats hiervan komt er een simpeler systeem waarbij de bedrijven hun normale BTW-aangiften kunnen gebruiken voor de aftrek van in een andere lidstaat betaalde BTW.
<P>
Ik sta geheel achter maatregelen die ertoe kunnen bijdragen dat de bedrijven binnen het grondgebied van de Unie tot bloei kunnen komen en doeltreffender kunnen werken. De Europese Unie moet billijkere en exacte regels invoeren voor een gemeenschappelijk BTW-stelsel dat is gebaseerd op het beginsel van één enkele plaats van heffing en aftrek.
<P>
Voorstellen ter vereenvoudiging van de belastingprocedures zijn niet per se synoniem met belastingharmonisatie. Vereenvoudiging van de belastingprocedures moet zeker worden toegejuicht.

<SPEAKER ID=246 LANGUAGE="FI" NAME="Hautala">
Mevrouw de Voorzitter, ook mijn fractie steunt de voorstellen van de Commissie, die erop gericht zijn om de methodes voor het berekenen van BTW tussen deze vijftien landen te vereenvoudigen. Maar wat de aftrek van BTW betreft, vinden we eigenlijk het voorstel van de Commissie verstandiger dan dat van de Commissie economische en monetaire zaken en industriebeleid. Naar onze mening moet er onderscheid worden gemaakt tussen zakenreizen en privé-reizen en moet erkend worden dat reizen heel vaak een dubbele natuur hebben. Als zodanig steunen we het voorstel van de Commissie om een grens te stellen aan de aftrek, bijvoorbeeld vijftig procent. Het hotel- en restaurantwezen heeft zich vast en zeker tot de fracties van het Parlement gericht en benadrukt dat de uitgaven voor hotels en restaurants geheel zouden moeten kunnen worden afgetrokken, maar naar onze mening is dat, als gevolg van deze dubbele natuur, niet verstandig.
<P>
Het hotel- en restaurantwezen op zich is daarentegen van groot belang voor de werkgelegenheid, en de lidstaten hebben nu de mogelijkheid om experimenten te organiseren waarbij ze, door de BTW-basis te verlagen, de werkgelegenheidsgenererende invloed van deze branche zouden kunnen stimuleren. Naar onze mening zouden de lidstaten absoluut deze kansen moeten aangrijpen. Het is duidelijk dat er in de toekomst met name arbeidsplaatsen zullen ontstaan in de dienstensector, en juist het hotel- en restaurantwezen is hiervan een belangrijk voorbeeld, maar het zou desondanks verkeerd zijn als de kosten die gemaakt worden in verband met zakenreizen geheel vrijgesteld zouden kunnen worden van BTW.

<SPEAKER ID=247 NAME="Metten">
Voorzitter, mijn fractie ondersteunt in dit dossier de Europese Commissie en niet de amendementen van de rapporteur. Wij erkennen het belang van de BTW-heffing als mogelijk instrument om werkgelegenheid te bevorderen. Wij zijn echter niet voor een beleid waarin ad hoc willekeurig bepaalde sectoren worden bevoordeeld.
<P>
Wij zijn wel voor objectieve en transparante experimenten om het BTW-instrument voor werkgelegenheid te gebruiken. De commissaris voelt al waar ik naartoe wil. Nadat wij als Parlement dat talloze malen gedaan hebben, heeft nu eindelijk de Europese Raad van Wenen aan de Commissie gevraagd een voorstel te doen om een experiment met verlaagde BTW op arbeidsintensieve dienstverlening te kunnen uitvoeren.
<P>
Ik vraag de Commissie wanneer dit Parlement dat Commissievoorstel kan verwachten. U weet dat het Parlement zeer veel belang hecht aan dit onderwerp en ik vraag u dan ook dat u het mogelijk maakt dat dit Parlement, nog voordat wij ontbonden worden, een voorstel van de Commissie voor een experiment met gereduceerde BTW voor arbeidsintensieve diensten kan aannemen. Dat betekent dus dat u deze maand of volgende maand met een concreet voorbeeld moet komen en dat kan ook eenvoudig omdat wij al uitgebreide onderhandelingen daarover hebben gevoerd, omdat wij denk ik het al grotendeels erover eens zijn dat het beperkt moet worden tot een experiment dat uitsluitend is toegespitst op een aantal zeer arbeidsintensieve sectoren. Wij zijn het eigenlijk over de opzet al eens. Ik denk ook wel dat het voorstel er eigenlijk al ligt. Ik verzoek u dus ook met heel veel nadruk om ervoor te zorgen dat dat voorstel ons in de komende weken tegemoet komt.

<SPEAKER ID=248 NAME="Thyssen">
Voorzitter, in een interne markt waarin alle grenzen weggevallen zijn en waar wij nu ook al gedurende dertien dagen met dezelfde munt kunnen betalen is het niet logisch dat handelaars zich voor de terugvordering van hun BTW telkens moeten wenden tot elke individuele lidstaat waar zij uitgaven hebben gedaan. Het resultaat is overigens, dat is bekend, dat vele ondernemers omwille van de administratieve rompslomp die daarmee gepaard gaat uiteindelijk afzien van hun recht op aftrek van BTW en dat kan niet de bedoeling zijn.
<P>
De harmonisatie van de regels inzake de aftrek in een andere lidstaat is een zaak waarop de ondernemers sinds lang zitten te wachten en het is een goede zaak. Wij kunnen dus wat dit betreft instemmen met de voorstellen van de Commissie. Het is effectief een vooruitgang.
<P>
Ook het principe van de harmonisatie van de regels voor de uitgaven waarvoor geen volledige aftrek geldt, is een stap in de goede richting maar hier steunen wij het amendement dat ingediend is door de rapporteur, collega Garosci. Het voorstel om de BTW op logies- en restaurantkosten volledig aftrekbaar te maken, komt niet alleen tegemoet aan de vraag van het bedrijfsleven maar ook aan logische fiscale uitgangspunten. Zeker voor kleine ondernemingen is het ontvangen van een handelspartner dikwijls het enige middel om publiciteit te maken voor producten en diensten. Het is dan ook logisch dat de reële kosten die zij daartoe maken, ook al is dat dan in een hotel of in een restaurant, als beroepskosten kunnen beschouwd worden en dat de BTW volledig aftrekbaar is.
<P>
Wat mij betreft mag de Commissie met meer van deze concrete voorstellen komen, want dan kunnen wij het bedrijfsleven laten zien dat de Europese instellingen niet alleen met problemen van multinationals bezig zijn, maar ook met de problemen van kleine bedrijven en met nog meer. En daarom sluit ik mij dan ook aan bij de vraag van collega Metten: waar blijven wij met de kans op experimenten met een verlaagd tarief voor arbeidsintensieve diensten? Een oude vraag, maar een waar wij mee blijven zitten, commissaris.

<SPEAKER ID=249 LANGUAGE="DE" NAME="Lukas">
Mijnheer de Voorzitter, ik geef mijn volledige steun aan het verslag van de heer Garosci. De ongelijke behandeling van de toeristische ondernemingen in de verschillende lidstaten leidt tot ernstige concurrentieverstoring. Het congres- en conferentietoerisme en ook individuele zakenreizen leiden hier ernstig onder. Deze sector levert, zoals de heer Garosci duidelijk maakt, 20 % van de totale omzet in het toeristisch bedrijf en hier zijn de uitgaven per hoofd van de gasten verreweg het hoogst, niet in laatste instantie omdat congressen in Europa zeer veel deelnemers van overzee, met name uit Noord-Amerika en Japan, aantrekken. Keihard is tevens de concurrentieslag tussen de congres- en conferentiebestemmingen. Omdat het zakentoerisme een belangrijke bijdrage kan zijn aan de bevordering van de werkgelegenheid, is mijns inziens amendement 7 onontbeerlijk. Hierin wordt voorgesteld voor logies- en restaurantkosten en representatiekosten volledige BTW-aftrek te garanderen.

<SPEAKER ID=250 LANGUAGE="PT" NAME="Torres Marques">
Mijnheer de Voorzitter, hoofddoel van beide voorliggende initiatieven is de vereenvoudiging van de complexe en heel sterk verschillende procedure in Europa voor de in de achtste richtlijn vastgelegde BTW-teruggave.
<P>
Gezien mijn beperkte spreektijd zal ik mij concentreren op de amendementen die gevolgen hebben voor het toerisme en waarmee ik het volledig eens kan zijn. Deze amendementen hebben betrekking op het zogenaamde zakentoerisme, studiebijeenkomsten, congressen en zakenreizen, die al bijna 20 % van het toerisme uitmaken, die hoogstwaarschijnlijk nog aanzienlijk zullen toenemen op middellange termijn en bovendien het seizoengebonden karakter van het toerisme, een van de grootste problemen waar de sector mee kampt, zullen compenseren. Deze vorm van toerisme kan de werkgelegenheid in de toeristische sector het hele jaar door op een stabieler peil helpen houden. Dit zakentoerisme vindt inderdaad vooral buiten het hoogseizoen plaats en draagt aldus bij aan een evenwichtiger en rendabeler exploitatie van de toeristische ondernemingen gedurende het gehele jaar.
<P>
Acht landen van de Europese Unie - België, Duitsland, Spanje, Finland, Luxemburg, Nederland, Zweden en Groot-Brittannië - zijn zich hier terdege van bewust en laten al de aftrek van BTW op uitgaven voor logies en maaltijden in het kader van zakenreizen toe. De autoriteiten van deze landen geven aldus een echte stimulans aan de ontwikkeling van het zakentoerisme van de eigen inwoners en slagen er tevens in congressen voor hun respectieve markten aan te trekken. Wij moeten voor ogen houden dat de concurrentie in deze sector vrij groot is, ook al beschikt Europa over een uitzonderlijk aanbod in deze sector.
<P>
De zeven landen die dit principe niet aannamen - Oostenrijk, Italië, Frankrijk, Griekenland, Portugal, Ierland en Denemarken - ondervinden ernstige concurrentie van de acht bovengenoemde lidstaten van de Europese Unie, alsook van niet-Europese bestemmingen, die toeristisch gezien almaar belangrijker worden en niet eens BTW kennen. Ik ben van mijn kant dan ook voorstander van de voorstellen in de amendementen die collega Garosci, die ik feliciteer, heeft ingediend, omdat ze mijns inziens een heel belangrijke bijdrage aan de toekomst van het toerisme in Europa leveren.

<SPEAKER ID=251 NAME="Peijs">
Voorzitter, dit voorstel past niet helemaal in deze turbulente week. Het voorstel staat namelijk helemaal in het teken van vertrouwen, vertrouwen tussen landen en tussen instellingen. De belastingdiensten van de lidstaten zullen met elkaar moeten samenwerken om dit voorstel tot een succes te maken. Het moet een succes worden, want de huidige gang van zaken is iedere dag een terugkerende bron van ergernis voor het bedrijfsleven.
<P>
De wetgeving waar wij vandaag ons advies over geven heeft grote potentie. Het Europese bedrijfsleven heeft veel last van administratieve procedures die doorlopen moeten worden om in het buitenland betaalde BTW terug te krijgen. Als de BTW al terugbetaald wordt, duurt het vaak maanden zo niet jaren voordat het op de rekening van het bedrijf in kwestie staat. Ik denk dat het erg fijn is dat wij een Italiaanse commissaris hebben en een Italiaanse rapporteur, want de langste termijn waarvan ik ooit gehoord heb, mijnheer de commissaris, was twaalf jaar voordat er een BTW-bedrag uit Italië terug was gekeerd naar het bedrijf dat daar recht op had.
<P>
Aan de ene kant lost het voorstel een aantal bestaande problemen op, maar wij zijn er met deze wijziging van de BTW-richtlijn nog niet. Het uiteindelijke doel blijft toch het definitieve BTW-systeem met het oorsprongsbeginsel als uitgangspunt.
<P>
Dit voorstel van de Europese Commissie is wel een belangrijk tussenstation. Het kan het vertrouwen doen groeien tussen de verschillende lidstaten en hun administratieve systemen. Vertrouwen dat noodzakelijk is om ooit te komen tot het definitieve BTW-systeem en in dat systeem is immers een restitutiestelsel voorzien, een soort clearinghouse , dat vergelijkbaar is met het restitutiestelsel dat nu op tafel ligt. In het definitieve BTW-systeem gaat het om oneindig veel grotere bedragen dan nu het geval is. De uit het buitenland terug te vorderen BTW, en daar hebben wij het nu over, is immers maar een heel klein deel van de totale BTW-betalingen in Europa.
<P>
Ik ondersteun het voorstel van commissaris Monti van harte. Ik wens de rapporteur geluk met zijn verslag. Deze eerste stap kan het definitieve BTW-systeem dichterbij brengen en dat zou voor het niet-exporterende midden- en kleinbedrijf, en dat is helaas nog het grootste gedeelte, een wereld van administratief verschil maken.
<P>
Ik wil mij aansluiten bij de heer Metten. Ik denk dat wij van nu af aan ieder verslag over belastingen moeten besluiten met ceterum censeo de lagere BTW voor arbeidsintensieve diensten moet.

<SPEAKER ID=252 LANGUAGE="FR" NAME="Féret">
Mijnheer de Voorzitter, het Belgisch Front National, een nationale en Europese beweging, heeft zich altijd op het standpunt gesteld dat de door ons gewenste invoering van de Europese eenheidsmunt niet kon plaatsvinden zonder sociale en fiscale harmonisatie binnen de Unie. Het voorstel van de Raad tot vereenvoudiging van het systeem voor de aftrek van BTW die is betaald in een lidstaat waar de belastingplichtige niet is gevestigd en dat dankzij de amendementen van de Commissie economische en monetaire zaken en industriebeleid van ons Parlement aanzienlijk is verbeterd, is een kleine, heel kleine stap in de goede richting, omdat deze vereenvoudiging een spaak in het wiel zal steken van de fraudeurs.
<P>
Het is wel jammer dat de Raad niet een even doeltreffende toverformule heeft om paal en perk te stellen aan de corruptie waaraan die paar Europese commissarissen die maar geheel ongestraft knoeien, frauderen en konkelen, zich geregeld schuldig maken. Dit was even tussen haakjes, ik heb verder niets te zeggen, mijnheer de Voorzitter.

<SPEAKER ID=253 LANGUAGE="DE" NAME="Rübig">
Commissaris Bangemann, dames en heren, ik stem in principe in met het verdwijnen van de BTW-terugbetalingsprocedures. Die procedures zijn in de lidstaten vaak loodzwaar. Zij duren te lang, kosten te veel en zijn soms uiterst nadelig voor de economie. De Commissie economische en monetaire zaken en industriebeleid gaat dan ook uitdrukkelijk akkoord met de desbetreffende voorstellen. Bij bepaalde vraagstukken gaan wij zelfs nog een stapje verder. Het recht op belastingaftrek van logies- en restaurantkosten voor zakendoeleinden moet volledig worden gehandhaafd. Het is onbegrijpelijk waarom kosten voor overnachtingen en zakendiners, als deze enkel en alleen zakendoeleinden dienen, anders moeten worden behandeld dan andere bedrijfskosten.
<P>
Zakendiners zijn vooral voor kleine bedrijven een belangrijk instrument bij de presentatie van hun producten, het leggen van contacten en het wekken van vertrouwen bij hun klanten. In mijn land hebben wij kunnen vaststellen dat een verminderde belastingaftrek van zakendiners kan leiden tot grote verliezen in de gastronomiebedrijven. Het amendement van het Parlement is derhalve een goed uitgangspunt voor een juiste oplossing.
<P>
Tot slot wordt ook een voorstel gedaan voor vertaalkosten. De belastingdiensten hebben het recht om een vertaling van de rekening te vragen. Wij weten echter uit de praktijk dat dergelijke vertalingen de middenstand soms voor enorme problemen plaatsen, daar het MKB vaak niet over voldoende mogelijkheden op taalkundig gebied beschikt. In sommige landen vraagt men ook om vertalingen van een beëdigd vertaler. Daarom zou het goed zijn indien de kosten voor externe vertalingen werden gedragen door de belastingdiensten zelf. Zij vragen immers om die informatie. Het verheugt mij tenslotte dat de pogingen van de Commissie om de wetgeving voor de interne markt te stroomlijnen, nu ook de BTW-sector bestrijken.

<SPEAKER ID=254 NAME="Monti">
Mijnheer de Voorzitter, geachte afgevaardigden, het doet mij veel genoegen om hier met u een eerste wetgevingsinitiatief op het gebied van de BTW te kunnen bespreken dat rechtstreeks voortvloeit uit de operatie SLIM en dit bovendien te kunnen doen aan de hand van zo'n uitstekend verslag, als dat van de heer Garosci.
<P>
De werkzaamheden in de SLIM-werkgroep hebben geresulteerd in een reeks belangrijke aanbevelingen, waarvan de follow-up door ons als een grote prioriteit wordt beschouwd binnen het werkprogramma van de Commissie om het BTW-stelsel beter te kunnen laten functioneren. Ik ben dan ook verheugd over wat er hier gezegd is in de zin dat, zoals de heer Secchi zegt, dit een stap is naar het definitieve stelsel, dat definitieve BTW-stelsel waarop ook mevrouw Randzio-Plath hier zo heeft aangedrongen.
<P>
Het voorliggende voorstel heeft twee aspecten: in de eerste plaats is er de procedure voor de teruggave van BTW aan belastingplichtigen uit een ander land; in de tweede plaats de gelijktrekking van de aftrekregels.
<P>
Wat het eerste aspect betreft, is de procedure die een belastingplichtige in staat moet stellen om de in een lidstaat waar hij niet gevestigd is betaalde BTW terug te krijgen, duidelijk werkelijk dringend aan vereenvoudiging toe. De in de achtste richtlijn bedoelde procedure is in de praktijk bijzonder onbevredigend gebleken, en dit zowel voor de nationale overheidsdiensten als voor de subjecten. Deze laatsten klagen in het bijzonder over de omslachtige administratieve formaliteiten en de lange teruggaaftermijnen.
<P>
De Commissie is tot de conclusie gekomen dat er maar één wijziging is die daadwerkelijk tot een vereenvoudiging kan leiden, namelijk dat de restitutieprocedure volledig wordt vervangen door een regeling waarbij het een belastingplichtige wordt toegestaan om de in een lidstaat waar hij niet gevestigd is betaalde BTW af te trekken op zijn periodieke aangifte. Zo'n regeling vereist de invoering van een bilateraal systeem voor restitutie en compensatie van de door de lidstaten aan elkaar verschuldigde bedragen, alsmede een duidelijke verdeling tussen de lidstaten van de bevoegdheden op het stuk van de controle, en veronderstelt derhalve een klimaat van wederzijds vertrouwen. De Commissie constateert met voldoening dat het voorstel van de Commissie wat betreft dit eerste aspect in het verslag-Garosci wordt gesteund.
<P>
Het tweede aspect is de beoogde gelijktrekking van de regels inzake de aftrek van de BTW op uitgaven voor gecombineerd zakelijk en persoonlijk gebruik. Het voorstel betreft vooral de aftrek van de BTW op uitgaven in verband met personenauto's. Wij willen een eind maken aan de volledige uitsluiting van het recht op aftrek, die momenteel in verschillende lidstaten geldt.
<P>
Anderzijds stelt de Commissie een forfaitaire aftrek voor van 50 % van de BTW op uitgaven in verband met logies, maaltijden en dranken, alsmede een volledige uitsluiting voor de uitgaven voor luxe-artikelen, ontspanning en representatie. Ik constateer dat het verslag van de heer Garosci de door de Commissie voorgestelde benadering in de hoofdzaken volgt. De ingediende amendementen hebben voornamelijk betrekking op de bepaling inzake de forfaitaire aftrek van 50 % van de uitgaven voor logies, maaltijden en dranken. Dit zijn uitgaven, die ook al zijn ze gedaan in het kader van de beroepsactiviteiten van een subject, uit de aard der zaak ook voorzien in persoonlijke behoeften.
<P>
Voor de toepassing van de normale regels moeten de persoonlijke en de zakelijke component van de uitgaven apart worden beoordeeld; deze beoordeling geeft vaak aanleiding tot moeizame discussies tussen de belastingdiensten en de subjecten. De Commissie stelt dan ook een forfaitaire aftrek van 50 % voor ter vereenvoudiging - en dit is het sleutelwoord - van de controle, speciaal die op onrechtmatige aftrek, een risico dat duidelijk aanwezig is. Zo'n forfaitaire aftrek maakt het bovendien voor de subjecten gemakkelijker om het zakelijk karakter van de uitgaven aan te tonen.
<P>
Om deze redenen kunnen wij niet akkoord gaan met de voorgestelde amendementen. Ik geef u evenwel de verzekering dat de Commissie rekening zal houden met uw opmerkingen bij de verdere onderhandelingen over dit voorstel in de Raad. Mocht de Raad namelijk geen unanimiteit bereiken over de forfaitaire aftrek, omdat hij de mening toegedaan is dat de toepassing van de normale regels geen onoverkomelijke problemen opwerpt bij de controle, dan zou de Commissie bereid zijn een praktische oplossing voor te stellen, namelijk dat een lidstaat hetzij aftrek volgens de normale regels hetzij de forfaitaire aftrek van 50 % mag toepassen.
<P>
Gaarne wil ik mijn interventie besluiten met u niet alleen te danken voor uw steun, die ik bijzonder belangrijk acht in het proces van de goedkeuring van het voorstel door de Raad, maar ook - en dit juist in het klimaat van vertrouwen tussen de instellingen dat ik bijzonder heb geapprecieerd en dat ook door mevrouw Peijs is genoemd - met te reageren op de mij gestelde vraag over de mogelijkheid van een gereduceerd BTW-tarief op arbeidsintensieve diensten, een onderwerp dat hier ook door de heren Secchi en Metten en door mevrouw Thyssen is aangeroerd.
<P>
Welnu, zoals al is gezegd, de Commissie heeft een mededeling ingediend bij de buitengewone Europese Raad van Luxemburg van november 1997 waarin zij deze verzocht om gunstig op dit voorstel te reageren. Zoals bekend, zijn er vervolgens enkele discussies geweest in de Raad van ministers van Economische Zaken en Financiën waarbij echter geen consensus werd bereikt. De Europese Raad van Wenen heeft de Commissie verzocht de lidstaten toe te staan de gereduceerde BTW toe te passen op arbeidsintensieve diensten zonder grensoverschrijdend karakter. In het huidige rechtskader kan de Commissie de lidstaten die toestemming natuurlijk niet geven; hiervoor is een wijziging van de zesde BTW-richtlijn noodzakelijk.
<P>
Omdat ik weet hoezeer dit onderwerp het Parlement ter harte gaat, neem ik deze gelegenheid hier in het Parlement gaarne te baat om aan te kondigen dat ik de Commissie in februari het desbetreffende wijzigingsvoorstel hoop voor te leggen dat de lidstaten desgewenst in staat moet stellen om bij wijze van experiment een gereduceerd BTW-tarief toe te passen op arbeidsintensieve diensten.
<P>
Volgens mij kan de fiscaliteit de werkgelegenheid geen betere dienst bewijzen dan tot een gecoördineerde belastingheffing te komen; dit was het grote doel van de afgelopen jaren, waarvoor dit Parlement zich steeds heeft ingezet. Een specifieke bijdrage die wij beslist moeten proberen te leveren is die waarover wij hier hebben gesproken, namelijk de mogelijkheid van een verlaagd BTW-tarief op arbeidsintensieve dienstverlening.

<SPEAKER ID=255 NAME="De Voorzitter">
Het debat is gesloten
<P>
De stemming vindt morgen om 11.00 uur plaats.

<CHAPTER ID=10>
Mondialisering en de informatiemaatschappij
<SPEAKER ID=257 LANGUAGE="IT" NAME="Malerba">
Mijnheer de Voorzitter, mijnheer de commissaris, geachte collega's, de twee mededelingen van de Commissie waarover mijn verslag gaat - de ene met betrekking tot de noodzaak de internationale coördinatie in de informatiemaatschappij te versterken en de andere, die ermee samenhangt, over de internationale beleidskwesties in verband met het beheer van het Internet - geven behalve concrete aandachtspunten ook een methode aan om de uitdagingen die de revolutie van het open netwerk Internet met zich heeft gebracht en die vooral van juridische aard zijn, tegemoet te treden.
<P>
Wat heeft Internet nu voor nieuws dat niet te beheren valt met een simpele uitbreiding van de regels die al gelden voor de overige communicatiemiddelen? Dit is een vraag die we ons moeten stellen. Mijn antwoord hierop is dat Internet werkelijk een nieuw en revolutionair product van de technologie is waarvan de opkomst kan worden vergeleken met de uitvinding van de boekdrukkunst. Televisie, radio en pers zenden zonder onderscheid berichten uit naar een publiek dat geen mogelijkheden tot interactie heeft; Internet daarentegen verandert de manier waarop we informatie verspreiden in twee belangrijke opzichten: elk bericht kan leiden tot een hoge mate van participatie, terwijl de distributiekosten op wereldbasis bijna nihil zijn. Terwijl de traditionele omroepmedia gewoonlijk streng gereguleerd zijn, kan op het Internet wie dan ook iets publiceren en met gelijkgestemden communiceren. Er zijn geen doorgangspunten noch centrale controlepunten; om deel uit te maken van de wereld van het Internet zijn geen bijzondere vergunningen vereist.
<P>
Internet staat nog in de kinderschoenen, maar uit de statistieken blijkt dat de deelneming aan die wereld een exponentiële groei vertoont. Waar een paar jaar geleden geschat werd dat er in 1998 in Europa drie miljoen gebruikers zouden zijn, hebben we dat jaar geconstateerd dat het er al 18 miljoen waren en het aantal groeit nog steeds.
<P>
Naarmate deze manier van elektronische informatie-uitwisseling ingang vindt, ontstaan er ook nieuwe modellen van bedrijfsorganisatie, die een voorproef zijn van de economie van de toekomst. De hiërarchische verhoudingen verdwijnen, evenals de concentraties van de productiemiddelen en uit de fysieke processen, die typerend zijn voor de industriële maatschappij, komt een nieuwe samenleving voort die is gebaseerd op kennis, een zowel geografisch als cultureel gezien meer mobiele samenleving.
<P>
Men zou kunnen stellen dat uiterst gecompliceerde organisatievormen, zoals die van de informatiemaatschappij, van de interactieve informaticanetwerken, niet moeten worden gecontroleerd vanuit het centrum maar vanuit de periferie, zoals dit in de biologische wereld het geval is. In elke cel van het organisme zijn eenvoudige wetten ingebouwd zonder dat er één enkele commandopost is. De orde komt tot stand door interactie van een zeer groot aantal individuele eenheden, die onderling zijn verbonden door een dicht netwerk van koppelingen en terugkoppelingen.
<P>
Ten aanzien van het verschijnsel Internet lijkt een pragmatische en flexibele aanpak dan ook de aangewezen weg. Volgens mij moeten wij erkenning hebben voor de vooruitziende blik en de volharding waarmee commissaris Bangemann zijn politiek van liberalisering van de telecommunicatiediensten in Europa heeft doorgevoerd. Daarom staan wij nu niet machteloos tegenover deze nieuwe uitdaging. Op het Amerikaanse voorstel van juli 1997 om de elektronische handel op wereldschaal te bevorderen, heeft Europa op de Conferentie van Bonn op dezelfde toon kunnen antwoorden, en heeft het een aantal beginselen opnieuw kunnen bevestigen: bescherming van de gebruiker, vrije toegang voor alle burgers, het recht op bescherming van persoonsgegevens en op een veilige communicatie, fiscale non-discriminatie van de nieuwe technologie voor de elektronische handel ten opzichte van de traditionele technologie en het recht op bescherming van de intellectuele eigendom.
<P>
Dat er behoefte bestaat aan internationale coördinatie is overduidelijk, en dit gaat van het beheer van de Internet-domeinnamen tot het risico van een monopoliepositie van de Verenigde Staten en tot initiatieven van de rechterlijke macht in Duitsland ten aanzien van de werkelijke of vermeende verantwoordelijkheden van de providers , om nog niet te spreken van het gevaar dat er een ware jungle ontstaat van ongelijksoortige wetgevingen in de verschillende landen, die geleidelijk ervaring opdoen met de opkomst van de elektronische handel. Ik benadruk dat het hier niet bij uitstek gaat om het maken van een waslijst van alle delicten die Internet potentieel binnen bereik brengt - ook al richten de media hun aandacht meer op deze aspecten dan op andere - maar eerder om de uitwerking van een soort verkeersreglement waarmee het gebruik van dit nieuwe medium veiliger wordt en betere garanties biedt.
<P>
Op deze grondslagen kan een dialoog worden aangegaan op meerdere niveaus, waarbij de bedrijfstak en de leveranciers van inhoud worden betrokken en kan worden gestreefd naar multilaterale akkoorden, niet alleen met de Verenigde Staten maar ook met Japan, India en alle andere landen die aan de elektronische handel gaan deelnemen. Zo'n multilaterale dialoog op meer niveaus moet ertoe leiden dat de bevoegdheden van de internationale organisaties voor de verschillende materies worden erkend en dat de particuliere sector, de bedrijfstakverenigingen en de gebruikersorganisaties intensief bij het omschrijven van de nieuwe regels worden betrokken.
<P>
Wat kan het Parlement hier doen? Ik geloof dat het Parlement niet alleen het internationale initiatief van de Commissie moet stimuleren en ondersteunen, maar ook dit onderwerp op de agenda van zijn interparlementaire delegaties moet opnemen, speciaal die met het Congres van de Verenigde Staten, en aan de bewustmaking van de publieke opinie moet blijven werken.
<P>
De Commissie moet er zich daarentegen voor blijven inzetten dat er nog in de loop van 1999, voor het einde van de legislatuur, een verstandig pakket regels voor de elektronische handel wordt uitgewerkt en goedgekeurd. Wij hebben de initiatieven van de commissaris met het bedrijfsleven in Brussel, op de OESO-Conferentie in Ottawa, en op de vergadering van het Aspen-Instituut in Lyon gevolgd. Graag zou ik nu van hem horen hoe het met de werkzaamheden is gesteld.

<SPEAKER ID=258 NAME="Plooij-van Gorsel">
Voorzitter, collega's, mijnheer de commissaris, de Commissie externe economische betrekkingen verwelkomt het voorstel van de Europese Commissie om te komen tot internationale coördinatie, want dit is in het belang van overheid en particuliere sector. De REX heeft reeds in eerdere adviezen gesteld dat het de taak van de overheden is overeenstemming te bereiken over een internationaal regelgevingskader dat transparant, helder, technologie-neutraal, concurrentiestimulerend en niet discriminerend van aard is. Daarbij is participatie van het bedrijfsleven zoals tijdens de Rondetafelconferentie op 29 juli jongstleden te Brussel van belang.
<P>
Het recent door commissaris Bangemann opgerichte business steering committee getuigt gelukkig van erkenning van dit principe. Hierin zijn bedrijven uit de gehele wereld vertegenwoordigd. Want er is enorm veel werk aan de winkel als wij denken aan de bescherming van intellectuele eigendom, de problemen rond encryptie, databescherming, aansprakelijkheid, enzovoort. Bij de totstandkoming van regelgeving, bindend of niet, dient het Parlement echter zeer nauw betrokken te worden, vooral ook bij in de toekomst te organiseren conferenties over dit onderwerp. De informatiemaatschappij brengt enorme gevolgen met zich voor burgers en bedrijven in termen van welzijn, werkgelegenheid en welvaart. Democratische controle is daarom absoluut noodzakelijk.
<P>
Hierbij kom ik op mijn laatste punt. Het voorstel voor de nieuwe richtlijn van de Europese Commissie dat vooral het klimaat voor elektronische handel op Internet in Europa moet verbeteren, komt voor de Europese Unie geen moment te vroeg. Misschien komt het zelfs wel iets te laat. Wie de prestaties van de Europese Unie op het gebied van elektronische handel vergelijkt met die van Amerika, moet constateren dat de Europese Unie nu al tegen een achterstand aankijkt. Alleen al in de decembermaand groeide in de Verenigde Staten de on line-besteding op Internet met 230 %. Een percentage waarvan vele bedrijven in Europa nu nog alleen maar kunnen dromen. Ik bedank de heer Malerba voor zijn uitstekend verslag.

<SPEAKER ID=259 NAME="Sierra González">
Mijnheer de Voorzitter, mijnheer de commissaris, een van de fundamentele problemen die zich voordoen sinds de nieuwe technologie van de informatiemaatschappij wordt toegepast in de handel, is de behoefte aan een systeem van juridische garanties die algemeen toepasbaar zijn op grensoverschrijdende transacties die tot stand komen via open netwerken.
<P>
De internationalisering van handelstransacties heeft geleid tot geschillen inzake de jurisdictie over kwesties zoals de clausules en voorwaarden die van toepassing zouden moeten zijn op grensoverschrijdende overeenkomsten, de aansprakelijkheid tegenover derden, het arbeidsrecht dat van toepassing is op telewerkers, en zelfs in geval van grensoverschrijdende rechtsvorderingen, auteursrechten, en nog veel meer. Kwesties die van invloed zijn op de betrouwbaarheid van zulke transacties.
<P>
Om deze problemen op te lossen, is het absoluut noodzakelijk om te zorgen voor een veilig speelveld voor bedrijven en consumenten. Maar het moet mogelijk zijn dat doel te bereiken terwijl enerzijds het open karakter van Internet, en anderzijds het pluralisme en het gevarieerde karakter van het netwerk behouden blijven.
<P>
Het zou net zo gevaarlijk zijn om de rechtspraak van een enkel land als de Verenigde Staten tot norm te verheffen als de toegang tot het net te onderwerpen aan controles en barrières of vergunningen. Mijn opvatting is dat veiligheid verenigbaar moet zijn met vrijheid, en dat de grens pas daar moet worden getrokken waar de bescherming van het algemeen belang aan de orde is, met alles wat dat met zich meebrengt.
<P>
Het internationale handvest dat is voorgesteld zou een goede zaak zijn, maar het Parlement zou wel aan de discussie daarover moeten deelnemen.

<SPEAKER ID=260 NAME="Leperre-Verrier">
, jeugd, onderwijs en media. (FR) Mijnheer de Voorzitter, mijnheer de commissaris, waarde collega's, mag ik in de eerste plaats mijn collega Winnie Ewing, verontschuldigen die vanavond niet aanwezig kan zijn om het advies in te leiden dat zij namens de Commissie cultuur, jeugd, onderwijs en media heeft opgesteld?
<P>
Onze commissie heeft het advies van mevrouw Ewing met eenparigheid van stemmen goedgekeurd en heeft zich daarmee over dit plan voor de invoering van een Internet-handvest minder enthousiast getoond dan de Europese Commissie en de Commissie economische en monetaire zaken en industriebeleid van het Parlement. Waar onze commissie het eens is met de constatering van de Europese Commissie met betrekking tot het universele karakter van de informatienetwerken die het bestek van de regionale, nationale en Europese grenzen overstijgen en een antwoord op internationaal niveau vereisen, is zij het daarentegen niet eens met haar analyse van de juridische en technische aard van de problematiek die door de mondialisering van de informatiemaatschappij aan de orde wordt gesteld. De culturele commissie is namelijk van mening dat er momenteel een misverstand bestaat over de manier waarop de ontwikkeling van deze nieuwe digitale technieken moet worden aangepakt. Volgens ons komt de huidige aanpak, waarbij de reglementering van de elektronische handel in de ontwikkeling van de informatiemaatschappij als een prioriteit wordt gezien, erop neer dat er voor een restrictieve oplossing wordt gekozen, waarbij uitsluitend de concurrentiekracht centraal staat, maar wordt voorbijgegaan aan de draagwijdte van de sociale en culturele veranderingen.
<P>
Hoe kan men immers denken dat de nieuwe informatietechnologieën ten goede zullen komen aan de grote massa en iets zullen kunnen doen aan de bestaande situatie van ongelijke kansen, als er geen rekening wordt gehouden met de risico's die eruit voortvloeien? Ik denk speciaal aan de risico's die wij binnen het Parlement al hebben genoemd in een aantal van onze resoluties: het gevaar dat de culturele en taalkundige verscheidenheid in de verdrukking raakt en dat er een steeds toenemende kloof tussen de stedelijke en de plattelands- en randgebieden ontstaat.
<P>
Wat het nauwelijks verheimelijkte project voor de creatie van een mondiale economische ruimte in de sector elektronische handel betreft, lijkt het mij toe dat de Europese Commissie en onze economische commissie de technologische opmars en de dominerende handelspositie van de Verenigde Staten in de informaticasector en op het Internet onderschatten: hun aandeel beloopt ruim 80 % van de wereldmarkt in de sectoren computers, software en on-line verwerking van creditkaarttransacties. Dat dit ontwerpakkoord u wordt gepresenteerd als juridisch niet-bindend, of dit nu zo is of niet, verandert niets aan de gegeven situatie. Het zal alleen de multinationals in de kaart spelen, vandaag Microsoft, morgen Netscape of Sun Microsystems.
<P>
Tot slot is de culturele commissie van mening - mijnheer Bangemann u kunt uw hoofd wel schudden, maar dat is het standpunt van onze commissie - dat de Europese Unie zich als prioriteit moet stellen haar technologische achterstand in te halen en niet - zoals bepaalde lidstaten zouden willen - het zoveelste protectionistische beleid te ontwerpen, maar daarentegen een gecoördineerde en dynamische Europese politiek op het gebied van multimedia, waarbij wordt gestimuleerd tot de vorming van een markt rondom de Europese producten en diensten, de verspreiding ervan over het gehele grondgebied van de Unie wordt vergemakkelijkt, het meest innovatieve MKB erbij wordt betrokken, kortom waarbij de Europese troeven op dit gebied zo goed mogelijk worden uitgespeeld. En dan moeten na deze eerste etappe die nieuwe technologieën nog dienstbaar worden gemaakt aan de burger, aan de culturele en taalkundige verscheidenheid, en moet de ontwikkeling van netwerken van algemeen belang worden vergemakkelijkt. Alleen dan kan de mythe van het Europese model van de informatiemaatschappij een realiteit worden.
<P>
De twaalf amendementen die de Fractie Europese Radicale Alliantie heeft ingediend naar aanleiding van het verslag van de heer Malerba geven de voornaamste punten van zorg weer die door de culturele commissie naar voren zijn gebracht en willen meer in het algemeen concrete voorstellen formuleren, opdat de Europese Unie geen achterhoedegevecht blijft leveren.

<SPEAKER ID=261 LANGUAGE="FI" NAME="Paasilinna">
Mijnheer de Voorzitter, commissaris, collega´s, we leven nog niet in een informatiemaatschappij, maar zijn daar alleen nog maar naar op weg. Het gaat om informatie, waaruit kennis wordt verkregen, vervolgens inzicht en uiteindelijk beschaving; informatie is slechts de grondstof. Van wezenlijk belang is echter de inhoud. Ons probleem wordt niet langer gevormd door transport- of sloopinstallaties, machines en ijzer. De inhoud is datgene waarin de Europese Unie het verste achterligt op de concurrenten. De inhoud is eveneens zeer arbeidsintensief en zeer winstgevend. Men zou kunnen zeggen dat er aan het gebruik van de inhoud geen bovengrens zit, zoals bijvoorbeeld aan het gebruik van eten, zoals vlees. In de praktijk kan de mens oneindig genieten van de inhoud.
<P>
Ik steun het initiatief van de Commissie met betrekking tot de internationale maatregelen betreffende Internet en elektronisch winkelen, en het Handvest. Internet mag niet boven wetten en normen staan. Een misdaad is ook een misdaad wanneer ze op Internet wordt gepleegd en dat behoren we toch te weten. Bovendien is het in het voordeel van de elektronische handel als de plaats waar de handel plaatsheeft veilig is. Regels mogen desondanks de ontwikkeling niet tegengaan, maar dienen een leidraad te vormen en flexibel te zijn, te veranderen.
<P>
Natuurlijk moeten we samenwerken. Ik geloof dat de Verenigde Staten groot belang hebben bij een overeenkomst met ons, zowel economisch als politiek gezien. Naast de voordelen die het biedt voor bedrijven en consumenten is het belangrijk dat iedereen toegang heeft tot dit systeem. Dat is een burgerrecht in de moderne Europese Unie en daar houden wij aan vast. Maar het mag desondanks niet buiten het belastingstelsel vallen.

<SPEAKER ID=262 LANGUAGE="PT" NAME="Mendes Bota">
Mijnheer de Voorzitter, er is een nieuwe informatica-orde die zal blijven. De mythe van een menselijke samenleving die rond informatie draait, is werkelijkheid geworden. De informatiemaatschappij is er. Wij veranderen stilaan allemaal in ?geliste" consumenten van geklasseerde producten. Wij wentelen ons in een virtuele wereld en zijn gefascineerd door de collectieve dood van de vrijheid op wereldvlak. Er is een narco-infocratie met haar derivaten ontstaan. Wij denken binair. Ik koop, ja of neen. Ik verkoop dit of dat. Ik denk links of rechts.
<P>
De informaticanarcose doordringt ons dagelijkse leven en we smeken nu zelfs om een informaticapolitie. De Internetrevolutie biedt niet alleen enorme mogelijkheden, maar is ook een reusachtige markt, waar geen tekort is aan alle mogelijke vormen van bedrog, fraude en misbruiken. De consument wordt geschaad en het toepasselijke recht is tegenstrijdig, onsamenhangend of onbestaand. Het is van fundamenteel belang dat in een informatiesamenleving, waar de elektronische handel stilaan een ongelooflijke omvang aanneemt, de belangrijkste economische blokken van de wereld en de respectieve captains of industry dringend rond de tafel gaan zitten en een grote, wereldwijde consensus bereiken.
<P>
Doel is een stevig en samenhangend kader te creëren dat de activiteit van de informatienetwerken regelt. De Amerikaanse suprematie op het gebied van de elektronische handel inroepen om Europa uit te sluiten van deze eerste golf van grondleggers van deze nieuwe economische ruimte, zoals in het advies van de cultuurcommissie bepleit wordt, is onrealistisch, want op die manier zouden we ons hoofd in het zand steken en de belangrijke veranderingen in de wereld van vandaag negeren of niet begrijpen.
<P>
Het gevaar van culturele of taalkundige uitsluiting of van de uitsluiting van perifere en plattelandsgebieden is reëel. Maar is ondanks de economische groei ook de ongelijkheid tussen Noord en Zuid de jongste decennia niet toegenomen? Niets kan de omschakeling van een wereld van eenduidige boodschappen naar de wereld van meerduidige communicatie van het Internet, waar eender welke burger tegelijk informatie kan geven en verspreiden, tegenhouden. Wanneer men deze beweging negeert, is het net alsof men een tornado met een windvaan wil tegenhouden.

<SPEAKER ID=263 NAME="Boogerd-Quaak">
Voorzitter, het is eigenlijk een interessant onderwerp dat vanavond aan de orde is. Naar mijn opvatting is de kern van het probleem dat wij willen zoeken naar een evenwicht tussen het recht op vrijheid van informatie en knelpunten die er zijn en die samenhangen met het recht op vrijheid van informatie, het recht op vrijheid van elektronische handel, enzovoort. Die knelpunten zijn er. Dat moeten wij met elkaar erkennen. Die zijn er op het gebied van de belastingen, op het gebied van aansprakelijkheid, beveiliging van informatie en informatie van schadelijke of illegale aard.
<P>
Het voorstel dat nu voorligt is om te komen tot een niet-bindend internationaal handvest. Het feit dat dit handvest niet bindend is, geeft feitelijk al de kern van het probleem aan. Wij willen een aantal zaken reguleren, maar juist als het gaat om het zoeken naar het recht op vrijheid van handel, zoals ik al eerder heb gezegd, en vrijheid van informatie is het aan banden leggen van een aantal zaken die wij niet willen, buitengewoon moeilijk.
<P>
Ik denk dat wij het met elkaar moeten toejuichen dat dit voorstel er ligt en dat wij het ook met elkaar moeten toejuichen dat wij tot een aantal afspraken komen, maar afspraken mogen nooit zo scherp gedefinieerd zijn dat het individuele recht van de individuele mens wordt aangetast. Want voor een deel is naar mijn opvatting de informatiemaatschappij ook een middel om te komen tot verantwoordelijk kiezen. Verantwoordelijk kiezen door burgers en door staten, enzovoort. Wat wij wel met elkaar zullen moeten erkennen is dat een aantal staten die tot dit moment gewend waren, een aantal zaken binnen hun grenzen te regelen dat niet meer zullen kunnen vanwege Internet.
<P>
Ik wens de commissaris dan ook veel succes met dit handvest. Het is een moedige poging, maar de afweging tussen wat wenselijk is en wat wij niet willen zal buitengewoon moeilijk zijn.

<SPEAKER ID=264 NAME="Schörling">
Mijnheer de Voorzitter, ik en mijn fractie zijn het volkomen eens met de Commissie, wanneer deze zegt dat er geen behoefte is aan een wereldwijde regelgeving of een internationaal bureau voor het reguleren van Internet. Vooral hebben wij geen informatiepolitie nodig. Nu hebben wij werkelijk de kans om hier iets goeds van te maken, en volgens mij heeft de heer Malerba dat ook gedaan in zijn verslag, waarin hij wijst op de noodzaak van coördinatie. Daar is behoefte aan; niet aan regulering.
<P>
De overeenkomst die we nu in de verschillende landen met elkaar kunnen sluiten, moet niet juridisch bindend zijn, maar een soort gedragscode of, zoals de rapporteur zei, een soort verkeersregels voor Internet. Dat vind ik een zeer sympathieke gedachte, omdat wij deze gedragscode nodig hebben voor het beschermen van de privacy, het auteursrecht en de veiligheid. Wij hebben ook een aantal amendementen ingediend, waarin wordt aangekaart en erkend dat er ook internationale oplossingen moeten worden gezocht, niet alleen via internationale organisaties, maar ook doordat men er bedrijven, consumentenverenigingen en dergelijke bij betrekt, om ook met al hun belangen rekening te houden en om het algemeen belang te beschermen.
<P>
Verder heeft de Fractie van de Europese Radicale Alliantie ook een aantal voorstellen ingediend, waar wij ons absoluut niet achter kunnen scharen, omdat wij ze veel te protectionistisch vinden; zij heeft echter ook amendementen ingediend die wij wel kunnen steunen, bijvoorbeeld inzake het algemeen belang. Wij moeten echter in ons achterhoofd houden dat dit niet alleen een kwestie is voor Europa of de VS, maar dat wij ervoor moeten zorgen dat het werkelijk een wereldwijde, democratische snelweg wordt die wij allen kunnen gebruiken.

<SPEAKER ID=265 LANGUAGE="FR" NAME="Caudron">
Mijnheer de Voorzitter, mijnheer de commissaris, waarde collega's, het verslag van onze collega Malerba, wiens werk ik hogelijk waardeer, maakt het mogelijk om beter te situeren waar het bij het Internet en de informatiemaatschappij om gaat. Het stelt dus de gekozen vertegenwoordigers en de Europese burgers in staat zich in een debat te mengen dat, zoals bekend, enorme gevolgen heeft voor de maatschappij en ik weet dat commissaris Bangemann hiervan persoonlijk sterk is doordrongen.
<P>
Voor mij is de voorgestelde tekst dan ook een eerste uitgangspunt voor onze gemeenschappelijke overdenkingen, maar we weten allemaal dat deze tekst geen doel op zich kan zijn. Het idee van een mondiaal handvest is interessant en ik sta erachter, ook al geeft zo'n handvest niet het antwoord op alle uitdagingen en vragen die verband houden met de ontwikkeling van de nieuwe communicatiemiddelen. Ons aller prioriteit is de Europese samenwerking zo snel mogelijk flink te ontwikkelen, zodat wij in staat zijn de dialoog met onze grote partner, de Verenigde Staten, in een betere krachtsverhouding aan te gaan.
<P>
Anderzijds deel ik het standpunt van de rapporteur ten aanzien van de elektronische handelstransacties en zijn wil om te zorgen voor bescherming van de consument of gebruiker door middel van beveiligde betalingssystemen en eerbiediging van de openbare vrijheden. Daarnaast ben ik van mening dat onze Europese discussie verder moet reiken. De stroomversnelling waarin de economische processen zijn geraakt en de nieuwe vormen van arbeid brengen namelijk een ingewikkelde problematiek mee. Hierdoor komen de in Europa bestaande systemen van sociale betrekkingen in het geding. Via de informatierevolutie worden de geijkte reguleringspatronen van de maatschappij afgebroken, terwijl daarnaast de communicatie en de intensiteit van de informatie alle gevestigde structuren verdringen, ook binnen de onderneming.
<P>
Mijnheer de Voorzitter, mijnheer de rapporteur, mijnheer de commissaris, waarde collega's, zo er dan al internationaal overleg moet komen, dan ben ik van mening dat er veel dieper moet worden ingegaan op de vraag hoe deze materie verenigbaar kan worden gemaakt met de sociale en bedrijfswetgeving. Laten wij, mijnheer de Voorzitter, nooit uit het oog verliezen dat de nieuwe technologieën en Internet slechts werktuigen zijn. Dan dringt nog steeds de vraag zich op wat ermee wordt gedaan en wat we ermee willen bereiken.

<SPEAKER ID=266 LANGUAGE="DE" NAME="Rübig">
Mijnheer de Voorzitter, mijnheer de commissaris, dames en heren, de interne markt is bijna klaar. Enkele dagen geleden hebben wij de euro ingevoerd. De grenzen verdwijnen. Dat is mijns inziens een goed teken. Vandaag kan men met een in Europa gemaakte GSM ook vanuit Moskou of Maleisië opbellen en zelfs direct toegang krijgen tot Internet. Als men dat beseft, merkt men hoe snel de wereld samengroeit, veel sneller misschien dan menigeen in de gaten heeft.
<P>
In de wereld bestaan de meest uiteenlopende regelingen en daarom is het noodzakelijk na te denken over hoe wij ook hier orde op zaken kunnen stellen. Wij moeten spelregels opstellen voor deze markten. Ik geloof dat de uitwerking van spelregels in eerste instantie een politieke aangelegenheid is. Men moet echter ook de gebruikers, degenen die de regels moeten toepassen, raadplegen. Dat is van doorslaggevend belang.
<P>
Belangrijk is dat wij een inventaris opmaken van de huidige stand van zaken en nadenken over de doelstellingen die wij willen bereiken. De heer Malerba heeft in zijn verslag duidelijk naar voren gebracht dat de landen weliswaar beschikken over verschillende mogelijkheden bij de vormgeving, maar door het steeds sterker samengroeien van allerlei sectoren voor steeds nieuwe uitdagingen komen te staan. Wij moeten ook nadenken over de mogelijkheid van virtuele bibliotheken, gelijk de traditionele bibliotheken waar iedereen naar toe kan gaan. Iedereen moet zich kunnen inleven in deze wereldomspannende bibliotheken en de kennis van deze bibliotheken moet dan ook voor iedereen ter beschikking staan. Dat levert mijns inziens niet alleen nut, maar ook een aanzienlijke ervaringsverrijking op. Voor het bedrijfsleven zouden extra inspanningen op dit gebied bovendien een enorme stimulans kunnen zijn.

<SPEAKER ID=267 LANGUAGE="SV" NAME="Thors">
Mijnheer de Voorzitter, mijnheer de commissaris, ik vind dat er veel is verbeterd in de nauwelijks een jaar durende periode sinds de Commissie haar initiatief presenteerde. Ik denk daarbij onder andere aan de oplossing inzake de Internet-domeinnamen, waaraan de Commissie op uitstekende wijze heeft bijgedragen. Ik denk ook dat onze visie op deze hele kwestie veranderd is sinds het initiatief is genomen. Wij spreken niet zomaar over een snelweg. Er zijn allerlei aspecten die moeten worden gereguleerd, soms via wetgeving, soms via regelgeving en soms via standaarden.
<P>
Ook in het debat over de informatiemaatschappij zijn wij naar mijn mening een stuk verder gekomen. Ik had verwacht dat wij vanavond niet hadden hoeven horen hoeveel Europa op de Verenigde Staten achterloopt. Ik denk feitelijk dat wij ook hier in Europa vorderingen hebben gemaakt.
<P>
Twee kwesties die recentelijk zijn opgelost en bediscussieerd, geven aanleiding tot zorg. Waarom is Europa akkoord gegaan met de wijziging van de zogenaamde Overeenkomst van Wassenaar, waardoor onze export van encryptietechnologie wordt bemoeilijkt? Wat was het aandeel van de Commissie hierin? De andere kwestie is uiteraard het feit dat er nog geen oplossing is gevonden voor de UMTS-standaard. Op dat punt moeten wij de vinger aan de pols houden en goede argumenten blijven aandragen. Wij kunnen niet aanvaarden dat men beweert dat wij onze belangen beschermen. Wij moeten een oplossing vinden die wereldwijd van nut is.
<P>
Wij hebben ook gemerkt dat de transatlantische dialoog van belang is. Die is tot een soort convergentie geworden. Velen zien in dat een combinatie van Europese en Amerikaanse visies van belang is. Wij zien ook dat de Verenigde Staten niet altijd aan zelfregulering doen, maar dat er in de afzonderlijke staten misschien wel meer overheidsregels zijn, die een grotere belemmering vormen dan wij beseffen.
<P>
Tenslotte wil ik opmerken dat commissaris Bangemann naar mijn mening zeer veel goed werk heeft verricht op dit gebied, speciaal om deze dialoog te bevorderen. Ik van mijn kant hoop samen met anderen dat hij zijn werk op dit gebied kan voortzetten.

<SPEAKER ID=268 NAME="Lukas">
Mijnheer de Voorzitter, een handvest voor Internet is een goed instrument in de omgang met dit uiterst actuele vraagstuk dat steeds dieper op ons leven inwerkt. Belangrijk is echter wel dat het mededingingsrecht niet wordt aangetast of veranderd. Bij de mondialisering van de informatiemaatschappij zijn wij natuurlijk niet alleen geconfronteerd met economische of culturele aspecten, maar met name ook met mensenrechten. Derhalve is het voor mij betreurenswaardig dat slechts terloops gewag wordt gemaakt van de noodzaak misdaad via Internet te bestrijden. Het gebruik van Internet voor kinderpornografie, kindermisbruik en zelfs voor kinderhandel is een gigantisch probleem aan het worden voor onze samenleving.
<P>
De Europese Unie moet zich derhalve ook diepgaand bezighouden met deze uiterst betreurenswaardige aspecten van de mondialisering. Zij moet zich inzetten voor een betere samenwerking tussen de verschillende autoriteiten en de daarvoor noodzakelijke financiële middelen ter beschikking stellen.

<SPEAKER ID=269 NAME="De Voorzitter">
Dank u wel, mijnheer Lukas.
<P>
De heer Torres Couto zou nu aan de beurt zijn om het woord te voeren, maar hij is jammer genoeg afwezig. Daarmee is deze vragenronde beëindigd, en nodig ik commissaris Bangemann uit om het woord te nemen.

<SPEAKER ID=270 NAME="Bangemann">
Mijnheer de Voorzitter, eerst en vooral dank ik u voor dit debat. Daaruit is weer eens gebleken dat er over dit vraagstuk geen grote meningsverschillen zijn tussen het Parlement en de Commissie. Integendeel, zou ik zeggen! Ik wil met name ook de rapporteur bedanken. Hij heeft begrip getoond voor onze wensen en aanpak en in zijn verslag een uitstekende analyse daarvan gegeven.
<P>
Misschien moet ik van meet af aan duidelijk maken dat ons onderwerp van vanavond verband houdt met de informatiemaatschappij. Wij spreken nu weliswaar over electronic commerce en internet, maar dat betekent natuurlijk niet dat er geen andere belangrijke aspecten zijn die aan bod moeten komen. Ik betreur het steeds weer dat leden van de Commissie cultuur, jeugd, onderwijs en media hier eerst breedvoerig hun cultuurpessimistische vooroordelen tentoon spreiden en dan opstappen! Zo geven zij iemand zelfs niet de gelegenheid om hen voor te lichten.
<P>
Cultuur betekent onder andere dat men open kan spreken. Men heeft het niet voor niets over een discussiecultuur. Inmiddels heeft men in de commissie economische en monetaire zaken, in de commissie onderzoek en in de commissie buitenlandse zaken meer begrip voor dit nieuw, cultureel verschijnsel dan in de Commissie cultuur, jeugd, onderwijs en media. De cultuurcommissie blinkt uit in acultureel denken. Zij heeft totaal niet begrepen waar het om gaat. Steeds weer worden daar dezelfde vooroordelen herhaald. Men heeft het alsmaar over de risico's voor de minderheidstalen en het midden- en kleinbedrijf. Als er echter ooit een goede technische ontwikkeling is geweest voor de kleintjes, dat wil zeggen voor de kleine talen en met name ook de kleine en middelgrote ondernemingen, dan is het wel Internet. Hiermee krijgen zij immers voor het eerst een echte kans de wereld in te gaan en in de hele wereld te werken, omdat dit nu nog maar een fractie kost van wat het vroeger kostte. Dat ziet de commissie cultuur echter niet in en ik begrijp niet waarom zij dat niet inziet. Ik ben zelf al twee of drie keer in de cultuurcommissie geweest en telkens weer ben ik tegen een muur van onbegrip gestuit voor dit modern, cultureel verschijnsel en dat is uiterst betreurenswaardig.
<P>
Hetzelfde geldt voor de opmerking dat de VS op dit gebied de scepter zwaaien. Deze opmerking komt steeds weer terug en mevrouw Thors heeft terecht gezegd dat dit niet waar is. Dat klopt gewoon niet! Wij zijn erin geslaagd voor deze sector een internationaal handvest te verkrijgen en bij de meningsvorming hebben wij zelfs het voortouw. Ook zijn wij, zoals mevrouw Thors al zei, erin geslaagd onze standpunten betreffende de domain names aanvaard te krijgen. Als wij echter telkens weer herhalen dat de VS ons met de rug tegen de muur zetten en wij helemaal geen mogelijkheden hebben, dan gaan de mensen het vroeg of laat nog geloven ook. Dat is echter niet waar en uiteindelijk zullen wij onszelf schade berokkenen als wij het geloven. Daarom ben ik u dankbaar dat u in het debat gewezen hebt op de vooruitgang die is geboekt.
<P>
Ik wil graag ingaan op de vraag van de heer Malerba. Hij vroeg hoever wij nu zijn en wat wij hierna gaan doen. Het spreekt vanzelf dat wij, bij wat wij ook gaan doen, het Parlement zullen betrekken. Een ieder die belangstelling heeft wordt uitgenodigd om deel te nemen aan de conferenties. De heer Malerba en ook andere leden van het Parlement hebben reeds deelgenomen aan dergelijke conferenties en wij hechten er natuurlijk grote waarde aan dat men ook in de toekomst blijft deelnemen.
<P>
De moeilijkheid, waar ook mevrouw Boogerd-Quaak nog eens op wees, is dat enerzijds de techniek zich pijlsnel ontwikkelt en anderzijds Internet een wereldomspannend netwerk is. Door de snelheid waarmee de technische ontwikkeling verloopt, is het uiterst moeilijk goede wetten te maken. Dat zien wij ook aan onze eigen wetgeving. Deze wordt momenteel herzien. De technische ontwikkelingen zijn ternauwernood bij te houden en daarom moeten wij een ander soort wetgeving invoeren.
<P>
De tweede moeilijkheid houdt verband met de eerste. Het gaat hierbij om een wereldomspannend netwerk. Dat betekent dat wij, zelfs met een Europese richtlijn, alleen de zaken in de Europese Unie kunnen regelen en niet in de landen buiten de Unie. Daarom moeten wij met anderen komen tot politieke afspraken over wat wij op gelijksoortige wijze, eenieder op zijn eigen rechtsgebied, kunnen regelen. Dat is de gedachte die ten grondslag ligt aan het handvest. In Brussel is de global business dialogue opgericht, waaraan ook wij een belangrijke bijdrage hebben geleverd. Deze heeft reeds een bestuur gekozen dat, als ik mij niet vergis, vandaag en morgen in New York bijeenkomt. In september van dit jaar zal een conferentie plaatsvinden tijdens welke enkele belangrijke knopen zullen moeten worden doorgehakt. Het kan zijn dat de deelnemers dan zeggen dat zij de zaken zelf wel kunnen regelen en zich daartoe ook verplichten, maar misschien worden ook slechts aanknopingspunten gegeven voor een mogelijke oplossing. Er is een lijst met 12 tot 15 problemen. Veel daarvan kunnen alleen met politieke besluiten worden opgelost en die hebben wij dan ook in Ottawa op de bijeenkomst van de OESO ter sprake gebracht. Belastingheffing kan men natuurlijk niet aan de betrokkenen overlaten, dat ligt voor de hand.
<P>
Ook vraagstukken zoals encryptie mag men niet aan de betrokkenen overlaten. Ik kan u trouwens mededelen dat wij geen enkel besluit hebben genomen over welke encryptie-systemen wel en welke niet toelaatbaar zijn. Hierover is een conferentie gehouden van ministers van Binnenlandse Zaken en Justitie. Er zijn echter geen wettelijke voorschriften. Wij kunnen vanzelfsprekend in de Europese Unie enkel met de Raad en het Parlement, op voorstel van de Commissie, een regelgeving uitvaardigen en een dergelijk Commissievoorstel is er niet.
<P>
Er zijn dus ook problemen die met juridische besluiten moeten worden opgelost en daaronder vallen ook de rechten inzake intellectuele eigendom en copyright. Deze conferentie moet die echter voorbereiden en op grond daarvan zullen wij dan besluiten nemen. Ik hoop dat wij - afgezien van de Japanners die reeds overtuigd zijn - ook de Amerikanen zover kunnen krijgen dat zij instemmen met niet alleen een proces voor het bewerkstelligen van overeenstemming tussen de particuliere deelnemers, maar ook een politiek proces. Wij moeten onderhand antwoorden geven op de vragen die uit de conferentie van particuliere deelnemers naar voren zijn gekomen. Dat is de huidige stand van zaken en wij zijn daar eigenlijk best tevreden mee. Ik dank nogmaals voor de waardering die uit de verschillende spreekbeurten sprak. Ik dank met name ook degenen die mij veel succes hebben gewenst met mijn werk van de komende maanden. Ik maak daaruit op dat er toch nog enige hoop bestaat op een goede afloop morgen!
<P>
Gelach, applaus

<SPEAKER ID=271 NAME="De Voorzitter">
Hartelijk dank, mijnheer Bangemann. Dat hopen wij ook.
<P>
Het debat is gesloten.
<P>
De stemming vindt morgen om 11.00 uur plaats.

<CHAPTER ID=11>
Commerciële communicatie in de interne markt
<SPEAKER ID=272 NAME="De Voorzitter">
Aan de orde is het verslag (A4-0503/98) van mevrouw Larive, namens de Commissie economische en monetaire zaken en industriebeleid, over de mededeling van de Commissie aan de Raad, het Europees Parlement en het Economisch en Sociaal Comité over de follow-up van het Groenboek inzake commerciële communicatie in de interne markt (COM(98)0121 - C4-0252/98).
<P>
Het woord is aan de rapporteur, mevrouw Larive.

<SPEAKER ID=273 NAME="Larive (ELDR)">
Voorzitter, ook in dit verslag over grensoverschrijdende commerciële communicatie namens de Commissie economische en monetaire zaken en industriebeleid zijn wij van mening dat de Commissie haar plicht verzaakt. Als hoedster van de Verdragen lapt zij immers geregeld artikel 169, de zogenaamde inbreukprocedure, aan haar laars. Dit is een groot democratisch gat en niet te tolereren in een democratische rechtsstaat. Burgers, bedrijven en organisaties zijn vaak terecht woedend. Hun klachten worden soms jaren getraineerd, zoals over de Franse loi Evin en het Griekse verbod over speelgoedreclame op televisie.
<P>
Ik ben ook niet echt verheugd dat ik twee minuten geleden het antwoord van commissaris Monti op mijn tafel kreeg op de brief die de heer Cox en ik gestuurd hebben aangaande deze procedure. Ik heb het niet kunnen lezen. Alleen de laatste zin waarin staat: I am nevertheless interested in the suggestions made by Mrs. Larive in her draft report on commercial communications and will take them into consideration when they will be adopted by Parliament . De rest van de brief heb ik nog niet kunnen lezen en ik hou hem aan deze toezegging.
<P>
Voorzitter Santer heeft maandag jongstleden in zijn achtpuntenplan het Europees Parlement grotere transparantie en informatie toegezegd. Om geloofwaardig te blijven of geloofwaardig te worden, dienen dus de eisen uit onze resoluties te worden gehonoreerd. Dit betekent nauwgezette en transparante toepassing van de artikel-169-procedure met tijdslimieten voor besluitvorming en verplichte toetsing van alle lopende en nieuwe klachten aan de zogenaamde evenredigheidstoets. Ook dient de klager in beroep te kunnen gaan tegen een negatieve beslissing.
<P>
Ook eist het Europees Parlement een openbaar klachtenregister op Internet, uiteraard op voorwaarde dat de klager ermee instemt, waarin alle relevante informatie over de voortgang of stilstand van de dossiers is opgenomen. Het Europees Parlement dient zeer regelmatig geïnformeerd te worden via bijvoorbeeld zijn juridische commissie en mijn voorstel is om binnen de juridische commissie daartoe een werkgroep op te richten die de inbreukprocedures, en niet alleen met betrekking tot commerciële communicatie uiteraard, nauwlettend volgt.
<P>
Het kan niet langer zo zijn dat de Commissie zonder enige verantwoording af te leggen achter gesloten deuren oncontroleerbare politieke overwegingen kan doen prevaleren boven juridische argumenten.
<P>
Het gaat bij commerciële communicatie om een delicaat terrein. Enerzijds dient ook voor de commerciële communicatie de Europese vrije markt ten volle te kunnen worden benut. En in deze door de nieuwe technologie snel groeiende sector waar nu al meer dan één miljoen mensen direct werkzaam zijn, is dat uitermate belangrijk. Anderzijds hebben wij uiteraard groot respect voor de nationale waarden en culturen. Daarom, commissaris Monti, zijn wij heel blij met uw voorstellen die u heeft voorbereid ter vrijmaking van de Europese markt, ook voor commerciële communicatie, eerst in het Groenboek en nu in de follow-up mededeling.
<P>
De zogenaamde evenredigheidstoets die u voorstelt, steunen wij. Via objectieve criteria kan dan telkenmale worden vastgesteld of een nationale beperkende maatregel gerechtvaardigd is in verband met het algemeen belang of dat daarentegen het nagestreefde doel volksgezondheid, consumentenbeleid, enzovoort met minder vergaande maatregelen kan worden gewaarborgd.
<P>
In tegenstelling tot de Commissie wensen wij echter dat alle lopende en nieuwe inbreukzaken verplicht aan deze toetsing worden onderworpen met duidelijke tijdslimieten en niet alleen desgewenst. Want dan zitten wij weer in de situatie die ik zo-even schetste.
<P>
Ook de Commissievoorstellen over een centraal contactpunt, een website en een databank steunen wij, net als het expertencomité. Ook in dit comité dienen de sleutelwoorden transparantie en toegankelijkheid te zijn, dat wil zeggen openbaarheid van de agenda, de notulen en ook van de minderheidsstandpunten.
<P>
Van zeer groot belang achten wij het, en dat weet u commissaris, dat naast de nationale ambtenaren ook andere betrokkenen in het comité worden opgenomen. Commissaris, ik weet het, u heeft moed maar overtuigt u uw collega's en voer voor de eerste keer, wat ik dan noem, het zogenaamde "Europese poldermodel" in. Daarmee bedoel ik deelname op gelijke voet, één vertegenwoordiger per land van ambtenaren, industrie en consumentenorganisaties. De alleenheerschappij van de ambtenaren mag best wel eens worden doorbroken.
<P>
Tenslotte dient ook bij commerciële communicatie het principe van de wederzijdse erkenning en het land van oorsprong het uitgangspunt te zijn. Pas als door die toets is vastgesteld dat de nationale belemmerende maatregel gerechtvaardigd is, kan dit principe worden doorbroken. De industrie dient dan de kans te krijgen via zelfregulering en een Europese gedragscode de problemen op te lossen. Wat mij betreft mogen zij nu wel aan het werk. Pas in laatste instantie kan dan een toevlucht worden genomen tot harmonisatiewetgeving ter aanvulling van het tiental richtlijnen dat nu al op deze sector van toepassing is.

<SPEAKER ID=274 LANGUAGE="FI" NAME="Paasilinna">
Mijnheer de Voorzitter, commissaris, collega´s, we kunnen rustig stellen dat de commerciële communicatie zich nog steeds uitbreidt. Ze is arbeidsintensief en onderhevig aan sterke veranderingen. De reclame heeft zich ook inhoudelijk ontwikkeld, maar niet per se in positieve zin. De commerciële communicatie is steeds vaker image-marketing. Ze manipuleert steeds vaker en neemt stelling met betrekking tot normen en waarden. Dit is het uitgangspunt dat ik hierbij hanteer.
<P>
Met behulp van reclame wordt vandaag de dag de publieke opinie gevormd. De consument is niet altijd in staat weerstand te bieden aan het vaak zeer irreële wereldbeeld dat door reclame wordt geschetst. Een goed voorbeeld hiervan is een bruine koolzuurhoudende frisdrank. Daarin wordt niet langer, vooral op tv, het drankje zelf aangeprezen, maar een levensstijl: jeugd, zee en strand, vrijheid en schoonheid. Dit betekent dat productreclame heeft plaatsgemaakt voor image-marketing, en voor heel maatschappelijke vraagstukken. Sommige zaken zijn begerenswaardiger dan andere.
<P>
Problemen ontstaan er door reclame die op kinderen is gericht, en op anderen die geen beschermde positie hebben. Wij moeten de zwakkeren in bescherming nemen. De sterke uitbreiding van de sponsoring, zoals die bijvoorbeeld op scholen wordt gevoerd, is een goed voorbeeld van wat ik bedoel. Tegelijkertijd is het, van sportsponsoring en de daaruit voortvloeiende negatieve verschijnselen tot de Olympische beweging, duidelijk wat er gebeurt wanneer er weinig controle plaatsvindt en er tendensen bestaan richting criminaliteit.
<P>
De centrale doelstelling van de Unie is de interne markt vlekkeloos te laten functioneren. Door de marketing van goederen en diensten makkelijker te maken, werken we aan onze eigen doelen en tegelijkertijd aan groeimogelijkheden en natuurlijk werkgelegenheid. Een goede en flexibele reclame is dus een goede doelstelling. De commerciële grensoverschrijdende communicatie dient gefundeerd te zijn op erkenning van het wederkerige karakter. De rapporteur stelt voor om, indien dit niet mogelijk is, over te gaan tot zelfregulering. Maar naar mijn mening is dat toch niet voldoende.

<SPEAKER ID=275 LANGUAGE="EN" NAME="Mather">
Mijnheer de Voorzitter, om te beginnen zou ik mevrouw Larive willen gelukwensen met haar verslag en dit namens de Europese Volkspartij willen verwelkomen. Bij de meningsvorming in het Parlement op dit gebied heeft mevrouw Larive al enige tijd de toon gezet met liberale economische beginselen en dat er geen amendementen zijn op haar verslag is symptomatisch voor het harde werk dat zij heeft verricht en voor de steun die zij heeft ontvangen.
<P>
Ik zou graag vier punten uit haar verslag willen lichten. In de eerste plaats noem ik de noodzaak van wederzijdse erkenning op dit gebied die in het verslag wordt geaccentueerd. Ten tweede is er de benadering die ervan uitgaat dat er in de eerste instantie zelfregulering moet zijn en dat er, zoals mevrouw Larive heeft gezegd, pas als laatste redmiddel verdere richtlijnen worden vastgesteld. Een derde punt dat in dit verslag centraal lijkt te staan is het belang van een verplicht systeem voor de evenredigheidsbeoordeling van verdere wetgevingsinitiatieven. Dit is een beperking voor de wetgevers, maar deze lijkt mij terecht. We moeten de regels rondom onszelf aanscherpen. En als ik mij mag aansluiten bij de ruimere strekking van het betoog van mevrouw Larive, dan is het een feit dat de Gemeenschap tot grotere bloei zal komen, naarmate het een Gemeenschap is met rechtszekerheid en een grote mate van voorspelbaarheid.
<P>
Dit leidt mij tot het vierde punt dat ik hier wil noemen en dat betreft de klachten. De Commissie heeft op een constructieve manier voortgebouwd op haar Groenboek, maar als er één terrein uitspringt waarop zij nog flink wat voortgang kan boeken, dan is het wel dat van de afhandeling van klachten. Hier zouden we duidelijk gediend zijn met strikte tijdslimieten. Het denkbeeld van een via het Internet toegankelijk klachtenregister vormt een goed scharnier tussen het laatste debat en het onderhavige en kan een ruggensteun zijn voor degenen die op dit gebied moeilijkheden ondervinden, omdat zoiets immers de communautaire systemen toegankelijk voor hen maakt. Ik denk dat wij hier allemaal achter kunnen staan.
<P>
Mevrouw Larive legt de nadruk op het belang van de deskundigengroep en op de noodzaak om hierbij in een vroeg stadium werkelijk externe deskundigen te betrekken. In de Europese Volkspartij zouden wij daar ook voor zijn.
<P>
Tot besluit wil ik commissaris Monti aanmoedigen om zijn werk op dit gebied voort te zetten. Zijn taak is nogal rommelig en verward. Niet alle richtlijnen die momenteel bestaan zijn bevorderend voor de doelstellingen die wij tezamen in dit Parlement zouden willen steunen. Misschien kan de heer Monti zijn vaardigheden aanwenden om orde en overzicht te brengen in een aantal onderwerpen op dit specifieke terrein.

<SPEAKER ID=276 LANGUAGE="DE" NAME="Lukas">
Mijnheer de Voorzitter, ook grensoverschrijdende commerciële communicatie behoort tot de interne markt. Door de reusachtige hoeveelheden geld die in de reclamesector omgaan, heeft deze een enorme weerslag op het gedrag en de behoeften van de mensen. Daar reclame en marketing, via sponsoring, product placement en imagetransfer, allang in alle communicatie- en dialoogsectoren de scepter zwaaien en zelfs bijvoorbeeld in speelfilms of scholen worden ingezet, is de invloed van de groten en machtigen op de kleinen enorm groot. Dat geldt zowel voor landen als voor ondernemingen. Derhalve had men mijns inziens in dit overigens uitstekende verslag sterker de klemtoon moeten leggen op de noodzaak van bescherming van de tradities en zeden die in het historisch bewustzijn verankerd liggen en deel uitmaken van het cultureel erfgoed.
<P>
Ook de bescherming van de waardigheid van de mens, die niet overal in Europa op dezelfde wijze wordt ervaren, en de bescherming van minderjarigen zijn criteria van doorslaggevend belang en hadden in het verslag beter uit de verf moeten komen.

<SPEAKER ID=277 LANGUAGE="DE" NAME="Rübig">
Mijnheer de Voorzitter, commissaris Monti, dames en heren, het begrip commerciële communicatie doet op het eerste gezicht misschien wat abstract aan. Dankzij de groenboeken van de Commissie en ook het werk van de rapporteur weten wij echter hoe groot de draagwijdte van dit begrip is. Als wij beseffen dat daaronder verschillende vormen van communicatie vallen, die allen tot doel hebben de afzet van producten of het beeld dat de afnemer van de aanbieder heeft, te verbeteren, wordt ons duidelijk hoe ver dit begrip reikt.
<P>
Commerciële communicatie behelst aldus reclame, rechtstreekse marketing, sponsoring maar ook verkoopbevordering en public relations. Deze sector zorgt voor niet minder dan 1 miljoen arbeidsplaatsen en is nog in de groei. Dit is een markt met toekomst en hij zal dus ook in andere sectoren nieuwe werkgelegenheid kunnen doen ontstaan. Daarom is dit een uiterst belangrijk vraagstuk voor de interne markt. Wij moeten proberen de vrijheden van de interne markt ook in deze sector zo snel mogelijk te verwezenlijken. In dit verslag gaat het derhalve mijns inziens ook over een ander belangrijk punt, namelijk wederzijdse erkenning. Grensoverschrijdende communicatie moet mogelijk zijn zodra in een van de lidstaten toelating is verstrekt. Dat is immers het sleutelprincipe van de gemeenschappelijke markt.
<P>
Ik wil u ook nog aan een ander thema herinneren dat misschien op het eerste gezicht niet geheel in dit verband lijkt te passen, namelijk de busrichtlijn, ofwel het beroemde verslag-Murphy. Ook daarin hebben wij prioriteit gegeven aan het principe van wederzijdse erkenning en wij hopen dat de Commissie en de Raad hiermee bij de verdere wetgeving rekening zal houden.

<SPEAKER ID=278 LANGUAGE="IT" NAME="Monti">
 Mijnheer de Voorzitter, geachte afgevaardigden, ik zou in de eerste plaats mevrouw Larive willen danken voor haar goed onderbouwde en gedetailleerde ontwerpresolutie over de mededeling van de Commissie, evenals voor de door haar getoonde interesse in ons beleid met betrekking tot de commerciële communicatie in de interne markt. Dankzij uw inzet, mevrouw Larive, heeft het Europees Parlement zijn steun gegeven aan de voorstellen die de Commissie in het Groenboek inzake commerciële communicatie heeft ontvouwd, hetgeen haar in staat heeft gesteld dit beleid ten uitvoer te leggen via de mededeling die hier vanavond op tafel ligt.
<P>
Ik verheug mij erover dat de rapporteur zich positief blijft opstellen tegenover ons beleid op dit gebied en ik ben blij met haar constructieve kritiek in verband met de punten die nog verder kunnen worden geperfectioneerd. Behalve de suggesties voor het desbetreffende beleid, worden in de resolutie van mevrouw Larive ook verschillende voorstellen geformuleerd om de inbreukprocedures op grond van artikel 169 in het algemeen te verbeteren. Aangezien ik voor beide terreinen bevoegd ben, zou ik graag een korte, eerste reactie willen geven op de voornaamste suggesties die zijn geformuleerd.
<P>
Laten we beginnen met ons interne beleid op het stuk van de commerciële communicatie. Er wordt vooral gesuggereerd dat de methodologie voor de beoordeling van de evenredigheid moet worden versterkt, door enerzijds te garanderen dat geen van de evenredigheidscriteria als uitvlucht wordt gebruikt om protectionistische belemmeringen in stand te houden en anderzijds door deze methodologie voor de evenredigheidstoetsing verplicht van toepassing te doen zijn op iedere inbreukprocedure op dit gebied.
<P>
Ik moet zeggen dat ik akkoord ga met beide voorstellen en ik zal proberen te garanderen dat dit instrument op doeltreffende wijze wordt toegepast. Wat de suggesties voor een grotere transparantie van de werkzaamheden van de deskundigengroep betreft, zijn we al bezig ervoor te zorgen dat de adviezen van die groep en de agenda's van haar vergaderingen openbaar worden gemaakt. Het verheugt mij mevrouw Larive te kunnen mededelen dat het eerste advies van de groep met betrekking tot de reglementering van kortingen in de lidstaten vermoedelijk in februari zal worden aangenomen en gepubliceerd. Verder zijn ook de namen van de nationale vertegenwoordigers openbaar gemaakt en hebben verschillende lidstaten werkgroepen opgericht met de betrokken nationale organisaties om hen te informeren over de discussies die in de groep hebben plaatsgevonden.
<P>
Ik hoop dat alle lidstaten mettertijd op die manier te werk zullen gaan, zodat de betrokken organisaties volledig worden geïnformeerd en tot het debat kunnen bijdragen. De leden van de deskundigengroep achten het ook nuttig dat de betrokken organisaties de gelegenheid krijgen om hun opmerkingen aan de groep kenbaar te maken, maar zijn van mening dat hun permanente aanwezigheid daarin de openhartige en constructieve besprekingen zou kunnen bemoeilijken die het de groep mogelijk maken om de voor haar adviezen vastgestelde termijn van zes maanden te respecteren.
<P>
Omdat we tenslotte gemiddeld twee adviezen per jaar verwachten, hopen wij deze met een goede frequentie aan het Parlement te kunnen voorleggen, tezamen met het gevolg dat de Commissie aan deze adviezen denkt te geven in de vorm van initiatieven. Ik denk dan ook, mevrouw Larive, dat wij aan de meeste specifieke suggesties die u ten aanzien van ons beleid inzake commerciële communicatie formuleert, gevolg zullen kunnen geven.
<P>
Wat betreft de innovatieve voorstellen die in de resolutie zijn neergelegd en die in het algemeen de inbreukprocedures van artikel 169 betreffen, voor die voorstellen en bijdragen ben ik speciaal dankbaar, want ik kan niet genoeg benadrukken hoeveel belang ik hecht aan het probleem van de inbreukprocedures. We hebben namelijk geprobeerd - en te oordelen naar de beleefde toespelingen van de heer Mather misschien niet in de mate die hij meende te mogen verwachten - de bij de inbreukprocedures gevolgde werkwijze overzichtelijker, ordelijker en sneller te maken.
<P>
Met de rapporteur sta ik op het standpunt dat dit een aspect van fundamenteel belang is, omdat wij door het aan de kaak stellen van overtredingen de gebieden kunnen identificeren waarop er voor de interne markt nog problemen blijven bestaan. Ik geef toe dat de actoren op de markt geneigd kunnen zijn om van het indienen van een klacht af te zien, wanneer zij op de hoogte zijn van de ingewikkeldheid en de traagheid van de inbreukprocedures en derhalve van de hieraan verbonden kosten. Dit betekent dat de inbreukprocedures hun zo belangrijke signaalfunctie, namelijk het identificeren van belemmeringen, niet ten volle kunnen vervullen waardoor het vervolgens moeilijker wordt het door ons en u nagestreefde doel van een feilloos functionerende eenheidsmarkt te verwezenlijken.
<P>
Wat meer speciaal de frequentie en de termijnen van de besluiten betreft, heb ik alle mij ten dienste staande mogelijkheden benut om de termijnen te respecteren, in lijn met de suggesties van de rapporteur.
<P>
De twee voorstellen betreffende een openbaar klachtenregister en de mogelijkheid voor de klagers om inzage te krijgen in de analyse van de Commissie voordat er een besluit wordt genomen, moeten diepgaander worden bestudeerd. In het register zouden alleen die gevallen kunnen worden opgenomen, waarvoor de klagers zouden hebben afgezien van het recht op vertrouwelijkheid van de procedure.
<P>
Wat het tweede voorstel betreft, zou er onvermijdelijk verdere vertraging ontstaan indien de klagers om hun mening over onze analyse zouden worden gevraagd voordat het college van commissarissen een besluit heeft genomen. Wel ben ik het ermee eens dat de suggestie om een klager te informeren over de redenen waarom zijn klacht bijvoorbeeld is geklasseerd, positieve, ja zelfs zeer positieve aspecten heeft.
<P>
Ik hoop dat mijn interventie u er althans enigszins van heeft verzekerd dat de Commissie grote betekenis zal hechten aan deze resolutie en ik zou tot slot nog snel een opmerking willen maken over de transparantie. Ik hecht veel waarde aan de transparantie en wat betreft de naleving van het Gemeenschapsrecht in de eenheidsmarkt, is een essentieel instrument voor de transparantie het zeer nuttig gebleken zogenaamde scoreboard, dat de lidstaten onder druk zet om de regels inzake de eenheidsmarkt stipter na te volgen. Speciaal wat betreft de transparantie in de inbreukprocedures, veroorloof ik mij u er aan te herinneren dat wij in 1996 het besluit hebben genomen - en wij houden ons hieraan - de pers systematisch op de hoogte te stellen van ieder besluit met betrekking tot een met redenen omkleed advies of de verwijzing van een zaak naar het Hof van Justitie.
<P>
Daardoor ontstaat er, dat moet ik zeggen, veel meer collegiale druk of peer pressure en worden de lidstaten er meer en sneller toe aangezet om de inbreuken die aan de basis van de procedures liggen, uit de wereld te helpen.

<SPEAKER ID=279 NAME="De Voorzitter">
Dank u wel, mijnheer Monti.
<P>
Mevrouw Larive heeft, als rapporteur, om het woord gevraagd. U heeft één minuut, mevrouw Larive.

<SPEAKER ID=280 NAME="Larive (ELDR)">
Commissaris Monti, ik dank u voor uw antwoord. Op een aantal punten heeft u inderdaad geruststellende antwoorden gegeven. Op een aantal punten teleurstellend, met name wat betreft de samenstelling van het comité van experts. Ik heb twee vragen waarop u nog geen antwoord hebt gegeven. Bent u bereid de klager beroepsmogelijkheden te geven indien een negatief advies wordt uitgebracht? Bent u bereid de in de resolutie genoemde termijnen toe te passen wat betreft de inbreukprocedure?

<SPEAKER ID=281 NAME="Monti">
Mevrouw Larive, zoals ik in het algemeen en ook in het bijzonder naar aanleiding van uw twee laatste punten heb gezegd, behoud ik mij voor om deze aan een grondiger onderzoek te onderwerpen. Wat het eerste aspect betreft, namelijk dat van het beroep, denk ik dat er in dit verband een wijziging van het Verdrag nodig zou zijn. Ik moet erop wijzen dat zowel ikzelf als ook de Commissie op de Intergouvernementele Conferentie die tot het Verdrag van Amsterdam heeft geleid, het voorstel van een lidstaat hebben gesteund de bevoegdheden te versterken om de procedures op dit gebied te kunnen stroomlijnen.
<P>
Wat de naleving van de termijnen betreft, meen ik al te hebben gezegd dat wij alles in het werk stellen om deze na te leven, iets wat ik hierbij opnieuw beklemtoon. U zult in enkele gevallen zeker hebben bespeurd, dat mijn aarzeling om onmiddellijk positief te reageren op enkele van de door u geformuleerde voorstellen, juist te wijten is aan het feit dat die voorstellen op zich goed lijken, maar tot een zekere vertraging van de desbetreffende procedure kunnen leiden.

<SPEAKER ID=282 NAME="De Voorzitter">
Dank u wel, mijnheer Monti.
<P>
Het debat is gesloten.
<P>
De stemming vindt morgen om 11.00 uur plaats.

<CHAPTER ID=12>
Europese postdiensten
<SPEAKER ID=283 NAME="De Voorzitter">
Aan de orde is het gecombineerd debat over de volgende mondelinge vragen:
<P>
B4-0718/98 van de UPE-Fractie, aan de Commissie, over Europese postdiensten; -B4-0006/99 van de GUE/NGL-Fractie, aan de Commissie, over postdiensten; -B4-0007/99 van de ARE-Fractie, aan de Commissie, over liberalisering van de Europese postdiensten.Mevrouw Moreau krijgt voor drie minuten het woord.

<SPEAKER ID=284 LANGUAGE="FR" NAME="Moreau">
Mijnheer de Voorzitter, met 1, 5 miljoen beambten en 100.000 postkantoren om in de behoeften van het publiek te voorzien, vervullen de postdiensten een vooraanstaande rol op het gebied van de werkgelegenheid en de instandhouding van de sociale samenhang. Het Europees Parlement heeft zijn werk al acht jaar lang toegespitst op de belangen van de sociale actoren en daardoor sterk bijgedragen tot de afremming van het door de Europese Commissie in haar aanvankelijke voorstellen voorgestane liberaliseringsproces. Hoe kunnen wij ons nu dan niet ernstig ongerust maken over de voornemens die de Commissie te kennen heeft gegeven om de liberalisering van de postdiensten intensiever ter hand te nemen en dat nog zelfs voordat richtlijn 97/67 in het nationale recht is omgezet? Bij zaken van zo'n verregaand belang is het absoluut noodzakelijk dat de keuze van de toekomstige ontwikkelingen strikt in de hand wordt gehouden en dat deze wordt gebaseerd op nauwkeurige informatie. Daarom roept onze fractie het Parlement op iedere nieuwe liberaliseringsmaatregel af te wijzen en dringt zij erop aan dat enige herziening van het in de richtlijn neergelegde regelgevingskader pas wordt ondernomen, nadat alle gevolgen van de toepassing ervan zijn bestudeerd.
<P>
Is het tenslotte niet noodzakelijk dat de Commissie - zowel in deze sector als in andere - nu eens ophoudt zich Oost-Indisch doof te houden en dogmatisch vast te houden aan beginselen die slechts op een axioma berusten: het gelijk van een tot het uiterste doorgedreven liberalisering? Tegenover dergelijke dogma's staan mannen en vrouwen die kwaliteitsdienstverlening willen en weer andere mannen en vrouwen die daaraan werken. Hoe kunnen wij de ogen sluiten voor bepaalde tendensen die de reeds doorgevoerde liberaliseringen gemeen hebben? Zo zien we speciaal in de vervoersector dat er duizenden banen zijn geschrapt en de lonen en arbeidsovereenkomsten van het personeel onder druk staan. Iedereen weet dat er moet kunnen wordt beschikt over de noodzakelijke gegevens, alvorens er nieuwe besluiten kunnen worden genomen.
<P>
Daarom moeten er dringend serieuze en diepgaande studies worden gemaakt van de gevolgen van iedere liberalisering, met name vanuit het oogpunt van de werkgelegenheid, de ruimtelijke ordening, het economisch en financieel evenwicht van de exploitanten en de kwaliteit van de dienstverlening. In dit verband is er op de recente studies van de Commissie hevige kritiek gekomen van de zijde van de Europese Paritaire Commissie van de postdiensten. Om de nodige transparantie mogelijk te maken en de conclusies van deze studies zo geloofwaardig mogelijk te doen zijn, moeten deze worden gemaakt in samenwerking met alle actoren, exploitanten, vakverenigingen en gebruikersorganisaties van de sector posterijen in de lidstaten. Te oordelen naar het commercieel en financieel offensief dat momenteel door de multinationale particuliere bedrijven op de posterijenmarkt wordt gevoerd, lijken zij de taak van openbare dienstverlening beslist niet hoog in het vaandel te hebben.
<P>
Tegenover een dergelijke situatie stellen wij met klem dat iedereen gelijke toegang moet hebben tot de postdiensten, onder billijke en gelijke voorwaarden, ongeacht waar, en dat er daartoe moet worden gewerkt aan de ontwikkeling van samenwerking en overleg en niet aan het aanwakkeren van een oorlog tussen de nationale en Europese exploitanten. Door opnieuw de betekenis van deze diensten te benadrukken, wil ik u ervan doordringen dat hun dienstverlening aan de gebruikers niet mag worden gereduceerd tot een simpele handelswaar die onderworpen is aan de marktwetten, want zij maakt deel uit van een fundamenteel recht van de mens, het recht op communicatie.

<SPEAKER ID=285 LANGUAGE="FR" NAME="Taubira-Delannon">
Mijnheer de Voorzitter, bij het Europa van de post is de inzet niet te verwaarlozen: een omzet van 360 miljard Franse frank, een bedrijfsvolume van 108 miljard zendingen, een netwerk met ruim 106.000 contactpunten, maar vooral 1, 4 miljoen werknemers en ruim 370 miljoen potentiële gebruikers.
<P>
De hamvraag is dus of zulke ongelijke situaties te lijf kunnen worden gegaan met één enkele formule of dat er zelfs maar een harmonieuze formule bestaat. Daar is in de eerste plaats de demografische ongelijkheid, omdat de oppervlakten en bevolkingsdichtheden van de verschillende landen niet vergelijkbaar zijn en 60 % van de bevolking is geconcentreerd in vier landen. Vervolgens is er de economische ongelijkheid, want het BBP per inwoner varieert van nog geen 90.000 Franse frank tot meer dan 150.000 Franse frank waarbij 75 % van de omzet voor rekening van vier landen komt. Dan is er nog de financiële ongelijkheid, met een basistarief dat van 1, 70 Franse frank tot 3, 20 Franse frank gaat. En tenslotte is er de juridische ongelijkheid, bij zeer uiteenlopende geografische omstandigheden en productenpakketten.
<P>
Anders gezegd, er moeten enkele beginselen worden gerespecteerd: het beginsel van de rechtvaardigheid en billijkheid van de universele dienstverlening, het beginsel van kosteneffectiviteit en het beginsel van samenhang en van instandhouding van de openbare dienstverlening. Anders gezegd, er mag geen heilige koe worden gemaakt van de concurrentie onder het voorwendsel van transparantie, hetgeen de minst bedeelde en de meest verafgelegen gebruikers zou benadelen. Anders gezegd, er moet op worden toegezien dat de werkgelegenheid en het openbaar belang worden gewaarborgd.

<SPEAKER ID=286 NAME="Bangemann">
Mijnheer de Voorzitter, als men luistert naar de twee spreekbeurten van zojuist, ter rechtvaardiging van de mondelinge vragen, krijgt men de indruk opnieuw beland te zijn in de eerste discussies over de liberalisering van de communicatiediensten. Toen kreeg men dezelfde vrees te horen. Die vrees is echter totaal niet gerechtvaardigd gebleken te zijn. Ook voor de telecommunicatiesector hebben wij de lidstaten het gebruik van financieringsinstrumenten toegestaan, maar de universele dienstverlening kan zich daar voor een groot deel zonder deze instrumenten redden. Met andere woorden de universele dienstverlening beantwoordt aan de economische wetten die de communicatiesystemen eigen zijn. Deze wetten zijn echter, naar het schijnt, voor bepaalde leden en politieke tendensen in dit Parlement zo vreemd dat zij telkens weer angst inboezemen.
<P>
Ik wil dat hier onomwonden zeggen, mevrouw Moreau. Als de markt volgens de regels verloopt - en die regels kan en moet men natuurlijk op politiek niveau vaststellen - hoeft deze niet per se een asociale weerslag te hebben, integendeel! Ik ben een logisch denkend mens en daarom heb ik ook gezegd: als deze volgens de door ons zelf vastgestelde regels verloopt, hoeft deze geen asociale weerslag te hebben. Een voorbeeld daarvoor zijn de telefoonprijzen in de telecommunicatiesector. Gelukkig zijn het tegenwoordig prijzen en geen tarieven meer. Tegen het einde van dit jaar zullen wij waarschijnlijk dankzij de concurrentie, dat wil zeggen dankzij de markt, prijzen hebben die in geen enkel opzicht zullen onderdoen voor die van de Verenigde Staten. Dat betekent dus dat communicatie, Internet en nieuwe informatiemogelijkheden goedkoper zullen worden.
<P>
Dat is het beste sociale beleid. In plaats van aan de hand van allerlei criteria vast te stellen wie behoeftig is en enorme, dure bureaucratieën in het leven te roepen voor het beheer van het armengeld - en daar krijgt men dan geheid ook te maken met fraude - hebben wij een heel eenvoudig systeem. Wij hebben, mevrouw Moreau, tegenwoordig zelfs mogelijkheden om voor niks te bellen. U hoeft niets te betalen. U kunt mij ten alle tijden opbellen en niet alleen "s nachts.
<P>
Dit is trouwens al de tweede keer, mijnheer de Voorzitter, dat ik "s avonds nog zo laat hier aan het werk ben. Noteert u alstublieft dat ik binnenkort een vakbond van commissarissen ga oprichten. Zo kan dat niet langer doorgaan. Wij worden gedwongen onder onmenselijke omstandigheden, beneden onze menselijke waardigheid te werken en te leven, mevrouw Moreau.
<P>
Ik kan helaas geen antwoord geven op deze mondelinge vragen. Het spijt mij erg! Ik zal u echter zeggen waarom. Ik begrijp wel dat u die mondelinge vragen nu stelt. U vindt dat eindelijk eens iets gezegd moet worden. Ik heb mijn eigen standpunt eerlijk gezegd nog niet helemaal vastgesteld. Dat u die studies niet bevallen, mevrouw Moreau, omdat daar niet in staat wat u zou willen, tja, daar kan ik helaas niet veel aan doen. Wij wilden hierin trouwens gegevens verwerken van alle posterijen in de Unie, maar helaas hebben niet alle posterijen de noodzakelijke informatie verschaft. Ook dat moet eens gezegd worden.
<P>
Interrupties: het is niet aangekomen
<P>
Kan best zijn. Ik heb hoe dan ook mijn eigen standpunt, dat over twee weken, geloof ik, aan de Commissie wordt voorgelegd, nog niet vastgesteld.
<P>
Over twee weken vindt een oriëntatiedebat plaats. Ik zal dan dus proberen vast te stellen wat de collega's van deze verschillende vraagstukken denken en pas dan kan ik u een indicatie geven van hoe mijn standpunt eruit zal zien. Ik heb vandaag geen standpunt van de Commissie voor u. Persoonlijk kan ik u zeggen dat de universele dienst op dezelfde wijze dient te worden behandeld als de telecommunicatie. Dat betekent dat wij een soort opvangpositie zullen creëren, als de collega's het daarmee eens zijn. Wij zullen dit echter niet verplicht stellen, maar aan de lidstaten die denken dat zij dat kunnen gebruiken, ter beschikking stellen. Ik geloof weliswaar niet dat iets dergelijks nodig zal zijn, maar vooruit! Wij reageren nu eenmaal op ongerechtvaardigde angsten en alleen daarom zullen wij, of ik in ieder geval, dat voorstellen. U kunt dus met een gerust gemoed gaan slapen. Ik hoop echter wel dat de posterijen spoedig wakker zullen worden.

<SPEAKER ID=287 LANGUAGE="EN" NAME="Simpson">
Mijnheer de Voorzitter, de mondelinge vraag over de postdiensten en de ontwerpresoluties die tot besluit van het debat daarop zijn gevolgd, geven dit Parlement de gelegenheid opnieuw zijn al vaak geuite standpunt te bevestigen over de toekomst van de postdiensten in de Europese Unie. Het is ook een groot toeval dat de bespreking van dit punt op dezelfde agenda staat als de bespreking van de motie van afkeuring, die het Parlement overweegt in te dienen tegen de Commissie. Een van de redenen voor de verslechterende betrekkingen tussen het Parlement en de Commissie is ongetwijfeld de arrogante houding geweest die soms door zekere commissarissen aan de dag is gelegd.
<P>
Zelf hebben we dat ondervonden in 1997 - en ik denk dat dit in 1999 weer te gebeuren staat - toen het Parlement overweldigende steun gaf aan het door mij ingediende verslag maar dit toen door commissaris Bangemann werd afgedaan met de mededeling dat hij weer terug zou komen met zijn plannen voor een verregaande liberalisering - plannen die door het Parlement waren verworpen. Laat ik commissaris Bangemann het standpunt van het Parlement in herinnering brengen. In de nieuwe stemming van eerbied en respect voor het Parlement die zich deze week van de Commissie meester lijkt te hebben gemaakt, zal hij misschien nota van mijn opmerkingen nemen en ervoor zorgen dat er terdege rekening wordt gehouden met het standpunt van het Parlement, wanneer hij er eindelijk toe komt ons - al is het wel wat laat - de nieuwe richtlijn voor de postdiensten voor te leggen, waaraan momenteel wordt gewerkt.
<P>
Wij willen een structuur zien waarbij een voldoende groot deel van de activiteiten aan de postdiensten wordt voorbehouden om een levensvatbare universele dienstverlening in stand te houden. Dit betekent dat de direct mail en de grensoverschrijdende briefpost voor de postdiensten gereserveerd blijven. Daarvoor blijven de nationale postdiensten dus verantwoordelijk.
<P>
Dat gereserveerde werkterrein moet worden gebaseerd op een realistisch maximumgewicht van de zendingen, en niet op de 20 of eventueel 50 gram waarvan de Commissie naar verluidt voorstander zou zijn. Wij nemen geen genoegen met minder dan een gedetailleerde omschrijving van wat een universele dienstverlening inhoudt en we willen weten wat de sociale gevolgen van de liberalisering zullen zijn voor de werkgelegenheid - voor de banen dus - en voor de kwaliteit van de dienstverlening aan de inwoners van de Europese Unie. Ik moge de commissaris eraan herinneren dat het hier om duizenden banen gaat en ook dat het Parlement, zoals mevrouw Moreau heeft gezegd, ernstige twijfels heeft over de authenticiteit van zogenaamde eerdere studies op dit en andere terreinen. Eerlijk gezegd geloven wij dat ermee is gesjoemeld. Floris, je bent zo meteen aan de beurt, dus houd daar achteraan alsjeblieft op met dat gezeur en gezanik.
<P>
We zijn nog in afwachting van dit voorstel van de Commissie in lijn met richtlijn 97/67/EEG, hetgeen betekent dat de artikelen over de liberalisering in de vorige richtlijn wellicht niet langer van toepassing zullen zijn. Wanneer zal de Commissie eindelijk eens inzien dat telecommunicatie en post niet op een eerlijke manier met elkaar kunnen worden vergeleken? Want, zoals we al vaak hebben gezegd, het gaat bij de telecommunicatie om machines en bij de post om mensen. Maar dat kunnen we de commissaris nog steeds maar moeilijk aan zijn verstand brengen.
<P>
Het Parlement weet dat ik een redelijk mens ben. Maar tegen de commissaris en tegen de Commissie in het algemeen - of die Commissie nu nog een dag of nog een jaar in functie is - zeg ik vanavond dit: ?Als u het waagt bij het Parlement aan te komen met een richtlijn over de postdiensten waarbij is getornd aan het concept van een openbare verantwoording verschuldigde, universele dienstverlening van hoge kwaliteit voor alle burgers; als u het Parlement laat zien dat u het eerder door het Parlement geformuleerde standpunt naast u neerlegt - zoals u dit in het verleden hebt gedaan - dan wel gewoonweg negeert - zoals u dit in het verleden ook hebt gedaan -, een standpunt, dat nota bene door de Raad wordt ondersteund; en als u erin blijft volharden een dogmatische, volledig geliberaliseerde aanpak door te drijven ten koste van de postdiensten, dan staat u voor een monumentaal gevecht: het gevecht der gevechten. Commissaris, ik waarschuw u, het standpunt van het Parlement blijft onveranderd. Het Parlement, met uitzondering van de excentrieke vleugel - de lunatic fringe - van de Nederlandse liberalen, is nog steeds dezelfde opvatting toegedaan. Wat u moet doen is luisteren naar wat het Parlement u te zeggen heeft, luisteren naar wat de mensen in de Europese Unie willen en u moet ophouden met die krankzinnige poging om de postdiensten te liberaliseren, uitsluitend en alleen omdat u een bepaalde leer aanhangt.

<SPEAKER ID=288 NAME="De Voorzitter">
Dank u wel, mijnheer Simpson.
<P>
Ik heb tot besluit van het debat zeven ontwerpresoluties, overeenkomstig artikel 40, lid 5 van het Reglement, ontvangen.
<P>
Mijnheer Ferber heeft het woord namens de Fractie van de Europese Volkspartij.

<SPEAKER ID=289 LANGUAGE="DE" NAME="Ferber">
Mijnheer de Voorzitter, mijnheer de commissaris, waarde collega's, mag ik de heer Simpson erop wijzen dat hij namens de socialistische fractie heeft gesproken en niet namens het Parlement!
<P>
Op dit late uur moeten wij vaststellen dat de Commissie weer eens problemen heeft bij het tijdig indienen van richtlijnen voor de postdiensten. Het is niet de eerste keer dat wij de Commissie achter de vodden moeten zitten en haar moeten vragen of zij al is opgeschoten met haar werk. De Commissie had voor eind 1998 een nieuw voorstel moeten doen voor een richtlijn. Deze termijn hebt u, mijnheer de commissaris, gewoon laten verstrijken. Ik heb herhaaldelijk gezegd dat wrijvingen bij de wetgeving alleen kunnen worden voorkomen als u de gestelde termijnen in acht neemt. U hebt de kans gemist om eindelijk voorstellen te doen voor een kwalitatief hoogstaande postdienst in Europa, voor een dankzij de concurrentie goedkopere postdienst die ook alternatieven als fax en e-mail kan trotseren.
<P>
Als u dat niet hebt gedaan uit angst voor de linkse meerderheid in de Raad, moet ik zeggen dat ik daar weinig begrip voor kan opbrengen. Als u dat niet hebt gedaan omdat de omzetting van de richtlijn in de lidstaten te wensen overlaat, bent u uw plicht als hoedster van de Verdragen niet nagekomen. In dit verband is het trouwens heel interessant vast te stellen uit welke landen de auteurs van de drie mondelinge vragen komen. Daar doen zich blijkbaar specifieke problemen bij de omzetting van de reeds aangenomen richtlijnen voor.
<P>
Ik verzoek u, mijnheer de commissaris, dit Parlement zo spoedig mogelijk een goed voorstel voor een richtlijn voor te leggen, opdat wij tijdig kunnen zorgen voor een verstandige ontwikkeling van de postdiensten, zoals ook bij de oude richtlijn was afgesproken.

<SPEAKER ID=290 NAME="Wijsenbeek">
Mijnheer de Voorzitter, zoals wij al gehoord hebben vanavond in het debat kent ieder ons standpunt. En dat kan dan door sommigen de "lunatic fringe" genoemd worden, wij komen in ieder geval op voor de consument, want die heeft recht op een betere dienstverlening. De postdienst mag geen sociale verzorging zijn en mag niet worden gebruikt door staten om diensten af te schuiven die ergens anders thuis horen. Dat betekent gewoon het paard achter de wagen spannen. Wij weten allemaal dat op het moment dat je die postdiensten vast gaat houden aan monopolies ze gewoon ingehaald worden, zoals al terecht gezegd werd, door faxen, door e-mails en andere moderne middelen.
<P>
Het blijkt overigens, ook in de praktijk, zoals bijvoorbeeld in Zweden, zoals bijvoorbeeld in Nederland - en Zweden is echt niet een klein land dat dichtbevolkt is, zoals Nederland, het is een enorm land met grote afstanden - dat een geprivatiseerde dienst of in ieder geval een dienst waar concurrentie mogelijk is even goed kan zijn als die slechtwerkende monopolies die tegelijkertijd sociale dienstverleningen zijn. Dat betekent dat wij de Commissie oproepen om zo spoedig mogelijk, inderdaad niet alleen die achterlijke en achterhaalde oude richtlijn uit te voeren, maar meteen met nieuwe liberaliserende voorstellen te komen. Want daartoe heeft de Commissie zich verplicht. Het niet-doorgaan van Reims II, het niet duidelijk nakomen, omdat er inmiddels allerlei integrators werkzaam zijn, geeft gewoon aan dat wij met nieuwe moderne dienstverlenende voorstellen moeten komen. Ik hoop dat de Commissie daar niet weer tien jaar over gaat doen en dat het niet zoals de vorige keer een olifant is die een muis baart. Elke vergelijking met de hier aanwezige personen is natuurlijk volstrekt uit de lucht gegrepen.

<SPEAKER ID=291 NAME="Schörling">
Mijnheer de Voorzitter, mijnheer de commissaris, collega's, ik vraag mij af of commissaris Bangemann commentaar wilde geven op zijn nieuwe taken, toen hij zei dat er misschien wel een vakbond voor commissarissen zou moeten komen. Dat was een interessante mededeling.
<P>
Ik moet zeggen dat de manier waarop de Commissie hier optreedt mij een beetje verbaast. Ik ben niet tegen privatiseringen als zodanig en mijn fractie is dat evenmin. Maar wat is er voor reden om zo te haasten als de Commissie nu wil? Het Parlement heeft de Commissie juist gevraagd eens goed te kijken naar de economische en sociale consequenties en naar de situatie in de postsector, en dat per land en per postdienst. Dat is niet gebeurd.
<P>
Wij hebben ook gezegd dat de evaluaties van de liberalisering van de postdiensten niet alleen mogen worden gebaseerd op de studies van de Commissie inzake de uitvoering, maar dat men ook rekening moet houden met het overleg in de Raad, vakbeweging, consumentenverenigingen enzovoort. Als men dat zou doen, zou commissaris Bangemann niet zeggen dat de ongerustheid ongegrond is.
<P>
Een collega heeft al gezegd dat wij in Zweden een zekere liberalisering van de postdienst hebben doorgevoerd. Uit de daarnaar verrichte studies blijkt dat de afgelegen regio's er slechter aan toe zijn, dat men "de krenten uit de pap haalt" en dat de dienstverlening in de kleinere plaatsen is verslechterd. De sector moet namelijk een bepaalde omvang hebben, wil men de verlening van deze algemeen-maatschappelijke diensten kunnen garanderen.
<P>
Ik zou het zeer ongepast vinden nieuwe wetsvoorstellen in te dienen zolang de gevolgen in de ruimste zin onbekend zijn en men geen algemeen overzicht heeft. Haastige spoed is zelden goed!

<SPEAKER ID=292 NAME="Schmidbauer">
Mijnheer de Voorzitter, mijnheer de commissaris, waarde collega's, het is, zoals de heer Bangemann ook al zei, niet de eerste keer dat wij hier op een nachtelijk uur zitten te discussiëren over de Europese posterijen. Het zal waarschijnlijk ook niet de laatste keer zijn - alhoewel ik wel hoop dat het de volgende keer op een beter uur zal zijn - want blijkbaar kunnen wij als Parlement ons standpunt over de liberalisering van de postdiensten niet vaak genoeg herhalen. Niemand hier in het Parlement zal bestrijden dat wij een goed werkende interne markt voor postdiensten nodig hebben en wij daarom ook binnen een redelijk tijdsbestek moeten kunnen voortborduren op bestaande richtlijnen voor de liberalisering van de postmarkten. Over het wanneer en de mate van deze liberalisering lopen onze meningen en die van de Commissie nog steeds uiteen. Dat is tenminste gebleken uit het meerderheidsbesluit dat toen voor de bestaande richtlijn werd genomen.
<P>
Laten wij eens een blik werpen op het tijdschema voor de nieuwe redactie van de richtlijn. Deze richtlijn werd in 1997 aangenomen en had voor eind 1998 in alle lidstaten moeten zijn omgezet. In veel landen is dit echter nog niet het geval. Bovendien staat in de richtlijn dat de Commissie voor eind 1998 nieuwe voorstellen moet doen voor de verdere liberalisering. Hoe kan men echter een richtlijn herzien waarvan men niet eens weet welke weerslag deze heeft?
<P>
Ik weet dat het Parlement eind 1997 heeft ingestemd met deze richtlijn. Maar waarom moet men een richtlijn wijzigen die nog niet eens in alle lidstaten is omgezet? De Commissie moet eerst een verslag voorleggen over de precieze stand van zaken bij de omzetting en vooral een vergelijking maken tussen de omzettingsmaatregelen in de verschillende lidstaten. Dan zal zij vaststellen dat er her en der grote verschillen bestaan. Daarvan uitgaand kan men dan verder werken.
<P>
Als de richtlijn wordt gewijzigd, moet men twee dingen garanderen: een efficiënte universele dienstverlening met een zekere financieringsgrondslag en behoud van arbeidsplaatsen in de postsector. De vergelijking met de telecommunicatie gaat absoluut niet op, mijnheer Bangemann. Zoals de heer Simpson reeds zei, loopt daar bijna alles via de techniek, terwijl bij de post veel meer personeel nodig is en veel meer via de mens loopt.
<P>
Wij hebben de universele dienst nodig omdat wij alleen met universele dienstverlening ervoor kunnen zorgen dat alle Europese burgers, ook de burgers in de randgebieden, toegang hebben tot postdiensten. Postdiensten zijn niet alleen een sociale aangelegenheid. Het gaat er niet alleen om alle Europese burgers een gemakkelijk te hanteren communicatiemiddel te geven. Daarom is het niet voldoende I-terminals neer te zetten op de Griekse eilanden of in verafgelegen dorpen in Beieren. Die regio's hebben wel degelijk ook behoefte aan brievenbussen die elke dag worden gelicht.
<P>
Voor een dergelijke universele dienst is een solide financieringsgrondslag nodig. Die krijgt men echter niet als men de gereserveerde sector opdoekt en commerciële aanbieders de krenten uit het brood laat pikken. Wij hebben posterijen nodig die verschillende diensten, ook niet-rendabele diensten aanbieden en die aldus een universele dienst met gereserveerde sectoren kunnen financieren. Bovendien moeten wij voor ogen houden dat in Europa 1, 5 miljoen mensen bij de post werkzaam zijn. Wij hebben ook jegens deze werknemers een sociale verantwoordelijkheid. Wij weten dat de huidige liberalisering voor de werknemers in de posterijen pijnlijk is geweest. Er waren ontslagen en een deel van de arbeidsplaatsen is veranderd in niet-gegarandeerde banen.
<P>
Ik denk dat alle fracties het met elkander eens zijn dat het Parlement niet zal toekijken hoe steeds meer arbeidsplaatsen bij de postdienstaanbieders gaan lijken op gymnastiekschoenbanen. Snelle winst ten koste van de werknemers en ten koste van de kwaliteit van de postdiensten accepteren wij niet. Wij willen dat een omvangrijke en kwalitatief hoogstaande universele postdienst met zekere arbeidsplaatsen wordt gegarandeerd.

<SPEAKER ID=293 NAME="Stenmarck">
Mijnheer de Voorzitter, oude monopolies voldoen niet aan de eisen die worden gesteld aan een goede service, eisen die wij als klant terecht mogen stellen. Op het ene gebied na het andere dringt men dan ook aan op deregulering en liberalisering. Helaas vormen de werkzaamheden van de postdienst een zeer grote uitzondering.
<P>
Er is een aantal landen in Europa waar men er al heel lang op aandringt dat er ook in de postsector vrije concurrentie komt. Wat Zweden betreft, is dit bovendien een ontwikkeling waartoe men met zeer grote politieke eenstemmigheid heeft besloten. Het is van belang dat deze ontwikkeling verder kan gaan en de nodige stimulans krijgt.
<P>
Op grond van deze korte schets wil ik een vraag stellen aan commissaris Bangemann. Welke maatregelen denkt de Commissie te nemen om een verdere liberalisering van postdienstactiviteiten te bevorderen?

<SPEAKER ID=294 NAME="De Voorzitter">
Dank u wel, mijnheer Stenmarck.
<P>
Dames en heren, met de interventie van de heer Stenmarck zijn wij aan het einde gekomen van onze vragenronde.
<P>
De heer Bangemann heeft om het woord gevraagd voor een korte interventie. Gaat uw gang.

<SPEAKER ID=295 NAME="Bangemann">
Mijnheer de Voorzitter, ik zal een poging doen op de gestelde vragen te antwoorden. Uit de vraag van de heer Stenmarck blijkt waarmee dit debat behept is. Wij hebben nog geen standpunt in de Commissie. Niet, mijnheer Ferber, omdat wij bang zijn voor links of voor iemand anders! Ik ben zelfs niet bang voor de heer Stroiber, zoals bepaalde CSU-leden die op de lijst willen. Ik hoef niet op de CSU-lijst komen te staan en daarom hoef ik ook geen alarmerende redevoeringen te houden. Ik ben voor niemand bang, ook niet voor u, mijnheer Ferber.
<P>
De heer Simpson heeft mijns inziens een heel simplistische kijk op de relatie tussen het Parlement, de Commissie en de Raad. Als de heer Simpson denkt dat de Commissie altijd moet voorstellen wat het Parlement wil, dan is dat in eerste instantie chronologisch de omgekeerde wereld. Eerst doet namelijk de Commissie een voorstel. Dan geven het Parlement en de Raad hun standpunten en de Commissie accepteert dan natuurlijk de democratische besluitvorming. Ons eigen recht op voorstel zou echter, mijnheer Simpson, volledig worden gedenatureerd als ik of een collega altijd alleen dat zou voorstellen wat het Parlement wil. U hebt toch zelf ook gehoord dat het standpunt van het Parlement evenmin vastligt. Hoe kunt u ook een vast standpunt hebben? Er is immers geen Commissievoorstel. Laat ons daarom eerst eens afwachten wat het Parlement over ons voorstel zal zeggen.
<P>
Een ding moet echter duidelijk zijn: persoonlijk - en meer kan ik vandaag niet zeggen - ben ik van mening dat, als mijn collega's mij volgen, u zich over de garantie van de universele dienstverlening geen zorgen hoeft te maken. Ik kan echter geen voorstel doen waarmee het liberaliseringsproces voor de postdiensten ofwel volledig wordt uitgesloten ofwel zo wordt vertraagd dat uiteindelijk de post door andere ontwikkelingen onder de voet wordt gelopen. Dat heb ik in eerdere discussies ook al zo vaak gezegd. Daarom is hetgeen ik voorstel geen aanslag op de werknemers bij de post. Men ziet nu al dat binnen de postdiensten zelf concurrentie ontstaat tussen degenen die in een geliberaliseerde nationale omgeving leven, zoals de Duitse Post-AG, en anderen die niet liberaliseren. Degenen die in een geliberaliseerde omgeving werken, hebben het natuurlijke voordeel dat zij concurrentiekrachtig zijn op de markt. Ook juridisch staan zij steviger in hun schoenen. Zij kunnen andere bedrijven opkopen of fusioneren, wat monopolies niet kunnen. Wie dat niet begrijpt, bewijst de werknemers in de postdiensten en de consumenten, waar de heer Wijsenbeek naar verwees, absoluut geen goede dienst.
<P>
Daarom gaat het hier niet om de ideologie. Goed, ik ben een liberaal. Dat ben ik mijn leven lang geweest. Men heeft er soms twijfels over of de liberale collega's wel net zo verstandig zijn als men zelf is. Ik ben in ieder geval mijn liberale overtuigingen nooit afgevallen. Niet om ideologische redenen - mijns inziens zijn ideologische standpunten helemaal niet liberaal - maar omdat ik probeer mij van mijn taak te kwijten. Als u, mijnheer Simpson, daar geen vrede mee hebt, hebt u alle mogelijke kansen om mij en mijn collega's op straat te zetten. Dat accepteren wij. Dat is het normale democratische rollenspel. U kunt ons morgen op straat zetten. Dat is uw besluit en als u het doet, ben ik niet beledigd. Dat is de taak van het Parlement en zo hoort het ook. Als u het niet doet, omdat u van mening bent dat de Commissie ondanks alles goed heeft gewerkt, wil ik u bij voorbaat bedanken.

<SPEAKER ID=296 NAME="De Voorzitter">
Dank u wel, mijnheer Bangemann.
<P>
Het debat is gesloten.
<P>
De stemming vindt morgen om 11.00 uur plaats.
<P>
De vergadering wordt om 23.50 uur gesloten

