<CHAPTER ID="008-05">
5. Uitbreiding van het toepassingsgebied van de verordening betreffende professioneel grensoverschrijdend transport van eurocontanten over de weg tussen de lidstaten van de eurozone (
<SPEAKER ID="124" NAME="Sophie Auconie">
rapporteur. - (FR) Mijnheer de Voorzitter, dames en heren, in mijn hoedanigheid van rapporteur en namens de fracties die het hiermee eens zijn, verzoek ik om uitstel van de stemming over de twee verslagen over het transport van geld. Ik doel op het verslag dat wij nu behandelen en op verslag, dat vijf punten verder ter stemming voorligt.
<P>
Dit uitstel is gerechtvaardigd om procedurele redenen en heeft tot doel een optimale samenwerking met de Commissie en de Raad te waarborgen. Ik verzoek u daarom allen te stemmen vóór uitstel van de stemming over dit verslag en over het verslag dat vijf punten verder volgt.
<SPEAKER ID="125" NAME="De Voorzitter">
Ik zal nu vragen om twee verklaringen. Ik verzoek één persoon die het voorstel wil steunen het woord te voeren. Mevrouw Bowles, het woord is aan u.
<SPEAKER ID="126" NAME="Sharon Bowles">
voorzitter van de Commissie economische en monetaire zaken. - (EN) Mijnheer de Voorzitter, ik wil graag duidelijk maken dat de commissie heeft gevraagd de stemming uit te stellen, omdat we slachtoffer zijn van een tekortkoning in de procedure. Een overweging waarover overeenstemming was bereikt in een schriftelijke trialoogprocedure - en waarover daarom geen misverstand kan bestaan - is verwijderd uit de tekst van Coreper (het Comité van permanente vertegenwoordigers). Er is ons ook verteld dat de Juridische Diensten van de Commissie niet zullen instemmen met een tekst die niet volledig in overeenstemming is met de gemeenschappelijke overeenstemming, ook al is de gemeenschappelijke overeenstemming juridisch niet bindend.
<P>
We kunnen deze eenzijdige wijziging op geen enkele wijze als een precedent accepteren, en we zullen daarom niet stemmen, zolang deze zaak niet is opgelost. We kunnen niet toestaan dat de interinstitutionele overeenkomsten, de gemeenschappelijke overeenstemmingen of wat dan ook, de macht beperken die door het Verdrag aan dit Parlement is verleend, en daarom kunnen we niet toestaan dat deze tekst verder wordt behandeld. Voordat we verdergaan, moeten we ook duidelijke overeenstemming hebben dat dit niet nog eens mag gebeuren.
<SPEAKER ID="127" NAME="Francesco Enrico Speroni" AFFILIATION="EFD">
(IT) Mijnheer de Voorzitter, ik ben niet tegen het voorstel als zodanig, maar aangezien we de ontwerpagenda voor de hele week op maandagmiddag aannemen, vraag ik me af waarom dit voorstel tot uitstel niet gisteren is gedaan, in plaats van nu pas, vlak voor we gaan stemmen.
