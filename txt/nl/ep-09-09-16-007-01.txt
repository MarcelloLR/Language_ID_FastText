<CHAPTER ID="007-01">
1. Verkiezing van de Voorzitter van de Commissie (stemming) 
<SPEAKER ID="096" NAME="Daniel Cohn-Bendit" AFFILIATION="Verts/ALE">
(FR) Mijnheer de Voorzitter ...
<P>
(De spreker wordt onderbroken door tumult van de banken van rechts)
<P>
Zijn jullie niet goed snik soms? Zijn jullie niet goed snik?
<P>
Omdat er gisteren problemen waren met de stemming, vraag ik om de machines te controleren.
<P>
Dat is niet zo vreemd toch, mensen, of wel soms?
<SPEAKER ID="097" NAME="De Voorzitter">
Zoals voorgesteld, houden we eerst een proefstemming, dus een stemming om te controleren of iedereen een stemkaart heeft en op de juiste plaats zit en of de apparatuur naar behoren functioneert.
<P>
Dames en heren, staat u mij toe mijn woorden nog eens te herhalen: om de vijf jaar beslist het Europees Parlement door wie een andere Europese instelling zal worden geleid. Vandaag staat de verkiezing van de voorzitter van de Europese Commissie op de agenda. Deze verkiezing zal het democratische karakter van onze instelling versterken. Deze keuze wordt gemaakt door ons, door de gekozen vertegenwoordigers van alle Europese regio's.
<P>
De Europese Raad heeft José Manuel Barroso voorgedragen als voorzitter van de Commissie. Uit hoofde van artikel 105, lid 2 van het Reglement kan het Europees Parlement de voordracht goedkeuren of verwerpen bij meerderheid van de uitgebrachte stemmen. De stemming is geheim. Laat ons nu overgaan tot de verkiezing van de voorzitter van de Europese Commissie overeenkomstig het Reglement. De stemming zal via het elektronische systeem gebeuren. Ik zou willen herhalen dat u uw stem overal in de plenaire vergaderzaal kunt uitbrengen door uw persoonlijke stemkaart in de stemapparatuur in te voeren. Ik vermeld dit omdat er veel nieuwe Parlementsleden in het halfrond zijn. Zoals gewoonlijk kunt u bij de stemming voor of tegen de kandidaat stemmen of zich onthouden.
<P>
(De stemming vindt plaats)
<P>
Het resultaat van de stemming is als volgt: 718 leden hebben aan de stemming deelgenomen, 382 stemmen vóór, 219 stemmen tegen en 117 onthoudingen.
<P>
(Luid applaus)
<P>

<SPEAKER ID="098" NAME="De Voorzitter">
Volgens de resultaten op het bord - ze zijn inmiddels alweer verdwenen - wordt de door de Raad voorgedragen kandidaat, José Manuel Barroso, tot voorzitter van de Europese Commissie gekozen.
<P>
Ik zou de gekozen voorzitter van harte willen feliciteren met zijn verkiezing tot voorzitter van de Commissie. Ik zou erop willen wijzen dat we heel wat werk voor de boeg hebben. We zullen talrijke uitdagingen moeten aangaan. Onze burgers verwachten dat we energiek zullen optreden en dat we op hun verwachtingen zullen inspelen.
<P>
Mijnheer de voorzitter, ik weet dat u de prioriteiten van het Europees Parlement kent. Dankzij de debatten die we ook in de verschillende fracties hebben gevoerd, zoals gisteren, weet u wat onze verwachtingen zijn. Wij zijn daarom zeer verheugd dat wij de volgende vijf jaar met u zullen kunnen samenwerken. Wij verwachten in de eerste plaats dat wij een antwoord zullen kunnen bieden op de behoeften van onze burgers. Ik wil u nogmaals van harte gelukwensen. Het woord is aan u, misschien wilt u hier kort nog iets aan toevoegen. Van harte gefeliciteerd, ik wens u het allerbeste!
<P>
(Luid applaus)
<SPEAKER ID="099" NAME="José Manuel Barroso" LANGUAGE="PT">
Mijnheer de Voorzitter, dames en heren, in de eerste plaats wil ik u oprecht danken voor het enorme vertrouwen dat u in mij hebt gesteld. Ik voel mij bijzonder vereerd. Uw vertrouwen ontroert mij en ik ben mij bewust van de grote verantwoordelijkheid die op mijn schouders rust. Ik beschouw uw blijk van vertrouwen tevens als een signaal dat dit Parlement zich kan vinden in de ambitieuze Europese agenda die ik hier voor de komende vijf jaar presenteer.
<P>
Zoals ik al zei tijdens de debatten voor de stemming wil ik graag samenwerken met alle fracties die zich achter dit project voor een solidair en vrij Europa scharen. Ik ben evenwel een bijzonder woord van dank verschuldigd aan de Fractie van de Europese Volkspartij (Christendemocraten). Zij heeft immers in de aanloop naar de verkiezingen in Polen het risico genomen haar steun te betuigen voor mijn programma in een poging om van meet af aan meer uitdrukking te geven aan de Europese parlementaire democratie.
<P>
Zoals ik hier gisteren en eerder deze dagen ook al zei, zal de partij van de voorzitter van de Commissie, mijn partij dus, Europa zijn. Zij staat open voor al wie wenst deel te nemen aan de opwindende reis naar de totstandkoming van het verenigde Europa. Met al deze mensen wil ik de overeenstemming bereiken die nodig is om het Europese project te versterken.
<P>
Staat u mij toe dat ik mij bij deze gelegenheid even tot mijn eigen land, Portugal, richt. Zonder het initiatief en de steun van de Portugese regering en premier José Sócrates had ik mij niet kandidaat kunnen stellen. Ik dank Portugal voor de steun die het heeft uitgesproken, niet in de laatste plaats bij monde van de president van de republiek, professor Cavaco Silva. Mijn dank ook voor de steun van elk van de overtuigde Europeanen die geloven in het Europese project.
<P>
(EN) Tot slot wil ik tegenover u, mijnheer de Voorzitter, en tegenover alle leden van dit Parlement nogmaals bevestigen dat ik vastbesloten ben de komende vijf jaar nauw met u samen te werken om de Europese parlementaire democratie te versterken. Ik ben van mening dat het Europees Parlement en de Europese Commissie, als communautaire instellingen bij uitstek, een speciale opdracht hebben jegens onze burgers. Dat is precies hetgeen ik heb toegezegd en waar ik mij voor zal inzetten: een sterker Europa in vrijheid en solidariteit.
<P>
(Applaus)
<SPEAKER ID="101" NAME="De Voorzitter">
Ik heb een officiële verklaring. Overeenkomstig artikel 105, lid 3 van het Reglement zal ik de Raad onze resultaten van tien minuten geleden meedelen; verder wil ik de Raad en de kersverse voorzitter van de Commissie vragen samen kandidaten voor de verschillende commissarisposten voor te dragen. Met het oog op de hoeveelheid werk die nog voor ons ligt, moeten we zo snel mogelijk handelen.
<P>
Dit was de officiële verklaring met betrekking tot de verkiezing van de heer Barroso tot voorzitter van de Europese Commissie.
