<CHAPTER ID="003">
Verklaringen van het voorzitterschap
<SPEAKER ID="007" NAME="De Voorzitter">
Ik wil graag een paar opmerkingen maken bij de opening van deze vergaderperiode. Onze ogen zijn vandaag gericht op de zuiderburen van de Europese Unie. De baanbrekende gebeurtenissen van de afgelopen dagen in Egypte hebben de samenlevingen in de hele regio nieuw elan gegeven. Wij bewonderen hun moed, hun vastberadenheid en hun streven naar democratie. Deze houding heeft al aanzienlijke veranderingen teweeggebracht, die wij ten volle steunen. We betreuren evenwel dat dit niet zonder verlies van mensenlevens is gegaan. We roepen alle regeringen in de regio op om in dialoog te gaan met hun burgers. We willen dat er een einde komt aan het lastigvallen van vreedzame betogers, in welke vorm dan ook, en dat de al jaren geldende noodtoestanden worden opgeheven. We roepen op tot een volledig herstel van de vrijheid van meningsuiting. Er moet geluisterd worden naar de stem van het volk. Dit is ook een belangrijke opdracht voor de hele Europese Unie en voor ons allemaal. Laten we niet vergeten dat in 1989 veel Europese politici bang waren voor de veranderingen in Midden- en Oost-Europa, dus laten we niet bang zijn om politiek en economisch volledig betrokken te zijn. Laten we onze buren helpen hun streven naar democratie te verwezenlijken, zodat zij in hun eigen land willen leven en daar eindelijk een waardig leven kunnen leiden, en ze niet gedwongen worden te emigreren. Laten we solidair, als een echte gemeenschap, die opdracht vervullen.
<P>
(Applaus)
<P>
In verband met de gebeurtenissen bij onze zuiderburen wil ik graag ook aandacht vragen voor het feit dat een aantal lidstaten van de Europese Unie het reisdoel zijn geworden van een aanzienlijk aantal emigranten uit die regio. De Unie moet snel en eensgezind optreden om deze lidstaten te steunen, die geconfronteerd worden met een verhoogde toestroom van vluchtelingen. In de Europese Unie is dat ook onze gemeenschappelijke plicht en onze gemeenschappelijke verantwoordelijkheid.
<P>
Mijn volgende mededeling is dat het op 12 februari Internationale Dag tegen het gebruik van kindsoldaten was. Op dit moment zijn er in meer dan twintig landen wereldwijd naar schatting 200 000 tot 300 000 kinderen rechtstreeks betrokken in gewapende conflicten. Het Europees Parlement zet zich actief in om het schandelijke gebruik van kinderen in gewapende conflicten te bestrijden.
<P>
Tot slot bereiken ons schokkende cijfers uit Iran. Sinds begin dit jaar zijn er daar meer dan driemaal zoveel mensen geÃ«xecuteerd als in dezelfde periode vorig jaar. Het meest verontrustend zijn de terdoodveroordelingen van politieke dissidenten. Ik roep de Iraanse autoriteiten op een moratorium in te stellen op de uitvoering van de doodstraf en deze in de toekomst te schrappen van de lijst van straffen die in dat land kunnen worden opgelegd.
