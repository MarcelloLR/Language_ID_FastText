<CHAPTER ID="003">
Stemmingen
<SPEAKER ID="077" NAME="De Voorzitter">
Aan de orde zijn de stemmingen.
<P>
(Uitslagen en nadere bijzonderheden betreffende de stemmingen: zie notulen)
<P>
Alvorens over te gaan tot de stemming, wil ik u een paar belangrijke toelichtingen geven, met name op de stemming over het verslag-Fava.
<P>
Zoals u weet is het verslag-Fava - en daar hebben wij maandagavond over gedebatteerd - een verslag met zeer veel amendementen. Ik heb al vaak de stemming voorgezeten, maar zo'n dik dossier voor een enkel verslag heb ik nog nooit gezien. Misschien kunnen wij de zaak echter bespoedigen.
<P>
Dit heeft niets te maken met een interventie van de een of andere externe macht, maar wel met het voorstel van de Fractie Unie voor een Europa van Nationale Staten om een aantal amendementen en bloc in stemming te brengen, wat minstens een half uur kan schelen. Het probleem is alleen dat dit voorstel nogal laat is gekomen en dat de stemlijsten niet meer aan dit voorstel konden worden aangepast. Als u er dus mee instemt om sommige stemmingen en bloc te doen, zult u heel aandachtig op uw stemlijsten moeten meelezen. De indeling van de lijsten is onveranderd gebleven - we zullen dezelfde volgorde aanhouden - maar we zullen dus wel wat vlugger kunnen gaan.
<P>
Ik zou willen weten of het Parlement akkoord gaat met dit voorstel waarmee we tijd kunnen winnen.
<P>
(Applaus)
<P>
Mijnheer Pirilli, volgens mij bent u het die dit voorstel namens de UEN-Fractie gaat presenteren.
<SPEAKER ID="078" NAME="Umberto Pirilli">
namens de UEN-Fractie. - (IT) Mijnheer de Voorzitter, dames en heren, ik doe dit voorstel uit naam van mijn fractie en op grond van artikel 155, lid 6, van het Reglement. Ik vraag dat 122 elkaar aanvullende amendementen en bloc in stemming worden gebracht, teneinde de procedure te vereenvoudigen. Die amendementen zijn overigens functioneel met betrekking tot de amendementen waarvoor ik een aparte stemming vraag. De amendementen hebben elk een fundamentele waarde: van de schending van het staatsgeheim via de veiligheid van de burgers en de Europese landen tot de nepontvoering van Abu Omar, spion van de CIA. Abu Omar is weggevoerd om aan een zekere dood te ontsnappen. Hij is niet naar Guantánamo afgevoerd, maar teruggegeven aan zijn land, waar hij thans onder adequate bescherming leeft en interviews afgeeft.
<P>
De amendementen waar dus apart over moet worden gestemd, zijn: 71, 73, 113, 114, 115, 121, 122, 124, 210, 212, 213, 214, 216. Ik vraag u bovendien om een aparte stemming te houden over de amendementen 38 tot en met 69 en 245 tot en met 256. De overige 122 amendementen kunnen en bloc in stemming gebracht worden.
<SPEAKER ID="079" NAME="Ewa Klamt" AFFILIATION="PPE-DE">
(DE) Mijnheer de Voorzitter, ik zou de stemming graag willen bespoedigen, maar ik moet er toch op wijzen dat de Fractie van de Europese Volkspartij (Christen-democraten) en Europese Democraten bij de Tabling Office een lijst heeft ingediend met de aparte stemmingen en met deze lijst - die ook wordt gesteund door de UEN-Fractie - dient rekening te worden gehouden bij de stemprocedure. Over al het andere kan dan en bloc worden gestemd. Als dat inderdaad gebeurt, kunnen wij hier onze toestemming aan geven. Zo niet, moeten we over alle amendementen apart stemmen.
<SPEAKER ID="080" NAME="De Voorzitter">
Ik kan u bevestigen dat dit verzoek van de Fractie van de Europese Volkspartij (Christen-democraten) en Europese Democraten is ontvangen en dat we inderdaad over een aantal amendementen en bloc zullen stemmen, met uitzondering van de amendementen waarvoor u een aparte stemming hebt gevraagd en waarmee ik in mijn stemaankondigingen rekening zal houden.
<P>
Mijnheer Guardans Cambó, ik geef u het woord, maar alleen voor een motie van orde.
<SPEAKER ID="081" NAME="Ignasi Guardans Cambó" AFFILIATION="ALDE">
(FR) Ik heb een motie van orde. Ik kan niet instemmen met het idee om over bepaalde amendementen en bloc te stemmen als ik niet vooraf op papier de lijst heb ontvangen en er een onderbreking is geweest om deze te bestuderen.
<P>
Het spijt me maar er zijn blokken waarvan wij bepaalde onderdelen willen aannemen en andere willen verwerpen. In dit verslag telt iedere zin, mijnheer de Voorzitter.
<P>
Als wij van tevoren op de hoogte waren geweest van dit voorstel, hadden we het zo kunnen doen, maar we hebben nu een op de centimeter afgemeten stemlijst en willen niet het risico lopen dat er binnen onze fractie vergissingen worden gemaakt bij de stemming, enkel en alleen om vijf of tien minuutjes te besparen. Het spijt me.
<SPEAKER ID="082" NAME="De Voorzitter">
De opmerking van onze collega is volkomen geoorloofd, en daarom zal het Parlement de knoop moeten doorhakken.
<P>
Ik breng eerst de volgende mogelijkheid in stemming brengen: goedkeuring van het voorstel van de UEN-Fractie om en bloc te stemmen behalve in de gevallen waarvoor bepaalde fracties om een aparte stemming hebben gevraagd.
<P>
(Het Parlement hecht zijn goedkeuring aan het voorstel)
<P>
Overigens maak ik u erop attent dat we de vergadering rond het middaguur zullen onderbreken voor de ontvangst van een belangrijke gast, namelijk de president van de Italiaanse Republiek. Gezien de omvang van het dossier zal deze onderbreking waarschijnlijk middenin de stemming over het verslag-Fava vallen. Ik wil u van meet af aan verzoeken dit de zittingsdienst niet kwalijk te nemen, want we hebben geen andere mogelijkheid.
<SPEAKER ID="083" NAME="Cristiana Muscardini" AFFILIATION="UEN">
(IT) Mijnheer de Voorzitter, om de stemming over het verslag-Fava niet te onderbreken, die zoals bekend ingewikkeld zal zijn, stel ik voor om - indien mogelijk en als het Parlement ermee instemt - de agenda te wijzigen en eerst de eenvoudigere, kortere verslagen in stemming te brengen en het verslag-Fava pas na de plechtige vergadering met president Napolitano.
<SPEAKER ID="084" NAME="De Voorzitter">
Het lijdt geen enkele twijfel, beste collega, dat als we niet beginnen met het verslag-Fava, we daar vandaag niet meer mee klaar zullen komen, hetgeen betekent dat we de stemming over het verslag-Fava zouden moeten onderbreken en de rest tot morgen uitstellen. Dat zou in mijn ogen nog veel erger zijn. U zult begrijpen waarom ik uw verzoek niet kan inwilligen.
<P>
Laten we proberen allegro vivace, ma non troppo verder te gaan.
