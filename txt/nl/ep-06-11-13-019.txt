<CHAPTER ID="019">
Melkquota (debat) 
<SPEAKER ID="133" NAME="De Voorzitter">
Aan de orde is de mondelinge vraag aan de Commissie over melkquota, van Duarte Freitas, Carmen Fraga Estévez, Salvador Garriga Polledo, Esther Herranz García, Elisabeth Jeggle, Albert Jan Maat, Mairead McGuinness, Francisco José Millán Mon, James Nicholson, Neil Parish en Daniel Varela Suanzes-Carpegna, namens de PPE-DE-Fractie - B6-0444/2006).
<SPEAKER ID="134" NAME="Duarte Freitas" AFFILIATION="PPE-DE">
auteur. - (PT) Mijnheer de Voorzitter, mevrouw de commissaris, op de eerste plaats wens ik mijn fractie en de andere fracties te danken voor de belangstelling die ze aan de dag hebben gelegd voor dit thema, zodat we deze mondelinge vraag met spoed hebben kunnen agenderen. Die belangstelling toont duidelijk aan hoe belangrijk en gevoelig de kwestie van de melkquota is.
<P>
De commissaris heeft tijdens de informele Raad gezegd dat het systeem van zuivelquota steeds minder van deze tijd lijkt. Volgens haar zou het daarom ter discussie gesteld en geanalyseerd moeten worden, zodat de boeren hun bestaan op lange termijn zouden kunnen plannen. Bij de laatste vergadering van de Commissie landbouw en plattelandsontwikkeling van het Europees Parlement op 3 oktober heeft de vertegenwoordiger van de Europese Commissie, de heer Rasmussen, verklaard dat als gevolg van de health check van het GLB in 2008-2009 de zuivelquota mogelijk nog voor 2015 - de uiterste datum in het akkoord van 2003 - wijzigingen zullen ondergaan, waarschijnlijk in de vorm van een phasing out. De kwestie is nu niet door het Europees Parlement aan de orde gesteld. Het EP is echter wel de plek waar er opheldering over verschaft moet worden, want onze kiezers hebben direct uiterst bezorgd bij ons aan de bel getrokken met vragen over wat er gaande is.
<P>
De markt heeft direct op deze verklaringen gereageerd en verschillende organisaties en politici hebben publiekelijk standpunten ingenomen over de toekomst van de melkquota. Je kunt natuurlijk zeggen dat de health check van het GLB geen mid term review is, maar we zijn op de hoogte van interne en externe druk ten gunste van wijzigingen die verdergaan dan louter vereenvoudiging van de procedures. In de zuivelsector wordt op lange termijn gepland. Zowel het aankopen van quota als genetische verbeteringen, milieuverplichtingen en investeringen ter bepaling van het melkvet- en eiwitgehalte van elke koe per lactatieperiode vereisen een analyse over een periode van zes à acht jaar. Daarom heeft wat de politici vandaag zeggen effecten tot aan de jaren 2014-2015.
<P>
Ik kom uit een regio van de Azoren waar 30 procent van de Portugese melk wordt geproduceerd. Melk is daar de belangrijkste bron van inkomsten en op middellange termijn zijn er geen alternatieven. Om die reden ben ik nog gevoeliger voor deze wijzigingen. Het is dan ook van doorslaggevend belang te weten of de overeenkomst al dan niet zal worden nageleefd en of eventuele mechanismen ter aantasting van het stelsel voor of na 2015 zijn voorzien.
<P>
Aan de andere kant is het ook van essentieel politiek belang te verklaren dat de Europese Unie rekening zal houden met de mogelijke sociale en economische gevolgen van een dergelijke wijziging in de regio's die het sterkst afhankelijk zijn van melk, in het bijzonder daar waar geen alternatieve producties bestaan. We willen gewoon weten, mevrouw de commissaris, of u de handhaving van het systeem van zuivelquota tot aan het jaar 2015 garandeert of niet, zodat de markt en de producenten duidelijkheid verschaft kan worden.
<SPEAKER ID="135" NAME="Mariann Fischer Boel">
lid van de Commissie. - (EN) Mijnheer de Voorzitter, op het moment biedt de quotaregeling een zekere stabiliteit op de Europese markt en staat niets de volledige tenuitvoerlegging van de hervorming van 2003 in de weg. Als de melksector zich in de toekomst echter wil verzekeren van een goede concurrentiepositie en in een liberalere wereld wil gedijen, zal de melkquotaregeling geleidelijk een steeds minder adequaat instrument worden om onze doelstellingen te bereiken. Daarom heb ik besloten dat er in 2008 in het kader van de "health check” een debat moet plaatsvinden over de toekomst van de quotaregeling.
<P>
Het meest veelbelovende scenario voor de Europese zuivelsector is er een zonder quota. Op die manier kunnen de efficiëntere producenten van de groeiende markten profiteren en worden met name voor jonge boeren de hoge kosten in verband met het verkrijgen van productierechten, vermeden. De waarde van de quotaregeling varieert enorm per lidstaat. De hoogte van de quota per lidstaat liggen tot 31 maart 2015 vast, zoals de heer Freitas terecht opmerkte. Als er op die datum geen voorstel van de Commissie en een besluit van de Raad ligt, betekent dat het einde van de melkquotaregeling. Dat is belangrijk. Als er geen besluit is genomen, vervalt de regeling op 31 maart 2015. Mocht de Raad besluiten om na 2015 met de quotaregeling door te gaan, dan moet het mogelijk zijn om geleidelijk van de huidige regels over te gaan op een scenario zonder productielimieten.
<P>
Een zachte landing is in ieders belang omdat zo een verstoring van de sector wordt voorkomen. Als ik op mijn reizen door de lidstaten met boeren spreek, geven ze aan behoefte te hebben aan voorspelbaarheid. We zijn het de landbouwsector verplicht om duidelijk aan te geven of de quotaregeling wordt voortgezet of niet, en niet pas op het laatste moment op 1 januari 2015. Wij moeten voor deze voorspelbaarheid zorgen en wellicht moeten in dit scenario gedurende een overgangsperiode specifieke maatregelen worden genomen om de melkquotaregeling flexibeler te maken dan die nu is.
<P>
Het is echter nog te vroeg om passende maatregelen te kunnen nemen. Als het verslag over de vooruitzichten voor de zuivelmarkt eind volgend jaar is afgerond, krijgen we allemaal een veel duidelijker beeld van de situatie en van de verschillende mogelijkheden voor verandering. In dat verslag, dat aan het Parlement en de Raad zal worden gepresenteerd, zal worden gekeken naar de algehele doelstellingen en resultaten van de hervorming van 2003, namelijk marktoriëntatie, concurrentievermogen en de duurzaamheid van het GLB in politiek, ecologisch, economisch en budgettair opzicht.
<P>
Ik hoop dat we een degelijke discussie zullen hebben over de toekomst en over de vraag hoe we kunnen zorgen voor deze, in mijn ogen zeer belangrijke, voorspelbaarheid, niet alleen ten behoeve van de jongere generatie maar ook voor degenen die al in de sector actief zijn.
<SPEAKER ID="136" NAME="Elisabeth Jeggle">
namens de PPE-DE-Fractie. - (DE) Mijnheer de Voorzitter, mevrouw de commissaris, hartelijk dank voor uw uiteenzetting, maar ik wil ook de heer Freitas hartelijk danken dat hij het initiatief tot deze mondelinge vraag heeft genomen. Zoals de commissaris vandaag al herhaaldelijk heeft gezegd, is de huidige stand van zaken - dat wil zeggen het besluit om de quota te handhaven tot 31 maart 2015 - en de vraag wat daarna zal komen, de oorzaak van heftige debatten, met name in bepaalde regio's die afhankelijk zijn, of geloven dat ze dat zijn, van melk en van de quota.
<P>
Het is goed om een duidelijk standpunt van u te horen - zoals u daarnet kenbaar hebt gemaakt - waarin u ons de feiten geeft - namelijk dat er een besluit is over het quotum tot dat moment - en dat u ons ook vertelt dat we op tijd een debat moeten voeren over wat we aan de situatie moeten doen. Als we een quotum willen handhaven, moeten de landbouwers dit weten en erachter staan. Dat geldt echter ook als we besluiten het systeem af te schaffen, wat nu feitelijk in de pen zit.
<P>
De vraag rijst dan welke instrumenten er in de huidige financiële situatie zijn om deze afschaffing voor te bereiden; het zou bijvoorbeeld goed kunnen dat er wordt gediscussieerd over een verhoging van het melkquotum, maar ik betwijfel of dat de juiste manier is om ermee om te gaan. Hoe gaan we om met de optie voor jonge landbouwers die zekerheid nodig hebben om vooruit te kunnen plannen en die zeer waarschijnlijk niet veel meer geld moeten investeren in quota, maar veeleer in herstructurering ten behoeve van hun eigen concurrentievermogen?
<P>
En hoe gaan we om met gebieden die slechts groene ruimtes zijn en waarop melkvee nodig is om ze als zodanig te kunnen behouden? Dit zijn over het algemeen landschappelijk prachtige en interessante gebieden die doorgaans zeer weinig andere mogelijkheden bieden om er een boterham mee te verdienen, en dus moeten we ze op deze manier steunen.
<SPEAKER ID="137" NAME="Katerina Batzeli" LANGUAGE="EL">
Mijnheer de Voorzitter, namens mijn fractie wil ik de Fractie van de Europese Volkspartij (Christen-democraten) en Europese Democraten alsmede de heer Freitas gelukwensen met zijn overwegingen in verband met de verklaringen van de Commissie betreffende de melkquota.
<P>
Mevrouw de commissaris, ik wil het niet hebben over het door iedereen gekende belang van de melksector in Europa op het gebied van productie, werkgelegenheid, investeringen, buitenlandse handel of voedselzekerheid. Wel wil ik opmerken dat voorstellen om de melkquota al dan niet af te schaffen tijdig en aandachtig moeten worden bestudeerd en dat moet worden geanalyseerd wat de gevolgen zijn voor het landbouwersinkomen, voor andere sterk getroffen sectoren en ook voor de plattelandsontwikkeling zelf. Die analyse moet alle regio's van de Unie bestrijken en rekening houden met de specifieke kenmerken van de melkproductie in sommige van die regio's.
<P>
Mevrouw de commissaris, wij kunnen niet instemmen met de controle van de melkproductie na 2015 onder de huidige voorwaarden, die vaak leiden tot oligopolies in de sector. Het is een productiemodel dat stamt uit het vorige gemeenschappelijke landbouwbeleid. Anderzijds kunnen we ook niet aanvaarden dat de melkquota vóór 2015 van de ene dag op de andere worden vrijgemaakt. In de huidige overgangsperiode is het van het grootste belang de maatregelen voor transparantie, efficiëntie en concurrentievermogen in de sector in bepaalde regio's van de Gemeenschap te versterken. In het kader van de health check in 2008-2009 kunnen wij geen enkele herziening van een product aankondigen. Als we willen geloven dat het gaat om een health check, hebben we te maken met een simplificatie van het gemeenschappelijke landbouwbeleid.
<P>
Ik wil u een vraag stellen: bestaat er een mogelijkheid om de subsidies in 2007 te ontkoppelen? Hoe valt dat te combineren met de vrijmaking of het behoud van het quotasysteem?
<P>
Mevrouw de commissaris, ik weet dat u een billijk voorstel zult formuleren voor de plafonds om de producenten voor onzekerheid te behoeden. Ik denk dat u daar politiek groot belang aan hecht, maar het is vooral een tijdige raadpleging van het Europees Parlement die de sector concurrentievermogen en een duidelijke oriëntatie zal verschaffen.
<SPEAKER ID="138" NAME="Jan Mulder">
namens de ALDE-Fractie. - Voorzitter, ook ik zou willen beginnen met de heer Freitas te bedanken voor het initiatief dat hij genomen heeft om vanavond dit belangrijke onderwerp te bespreken.
<P>
Als we spreken over de melkquota dan is het belangrijk op te merken dat de situatie toen we deze quota in 1984 invoerden, volkomen anders was dan nu. In 1984 waren er grote niet-verkoopbare overschotten. Dat is op dit ogenblik duidelijk niet meer het geval. Het verschil tussen de wereldmarktprijzen in 1984 en de prijs in de Europese Unie was groot. Dat verschil in prijzen is op het ogenblik aanzienlijk geringer.
<P>
Als de prijzen in de Europese Unie in de buurt komen van de prijzen op de wereldmarkt, dan is er veel minder reden om een quotaregeling te hebben dan in 1984 het geval was. Ik ben het volkomen met de commissaris eens dat, zoals ze zojuist gezegd heeft, het belangrijk is dat de boeren weten waar ze aan toe zijn. Ik weet niet wanneer de Commissie in staat is om precies de voorstellen of richting aan te geven, maar het zou ideaal zijn om in het kader van de health check over alle andere onderdelen van het landbouwbeleid te spreken en ook de mening van de Commissie over de quotaregeling te horen.
<P>
Er is al gezegd dat de situatie in de Europese Unie niet overal gelijk is. Als die analyse van de Commissie er komt, is het belangrijk dat deze per land plaatsvindt en misschien per regio. Voor sommige regio's is het belangrijk dat er een quotaregeling blijft bestaan. Misschien kan de Commissie daar in de analyse op ingaan. Wat er ook uit zal komen, op basis van de kennis die ik nu heb, denk ik dat het beter is om op termijn de quotaregeling geleidelijk af te schaffen. Want als wij de huidige aanwezigheid van de Europese Unie op de wereldmarkt voor zuivelproducten vergelijken met die in 1984, dan is de situatie nu aanzienlijk slechter en dat is een slechte zaak.
<SPEAKER ID="139" NAME="Ilda Figueiredo">
namens de GUE/NGL-Fractie. - (PT) Mijnheer de Voorzitter, het standpunt van de commissaris dat de melkquota mogelijk voor 2015 afgebouwd worden is echt zorgwekkend.
<P>
Hoewel ze ook gezegd heeft dat het nog te vroeg is voor grondige maatregelen, gaat de door haar bepleite liberalisering voorbij aan het belang van de melkproductie in een aantal van de meest benadeelde landbouwgebieden. In Portugal zou de eventuele afbouw van de melkquota zowel in een aantal regio's in het noorden en het midden van het land als in de autonome regio van de Azoren de plattelandsontwikkeling blokkeren en grote gebieden waar de productie van melk en zuivelproducten de belangrijkste activiteit is, tot armoede veroordelen.
<P>
Daarom hameren wij op beschermende maatregelen voor de specifieke situatie van de landbouw in verschillende lidstaten, in het bijzonder in Portugal.
<SPEAKER ID="140" NAME="Janusz Wojciechowski">
namens de UEN-Fractie. - (PL) Mijnheer de Voorzitter, mag ik de auteur van deze vraag bedanken voor het entameren van dit hoognodige debat over de zuivelquota. De problemen rond deze quota baren boeren in heel Europa zorgen. Ik wil aanvoeren dat we, als we deze quota willen handhaven, duidelijk opnieuw moeten nadenken over de omvang ervan. De verdeling van de melkquota is nu oneerlijk. Ik kan veel voorbeelden noemen die duidelijk maken dat ze niet overeenstemmen met de vraag op de interne markt in sommige lidstaten. Er zijn landen die grote schade lijden doordat de quota niet zijn afgestemd op hun consumptie, zoals Italië en Spanje, en Polen hoort daar zeker ook bij. Als de quota worden gehandhaafd, dan moet de omvang ervan in elk geval worden herzien, zodat ze eerlijk zijn verdeeld. Dat is Europese solidariteit.
<SPEAKER ID="141" NAME="Kathy Sinnott">
namens de IND/DEM-Fractie. - (EN) Mijnheer de Voorzitter, nu we het hebben over melkquota, wil ik een ernstige situatie onder de aandacht van de commissaris brengen. De Ierse instantie die zich bezighoudt met de verkoop van melkquota, bestaat volledig uit oudere boeren en die beschikken allemaal over melkquota die ze willen verkopen. Hun besluit om de quota te verkopen wordt ingegeven door ziekten, kwalen en de hoge leeftijd.
<P>
De Ierse minister van Landbouw heeft bepaald dat ze voorrang wil geven aan jonge boeren. De Europese wet verbiedt discriminatie op grond van leeftijd, maar desondanks discrimineert onze minister openlijk oudere quotahouders ten gunste van jonge boeren die ze de quota onder de marktwaarde wil aanbieden. Dat is het hele punt. Haar voorstel is om de kosten te laten betalen door de huidige quotahouders. Dat is verstoring van de markt. Veel van deze oudere boeren zijn momenteel het slachtoffer van paniekzaaierij op grond van onjuiste informatie van hun coöperaties.
<P>
De minister wil de quota die niet te koop zijn aangeboden, confisqueren op basis van de volgende twee criteria: als de quotahouder twee achtereenvolgende jaren niet produceert of als de leaseovereenkomst van de quotahouder in maart van het ene jaar afloopt en hij zijn quota aan het eind van maart in het volgende jaar nog niet heeft verkocht.
<P>
Minister Coughlan lijkt verdeeldheid te willen zaaien in de van oudsher hechte boerengemeenschap door de ene groep de andere te laten uitbuiten. Het dreigement om quota te confisqueren is bedoeld om boeren slechte regelingen op de dringen en te dwingen om quota tegen hun zin te verkopen. Ik vraag de commissaris om duidelijkheid te scheppen in deze situatie.
<SPEAKER ID="142" NAME="Albert Jan Maat" AFFILIATION="PPE-DE">
Voorzitter, ik wil collega Freitas danken voor de wijze waarop hij het initiatief van de Europese christen-democraten heeft verwoord en ik dank de commissaris dat zij het debat over de toekomst van de zuivel heeft geopend. Want laten we eerlijk zijn, de situatie is in de loop der jaren veranderd. De kosten van het melken zijn veel hoger geworden ten gevolge van de hoge quotumkosten en tegelijkertijd loopt het Europese zuivelbeleid steeds meer vast. Wij zijn ondertussen 60 procent van onze export op de wereldmarkt kwijtgeraakt, en de Europese Unie en de Europese zuivelsector hebben 4 procent van de wereldproductie verloren.
<P>
Nu dus de vraag naar zuivel wereldwijd veel sneller stijgt dan de productie, doet Europa er goed aan om de situatie onder ogen te zien en te bedenken wat er na 2015 moeten gebeuren. Aan de ene kant zijn er ondernemers die graag willen groeien en dat niet kunnen vanwege de hoge quotumkosten. Aan de andere kant zijn er gebieden in Europa waar men op dit moment het quotum al niet meer volmelkt. Ik denk bijvoorbeeld aan het Verenigd Koninkrijk. Alle reden dus om nu te kijken hoe we na 2015 een goed spoorboekje hanteren om te komen tot een beter en effectief systeem Ik wil u op dit punt een aantal handreikingen doen.
<P>
Om te beginnen moet het melkquotum internationaal verhandelbaar worden. De superheffing moet worden verlaagd wanneer het quotum wel wordt gebruikt, maar de afzet nagenoeg zonder steun aan de Europese Unie geschiedt. We kunnen ook denken aan de verevening van het melkquotum op Europees niveau. Wanneer het ene land het quotum niet volmelkt en het andere wat meer kan gebruiken, kunnen we achteraf die zaak toch prima gelijktrekken. Ook een geleidelijke quotumverruiming voor melkveehouders en coöperaties die hun producten afzetten zonder Europese steun is denkbaar.
<P>
Ten slotte, een effectief gebruik van de Europese gelden voor plattelandsontwikkeling voor dié gebieden met kleine melkveehouders waar problemen ontstaan met betrekking tot werkgelegenheid en omschakeling. Op deze wijze kan de commissaris wellicht een goed spoorboekje gebruiken dat leidt tot een meer marktgerichte benadering en als CDA'er uit Nederland zou ik het zeer verwelkomen als de commissaris die lijn zou volgen. Ik moet haar een compliment maken, ook omdat een aantal van deze voorstellen door haar directeur melkveehouderij, de heer Rasmussen, inmiddels zijn verwoord. Dat biedt perspectief voor de toekomst voor een tijdig debat over de zuivel.
<SPEAKER ID="143" NAME="Rosa Miguélez Ramos" AFFILIATION="PSE">
(ES) Mijnheer de Voorzitter, commissaris, de herziening op middellange termijn van het GLB werd aangekondigd als een eenvoudige tussentijdse herziening, en toch is het een van de meest ingrijpende hervormingen geweest die dit beleid ooit gekend heeft.
<P>
Dit in aanmerking genomen, en gezien uw publieke uitlatingen van de afgelopen maanden over het quotasysteem, die in de betrokken sector hebben geleid tot een hoop onrust en onzekerheid, zou ik willen dat u hier in alle duidelijkheid stelde dat de voor 2008 geplande check-up ons zal garanderen dat de hervorming functioneert en dat de Commissie onder geen beding voornemens is om verder te gaan of vooruit te lopen op het tijdstip waarover dit Parlement zich heeft uitgesproken tijdens de debatten van de vorige hervorming. Ik zou u eraan willen herinneren dat het zich toen heeft uitgesproken voor verlenging van de huidige regelgeving tot het boekjaar 2014-2015, overeenkomstig het voorstel van de Commissie. Sommige collega's hebben hetzelfde gezegd in hun betoog.
<P>
Dat perspectief van stabiliteit dat de Commissie toen voorstelde, commissaris, is nog steeds even onontbeerlijk voor een economische activiteit waarbij het, net als bij alle andere activiteiten, nodig is acties te kunnen plannen, investeringen te kunnen terugverdienen en zich te kunnen voorbereiden op wat de toekomst brengen zal, waarbij gewerkt moet worden op basis van een regelgevend kader dat al eerder is vastgesteld.
<P>
In mijn regio, Galicië, net als in andere regio's die hier genoemd zijn, zoals de autonome regio de Azoren of het noorden van Portugal - en ik wil de heer Freitas bedanken dat hij met zijn vraag dit debat mogelijk heeft gemaakt - spelen de melkveeboerderijen een beslissende rol op maatschappelijk en milieugebied en voor het herstel van het territoriale evenwicht.
<P>
Volgens de agrarische vakbonden kun je aan het op familiebedrijven berustende Galicische model het best zien welke multifunctionele rol deze boerderijen vervullen en hoe groot hun vermogen is om de bevolking aan de eigen regio te binden.
<P>
Als de Commissie de spelregels wil wijzigen, dan zal zij vooraf moeten vertellen wat haar plannen zijn, en wanneer en hoe zij die ten uitvoer gaat leggen. Dat alles moet met de grootste transparantie gebeuren, want voor deze beroepsgroep is onzekerheid het ergste scenario, commissaris.
<P>
De sector heeft stabiliteit nodig, geen schokken, hij heeft tijd nodig om zich aan te passen en planningen te maken, en daarom is het wenselijk dat we eerst de huidige hervorming voltooien alvorens weer een nieuwe hervorming te overwegen.
<SPEAKER ID="144" NAME="Kyösti Virrankoski" AFFILIATION="ALDE">
(FI) Mijnheer de Voorzitter, melkproductie neemt een belangrijke plaats in binnen landbouwregio's die het slechtst af zijn. Zij zorgt voor inkomsten en vitaliteit in regio's waar andere vormen van landbouwproductie lastig of onmogelijk zijn. Zo kan er dankzij de melkproductie gebruik worden gemaakt van goede hooiopbrengsten in onvruchtbare regio's.
<P>
Melkproductie is kapitaalintensief. De noodzakelijke investeringen zijn enorm. De moderne productiestructuur kan zelfs een miljoen euro kosten. Toch schept zij meestal slechts arbeidsplaatsen voor gezinsbedrijven.
<P>
Melkproductie is aan quota onderworpen. Veel jonge boeren hebben veel geïnvesteerd in het verwerven van meer productierechten. Het komt niet zelden voor dat er voor productiequota 150 000 euro of meer wordt betaald. Melkproductie heeft daarom een gegarandeerd langetermijnkader nodig. Dat kan niet als een achtjarendoel worden beschouwd. Het vaste systeem heeft voor de boer een evenwichtig productiekader gecreëerd. De prijsschommelingen zijn klein en de markt is stabiel.
<P>
Afschaffing van de melkquota zou de situatie in één keer veranderen. De grote industrieconcerns in de beste regio's van Europa zouden zich in een sterke concurrentiepositie bevinden. De diversiteit van de landbouw zou minder worden. De grote investeringen die gezinsbedrijven in melkquota doen, zouden in één keer hun waarde verliezen. De melkmarkten zouden hun stabiliteit verliezen. Dit alles zou het ondernemerschap zeer risicovol maken en vooral de inkomsten verlagen in de landbouwregio's die vanwege hun ongunstige natuurlijke omstandigheden toch al zwak zijn.
<SPEAKER ID="146" NAME="Zdzisław Zbigniew Podkański" AFFILIATION="UEN">
(PL) Mijnheer de Voorzitter, het gemeenschappelijk landbouwbeleid heeft veel twijfels opgeworpen en dat zal zo blijven. Het beleid zal altijd voor- en tegenstanders hebben.
<P>
De plannen van de Europese Commissie om het gemeenschappelijk landbouwbeleid, met inbegrip van de melkquota, te herzien heeft zorgen en hoop gebracht, zeker in de landen die het moeilijk hebben met het huidige beleid, zoals Polen. Polen kreeg een beledigend krap quotum. Om een vergelijking te maken: Duitsland, met 80 miljoen inwoners, heeft een quotum van ongeveer 28 miljoen ton, terwijl Polen, met half zoveel inwoners, het maar met een melkquotum van rond de 9 miljoen ton moet doen. Dat betekent in de praktijk dat Polen viereneenhalf miljoen ton minder heeft gekregen dan het quotum van dertien tot dertieneneenhalf miljoen ton waar Polen recht op heeft.
<P>
Daarom willen wij vragen wat er zou gebeuren als de melkquota worden afgeschaft, zeker in landen als Polen, waar de productie gebeurt in familiebedrijven, en niet in grote coöperaties. Zullen de veranderde regels van het gemeenschappelijk landbouwbeleid niet het failliet van deze boeren betekenen?
<SPEAKER ID="147" NAME="Jan Tadeusz Masiel" AFFILIATION="NI">
(PL) Mijnheer de Voorzitter, mevrouw de commissaris, ik vind het betreurenswaardig dat de nieuwe lidstaten het minst profiteren van het gemeenschappelijk landbouwbeleid. Zij zijn partner in dit marshallplan voor de landbouw, dat vroeger uitblonk door zijn langetermijnvisie. Wij zijn laat toegetreden tot de Europese Unie. Dat is niet de fout van de commissaris, het is gewoon de geschiedenis van Europa. Maar helaas worstelen Poolse boeren nog met de melkquota, die miljoenen tonnen te krap zijn, en ondertussen betalen we boetes voor overproductie van melk, terwijl die worden afgeschaft in 2015. In afwachting daarvan zullen veel Poolse melkproducenten helaas de deuren moeten sluiten.
<SPEAKER ID="148" NAME="Carmen Fraga Estévez" AFFILIATION="PPE-DE">
(ES) Mijnheer de Voorzitter, commissaris, als afgevaardigde uit Galicië, een melkproducerende regio bij uitstek, lijkt deze mondelinge vraag die vandaag aan de Europese Commissie gesteld is, mij bijzonder op zijn plaats.
<P>
Commissaris, de melkproducenten zijn de afgelopen tijd zeer verontrust over bepaalde informatie die verspreid is en waaruit valt op te maken dat het in 2003 vastgestelde stelsel voor de zuivelsector en met name de quotaregeling zullen worden gewijzigd.
<P>
Commissaris, u bent vandaag niet zo concreet geweest, maar ik vind dat u een aantal zaken duidelijk heeft gemaakt: dat u een debat zult openen, en dat er een overgangsperiode zal komen voorafgaand aan de opheffing van de quota in 2015, waaruit ik afleid dat er voor 2015 en voor de definitieve opheffing van de quota sprake zal zijn van een geleidelijke opheffing.
<P>
Commissaris, we hebben het hier over een economische sector die behoefte heeft aan rechtszekerheid en aan een aantal garanties op de lange en middellange termijn, zodat een minimale planning mogelijk is; elke nieuwe ommezwaai en onzekerheid kan ernstige sociale en economische gevolgen hebben, althans in mijn land.
<P>
De quota zijn een bijzonder waardevolle steun voor de melkveehouders. In een regio als Galicië, waarin het herstructureringsproces moet worden voortgezet, is het voor de voltooiing van dat proces onontbeerlijk dat de huidige quotaregeling in haar oorspronkelijke vorm gehandhaafd blijft. Gebeurt dat niet, dan zou dat rampzalige gevolgen kunnen hebben, omdat de opheffing van de quota immers van grote invloed zou zijn op de melkprijzen, en derhalve op de inkomsten van de zuivelsector.
<P>
Mijn verzoek is dan ook, commissaris, dat een eventuele overgang pas wordt verwezenlijkt of andere ideeën pas worden voorgesteld vanaf het jaar 2015.
<P>
Ten slotte wil ik benadrukken dat de lidstaten moeten samenwerken in hun beleid voor dit hele proces en dat elke beperking in de uitwisseling van quota in een lidstaat dan ook moet worden beschouwd als een ernstig obstakel voor de kapitalisatie, het concurrentievermogen en de ontwikkeling van de sector, zoals helaas het geval is met het nationale plan dat de Spaanse regering heeft voorgesteld.
<SPEAKER ID="149" NAME="Luis Manuel Capoulas Santos" AFFILIATION="PSE">
(PT) Ik dank de commissaris voor het feit dat ze ook vandaag weer aanwezig is in Straatsburg. Haar veelvuldige aanwezigheid hier getuigt ervan dat de landbouw in Europa nog steeds een belangrijke plaats inneemt.
<P>
We hebben de laatste tijd nagedacht over het gemeenschappelijk landbouwbeleid. De Sociaal-democratische Fractie heeft de vorige week in Brussel nog een belangrijk seminar gehouden om zich te buigen over het huidige gemeenschappelijk landbouwbeleid en het gemeenschappelijk landbouwbeleid zoals wij ons dat wensen. Het nadenken over de toekomst mag echter niet leiden tot het introduceren van instabiele factoren. Boeren werken met de natuur en stellen de stabiliteit van de natuurlijke cycli op prijs. Het is bekend dat de markten reageren op alle factoren van instabiliteit, maar dat mag niet tot inertie leiden. Daarom moeten we niet in de oude reflex vervallen de status-quo louter te verdedigen vanwege de status-quo.
<P>
Commissaris, de recente verklaringen uit bepaalde hoek hebben tot ongehoorde paniek in deze sector geleid. Daar moet een gepast politiek antwoord op komen om te voorkomen dat in een aantal gevallen de instabiliteit die de sector in deze materie kenmerkt wordt misbruikt ten behoeve van verderfelijke politieke doeleinden. Instabiliteit en onzekerheid kunnen alleen bestreden worden met regelmatige en transparante informatie, die zo veel mogelijk opheldering verschaft.
<P>
Daarom doe ik een beroep op u, mevrouw de commissaris, een zo doeltreffend mogelijke voorlichtingsstrategie jegens de sector te hanteren. Ook dient de sector duidelijk gemaakt te worden dat de Commissie haar verbintenissen en het afgesproken scenario tot 2014 nakomt. Dat neemt natuurlijk niet weg dat het debat gewoon gevoerd moet worden en alternatieve scenario's die de komende tijd nodig mochten blijken, onderzocht moeten worden.
<SPEAKER ID="150" NAME="James Nicholson" AFFILIATION="PPE-DE">
(EN) Mijnheer de Voorzitter, commissaris, voor elk bedrijf geldt dat het duidelijkheid en zekerheid moet hebben over de toekomst en dat geldt zeker voor zuivelboeren en de zuivelindustrie. We hebben tijdens de tussentijdse evaluatie besloten dat de quota tot 2015 van kracht blijven en dat vind ik een goede beslissing. Maar als de Commissie van haar kant dit besluit nu in twijfel trekt, zou ze een verkeerde boodschap afgeven, dus ik ben blij dat de commissaris ons vanavond iets meer heeft kunnen vertellen over het standpunt van de Commissie.
<P>
Commissaris, u zei dat de quota hun nut overleefd hebben. Misschien hebt u gelijk, maar ik moet u erop wijzen dat 2015 nog ver weg is en dat het niet meevalt om in de toekomst te kijken en te voorspellen hoe de situatie tegen die tijd is. U sprak terecht van een zachte landing in 2015 en als de tijd is aangebroken om de quota af te schaffen, vind ik dat er inderdaad sprake moet zijn van een zachte landing. Waar ik mee zit, is de timing. Er is niets mis mee dat we ruim vóór die tijd van gedachten wisselen over wat er al dan niet kan gebeuren, maar hoe moedigen we jonge mensen aan om de sector in te stappen? Hoe trekken we jonge boeren aan in de sector? Hoe kunnen ze plannen maken voor de toekomst als er nu al vraagtekens bij die toekomst worden gezet?
<P>
Zoals u maar al te goed weet, is de zuivelsector de ruggengraat van de landbouwsector in de Europese Unie. We moeten samen aan een gezonde toekomst voor deze sector werken. Samenwerking is de enige manier om dat te bereiken. Ik hoop dat u de gelegenheid te baat zult nemen om met de Commissie landbouw samen te werken en zich positief en actief zult inzetten voor de toekomst van de zuivelsector en de zuivelboeren. Het gaat niet alleen om de mensen die op de boerenbedrijven werkzaam zijn, maar ook om de mensen die in de verwerkende industrieën en los van de boerenbedrijven werken.
<SPEAKER ID="151" NAME="Salvador Garriga Polledo" AFFILIATION="PPE-DE">
(ES) Mijnheer de Voorzitter, commissaris, we zijn het er allemaal over eens dat het Europese platteland en de Europese landbouwers en veehouders behoefte hebben aan enige zekerheid. De Overeenkomst van Brussel van 2002 verschafte die zekerheid, en in ruil daarvoor gingen de lidstaten schoorvoetend akkoord met een herziening van het GLB, die grote offers vergde van het platteland, met name in de cohesielanden.
<P>
Die zekerheid hield onder meer in dat de melkquotaregeling van kracht zou blijven tot het jaar 2015, wat de melkveehouders in de gelegenheid stelde om hun boerenbedrijven te reorganiseren om ze concurrerender te maken of, zo nodig, de sector de rug toe te keren.
<P>
Wij willen echter dat die zekerheid behouden blijft, en zoals u weet, zijn de quota de enige garantie die de melkveehouders hebben, op een markt waarop de prijzen teruglopen. Voor de melkveehouders zijn de quota bovendien een vorm van kapitaal, zij moeten de vrijheid hebben om die over te dragen en te verkopen wanneer ze hun productie willen stopzetten. Wat de onzekerheid doet, commissaris, is de waarde van de quota naar beneden halen.
<P>
In mijn regio, Asturias, is 94 000 ton verloren gegaan doordat boeren ermee ophielden. Van de 30 000 melkveehouderijen die er waren in het jaar 1996 zijn er nu, anno 2006, nog maar 3 200 over. De jonge melkveehouders, waarover we het zo vaak hebben, zelfs jonge melkveehouders met hoge zuivelquota en rendabele boerenbedrijven, keren de sector de rug toe. Daarbij komt dat de regering de overdracht van quota tussen particulieren verboden heeft.
<P>
Ons probleem, commissaris, is de ontwikkeling van het platteland. Volgend jaar gaat u het gemeenschappelijk landbouwbeleid aan een "health check" onderwerpen. Laten we hopen dat u zich daarbij opstelt als dokter en niet als forensisch expert.
<P>
Vind u het gepast om over overgangsmaatregelen te praten als de financiering van de plattelandsontwikkeling niet eens afdoende gewaarborgd is? Ik kan u er bijvoorbeeld op wijzen dat mijn land de komende jaren 50 procent van de fondsen voor plattelandsontwikkeling zal verliezen. Bent u van plan die situatie aan de kaak te stellen tijdens de herziening die u het komend jaar zult doorvoeren?
<SPEAKER ID="152" NAME="Czesław Adam Siekierski" AFFILIATION="PPE-DE">
(PL) Mijnheer de Voorzitter, het debat over de melkquota in het Europees Parlement gaat er steeds heftiger aan toe. We stellen ons allemaal de vraag wat er zal gebeuren als we de melkquotaregeling afschaffen. Er is behoorlijk wat kritiek geuit op het huidige systeem, onder andere door mevrouw de commissaris zelf. Zij is van mening dat de regeling volkomen verouderd is en bijgevolg niet alleen een rem zet op de ontwikkeling van de melksector in de Europese Unie, maar eveneens zijn concurrentievermogen op de wereldmarkt vermindert.
<P>
Vooral landen met geografische omstandigheden die zich niet zozeer lenen tot het produceren van melk verzetten zich tegen het afbouwen van het bestaande systeem. Voor deze lidstaten zal de opheffing van de quotaregeling er immers toe leiden dat de productie zich naar andere regio's verplaatst, waardoor vele landbouwers hun bron van levensonderhoud en stabiele inkomsten zullen verliezen. Ook de minst ontwikkelende regio's in het oosten van Polen zouden het slachtoffers kunnen worden van een dergelijke ontwikkeling. Polen is een van de landen waaraan onrechtvaardige, uiterst lage melkquota zijn toegekend. Polen kan daarom binnen afzienbare tijd netto-importeur worden.
<P>
Sommige deskundigen zijn van mening dat het behoud van een inflexibele quotaregeling nadeligere gevolgen zal hebben voor Polen dan voor de andere lidstaten. Door de slechts beperkte hulp voor de zuivelsector in de Europese Unie staat het systeem mogelijkheden voor modernisering in de weg, evenals het volledig benutten van het productiepotentieel. Velen zijn de mening toegedaan dat de melkquotaregeling haar economische bestaansreden verloren heeft. We hebben in het kader van de onderhandelingen met de Wereldhandelsorganisatie eveneens beloofd om de uitvoersubsidies af te schaffen en de invoerrechten ter bescherming van de interne markt aanzienlijk te verminderen.
<P>
Welke invloed zal dit hebben op de melkmarkt van de Europese Unie? Een versoepeling van de quotaregeling, bijvoorbeeld door het combineren van de quota voor leveringen en rechtstreekse verkoop evenals een beperking van de heffingen bij het overschrijden van de limieten, zou op dit moment een gepaste oplossing zijn. Ik wil de commissaris eraan herinneren dat er in de Europese Unie ook enkele lidstaten zijn die hun quotum niet volledig gebruiken.
<SPEAKER ID="153" NAME="Mairead McGuinness" AFFILIATION="PPE-DE">
(EN) Mijnheer de Voorzitter, in Ierland wordt over weinig anders gesproken. Donderdagavond sprak ik een grote groep zuivelboeren in Navan in County Meath en wat zij willen weten is niet zozeer of de quota in 2015 verdwenen zullen zijn, maar wat er vanaf 2008 zal worden gedaan om de waarde van de melkquota te laten zakken.
<P>
In het nummer van afgelopen donderdag van Farmers' Journal werden vijf belangrijke punten genoemd die de Commissie in gedachten heeft. Het is goed om deze punten onder de aandacht van het Parlement te brengen. Ik denk dat u overweegt om de quota vanaf de "health check” geleidelijk te verhogen, de superheffing voor de lidstaten te verlagen en de quota in de Europese Unie op elkaar af te stemmen zodat een overschrijding van de quota in de ene lidstaat wordt gecompenseerd door onderbenutting in de andere. Er wordt gesproken over grensoverschrijdende verkoop en over een verlaging van de waarde van de quota in de lidstaten. Dat gebeurt nu al, zeker in Ierland.
<P>
Dit alles brengt een nadeel met zich mee. In elke studie die ik over het onderwerp heb gelezen, staat dat het afschaffen van de melkquota in veel lidstaten tot een aanzienlijke daling van de melkprijzen en een navenante stijging van de productie zal leiden. Dat zou het geval zijn in Ierland, Nederland, Denemarken en Luxemburg.
<P>
De sleutel tot dit alles is dat we allemaal vóór afschaffing zijn als de markten in 2015 positief zijn, maar niemand weet hoe de markten er tegen die tijd voor staan. Ik ben benieuwd naar uw analyse van de zuivelmarkt. Er zal goed naar de toekomst moeten worden gekeken, want als de mondiale markten niet positief zijn, kan ik boeren moeilijk aanraden dat ze harder moeten gaan rennen om op hetzelfde punt te blijven staan. Dat is niet logisch.
<P>
Degenen die zich zorgen maken om de jonge boeren - wat ik zelf ook doe, hoewel mijn kleine boeren momenteel wel erg klein zijn -, vraag ik: hoe kun je iemand nou ooit aanmoedigen om een bedrijf te beginnen waarin je tweemaal zo hard moet werken om de helft te verdienen? Dat is niet logisch. Dat moeten we niet vergeten.
<P>
De ontwikkelingen binnen de WTO vormen de sleutel. Maar we hebben in ieder geval een debat en dat is een positief teken. We moeten in het Parlement vaker over dit soort kwesties spreken in plaats van erover te moeten lezen in de nationale dagbladen.
<SPEAKER ID="154" NAME="Neil Parish" AFFILIATION="PPE-DE">
(EN) Mijnheer de Voorzitter, ik dank de heer Freitas dat hij dit naar voren heeft gebracht en de commissaris dank ik voor haar aanwezigheid. Dit debat is zeer de moeite waard.
<P>
We moeten onder ogen zien dat melkquota en de braakleggingsregeling in de toekomst zullen moeten worden afgebouwd, aangezien ze niet goed passen in een ontkoppeld landbouwbeleid. We moeten ook een datum vaststellen en ons er vervolgens aan houden, want zolang ik in het Parlement zit, hebben we het al over het afbouwen van de melkquota en het komt er nooit van. We moeten het feit dat er ooit een eind aan zal komen, onder ogen zien. Iedereen in dit Parlement erkent dat zuivelproductie waardevol is voor al onze lidstaten - zeker in mijn eigen regio in het Verenigd Koninkrijk, de West Country, een streek die zwaar leunt op de zuivelboerderijen, die onder hoge druk staan. In verband met quota en de waarde ervan is het interessant om te weten dat de prijs in het Verenigd Koninkrijk tien jaar geleden bijna een pond per liter was en tegenwoordig een penny per liter. We moeten dus niet vergeten dat quota in velerlei opzicht geen tastbaar iets zijn en dat de waarde ervan van de ene dag op de andere kan verdampen. We moeten hier heel zorgvuldig mee omgaan. In het Verenigd Koninkrijk zijn de macht van de supermarkten en de prijzenoorlog momenteel het echte probleem. We halen ons nationale quotum niet eens, wat aangeeft dat er iets mis is met de prijs.
<P>
De afgelopen twintig jaar is de zuivelhandel wereldwijd een aantal keren toegenomen, maar omdat in Europa beperkingen gelden voor de geproduceerde hoeveelheden, hebben we daar nooit van kunnen profiteren. Daarom moet er in de toekomst een flexibeler systeem komen. Ik ben benieuwd naar de standpunten van de commissaris op dat gebied.
<P>
Nieuw-Zeeland - waar waarschijnlijk net zo doelmatig melk wordt geproduceerd als elders - hanteert nog steeds een quotaregeling, omdat het werkt met een nationale coöperatie, waarvan boeren aandeelhouder moeten zijn om extra melk te mogen produceren. Het is interessant om te speculeren over de regelingen voor de periode na 2015, maar we zullen eerst onder ogen moeten zien dat de quota echt moeten verdwijnen.
<SPEAKER ID="155" NAME="Duarte Freitas " AFFILIATION="PPE-DE">
auteur. - (PT) Mijnheer de Voorzitter, hartelijk dank. Als auteur wil ik alleen de commissaris nog snel een vraag stellen om het een en ander nader te preciseren, zodat we allemaal na dit debat meer duidelijkheid hebben over het onderwerp.
<P>
Zoals de commissaris heeft gezegd, weten we dat bij niets doen de regeling in 2015 eindigt. De commissaris heeft ons ook verteld dat volgens haar dit systeem achterhaald is en beëindigd moet worden. Ik zou u willen vragen of het volgens u mogelijk is de phasing-out te laten starten voor 2015, zoals uw vertegenwoordiger in de Landbouwcommissie van het Europees Parlement, de heer Rasmussen, heeft gezegd, of dat die phasing-out vanaf 2015 ingaat. Dat is de beslissende kwestie en ik stel een zeer openhartig antwoord op prijs.
<SPEAKER ID="156" NAME="Mariann Fischer Boel">
lid van de Commissie. - (EN) Mijnheer de Voorzitter, ik heb met veel belangstelling naar dit boeiende en vurige debat geluisterd. Het belang van de zuivelsector komt hier duidelijk uit naar voren.
<P>
Zoals de heer Mulder terecht opmerkte, is de quotaregeling in 1984 ingevoerd in een tijd dat we de prijzen van onze producten hoog wilden houden. Op dat moment was de quotaregeling dus een goed idee. De situatie is de afgelopen twintig jaar echter drastisch veranderd en daarom heeft er als onderdeel van de hervorming van 2003 een discussie plaatsgevonden over de toekomst van de zuivelsector. Er is besloten om de quotaregeling tot 31 maart 2015 te handhaven en om de quota te verhogen en de prijzen te verlagen. De geleidelijke invoering van deze veranderingen wordt volgend jaar voltooid.
<P>
Dan is er nog de mogelijkheid om een "health check” uit te voeren. Er komt geen nieuwe hervorming in 2008/2009. Dat is van belang. De "health check” biedt gewoon genoeg mogelijkheden om het gemeenschappelijk landbouwbeleid te stroomlijnen en vereenvoudigen, overeenkomstig de hervorming van het GLB van 2003.
<P>
Ik probeer altijd open kaart te spelen met het Parlement. Ik leg mijn kaarten gewoon op tafel. Er moet als onderdeel van de "health check” een discussie komen over wat er moet gebeuren met de quotaregeling als die in 2015 afloopt. Ik heb geen vooropgezette ideeën over het afbouwen ervan, maar we moeten de zuivelsector wel laten weten of we de quotaregeling wel of niet willen voortzetten. Ik stel geen veranderingen voor, omdat de quotaregeling in 2015 vanzelf afloopt als we niets doen, maar we moeten de sector dus wel vertellen of we wel of niet vasthouden aan de afspraak om de quotaregeling in 2015 af te schaffen. Als we niets zeggen, gaan boeren in heel Europa ervan uit dat dit niet het geval zal zijn. Dan houden ze hun quota in de veronderstelling dat ze na 31 maart 2015 nog steeds iets waard zijn, om er vervolgens achter te komen dat de Raad en het Parlement opeens hebben besloten om ze af te schaffen, waarna de waarde van de quota van de ene op de andere dag tot het nulpunt keldert. Ze zijn dan geen cent meer waard! Dat noem ik geen voorspelbaarheid. Daarom moeten we een duidelijk signaal afgeven over de toekomst.
<P>
Zoals ik al in mijn eerste bijdrage zei: eind volgend jaar verschijnt het verslag over de vooruitzichten voor de zuivelmarkt. Er bestaat een traditie van nauwe samenwerking tussen mij en het Parlement, en met name de Commissie landbouw en plattelandsontwikkeling, mijnheer Nicholson, dus er is op dat punt een discussie mogelijk over wat er gaat gebeuren, om te zorgen voor stabiliteit en om onzekerheid voor de zuivelsector in de Europese Unie te voorkomen.
<SPEAKER ID="157" NAME="De Voorzitter">
Het debat is gesloten.
<P>
Schriftelijke verklaring (artikel 142 van het Reglement)
<SPEAKER ID="158" NAME="Béla Glattfelder" AFFILIATION="PPE-DE">
(HU) De laatste tijd doet steeds vaker het nieuws de ronde dat de Commissie van plan is wijzigingen door te voeren in het zuivelbeleid, waarvan een belangrijk element de afschaffing van melkquota zou zijn. De Commissie heeft deze berichten tot nu toe niet ontkend. Dit nieuws is verontrustend omdat de laatste jaren alleen hervormingen werden doorgevoerd in sectoren waarbij de voorschriften hoe dan ook hun geldigheid zouden verliezen. Een dergelijke dwingende reden geldt voor de zuivelsector niet, aangezien de reguleringen inzake de zuivel pas in 2015 aflopen en de melkquotaregeling bovendien de nodige stabiliteit biedt voor de markt en de producenten.
<P>
Met de afschaffing van de quotaregeling zouden de inkomsten van de melkproducenten in heel Europa dalen, wat tot verdere concentratie in deze sector zou leiden. Tienduizenden producenten die aan de lokale markt leveren, zouden daar niet mee door kunnen gaan. Zodoende zou de melkproductie in lidstaten waar de voorwaarden ongunstiger zijn, aanzienlijk afnemen. Verscheidene lidstaten zouden de consumptie overwegend vanuit de import moeten zien te dekken.
<P>
Ofschoon de melkproductie in Hongarije ook nu al voornamelijk op grote schaal plaatsvindt en zich in een goede concurrentiepositie bevindt, is het ook niet in ons belang om de quotaregeling af te schaffen. Vanwege de huidige economische moeilijkheden wordt er weinig melk geconsumeerd en kan Hongarije het beschikbare melkquotum niet volledig benutten. We hopen echter dat als de economische situatie later aantrekt, ook de consumptie weer zal stijgen. Voor Hongarije zou het in het bijzonder onacceptabel zijn als de quotaregeling zodanig wordt aangepast dat de lidstaten die hun quotum niet volledig benutten, een gedeelte daarvan moeten afstaan aan landen waar de quota beter worden benut.
<SPEAKER ID="159" NAME="Csaba Sándor Tabajdi" AFFILIATION="PSE">
(HU) De reden voor de handhaving van de strenge melkquotaregeling is dat vanwege de momenteel geldende quota meer melk wordt geproduceerd dan nodig is voor de consumptie binnen de EU.
<P>
De subsidies voor melkproducenten moeten vanaf 2007 geheel gescheiden worden van de productie, dat wil zeggen dat niet degene die de melk produceert de subsidie ontvangt, maar degene die in de referentieperiode over de melkquota beschikt; deze subsidie zal worden uitgekeerd als vast bedrag berekend op basis van de hoeveelheid grond.
<P>
Volgens de huidige regelgeving blijft de quotaregeling tot 2014-2015 van kracht. De commissaris van Landbouw, mevrouw Fischer Boel, zei dat de quotakwestie in het kader van nader onderzoek moet worden besproken, maar de concrete invulling daarvan kwam niet ter sprake.
<P>
De handhaving van de quotaregeling is de enige garantie voor de markt- en prijsstabiliteit. Zonder quota zou de productie aanzienlijk stijgen, vanwege de overschotten die hierdoor ontstaan zouden de prijzen dalen, en de grote melkveehouderijen zouden de kleinere bedrijven dan gemakkelijk kunnen verstikken. Zonder subsidies kunnen alleen de bedrijven met de beste concurrentiepositie de strijd aanbinden met de importdruk of succes boeken op de exportmarkt.
<P>
Vanwege rentabiliteitsproblemen daalt de melkproductie in Hongarije voortdurend en ondanks het feit dat de aankoopprijzen niet omlaag zijn gegaan, wordt slechts ongeveer 70 procent van de toegekende gemeenschapsquota benut. Helaas zijn bij ons in tegenstelling tot in West-Europa de producenten niet de eigenaren van de verwerkingsbedrijven.
<P>
Als de quotaregeling zou worden afgeschaft, zou de hoeveelheid geïmporteerde producten stijgen, zouden de algemene concurrentieproblemen van de Hongaarse melkveehouderijen zich nog duidelijker aftekenen en zou de nationale productie waarschijnlijk versneld afnemen. Om al deze redenen sta ik niet achter de afschaffing van de melkquotaregeling.
