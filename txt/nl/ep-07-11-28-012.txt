<CHAPTER ID="012">
Regeling van de werkzaamheden
<SPEAKER ID="016" NAME="De Voorzitter">
De definitieve versie van de conceptagenda, opgesteld overeenkomstig artikelen 130 en 131 van het Reglement, is verspreid. De volgende amendementen zijn ingediend:
<SPEAKER ID="017" NAME="Martin Schulz">
namens de PSE-Fractie. - (DE) Mevrouw de Voorzitter, op de agenda voor vandaag staat de verklaring van de Commissie inzake partnerschapsovereenkomsten met de ACS-landen. Voor dat debat is een resolutie in de maak. Vanmorgen en de afgelopen dagen heeft onze fractie zeer intensieve debatten over deze resolutie gevoerd. We hebben ook erg ons best gedaan om met andere fracties een compromisresolutie op te stellen, met het oog op het bereiken van een dergelijk compromis. Helaas is dat niet gelukt. Toch willen we niet opgeven. We proberen nog steeds een compromis te bereiken voordat we onze toevlucht zullen moeten nemen tot bestreden besluiten.
<P>
Namens mijn fractie stel ik daarom voor om de resolutie over deze verklaring van de Commissie en de stemming over de resolutie uit te stellen tot de vergaderperiode in december. Ik zou de leden van dit Huis dankbaar zijn als zij aan deze gang van zaken hun steun zouden willen verlenen, omdat er daardoor meer ruimte komt voor onderhandelingen om tot een compromis te komen.
<SPEAKER ID="018" NAME="De Voorzitter">
Mijnheer Schulz, we komen te zijner tijd, overeenkomstig de regeling van de werkzaamheden, op dit onderwerp terug.
<P>
Woensdag:
<P>
De gecombineerde behandeling van de spoorwegen in de Gemeenschap wordt gehouden vóór de behandeling van het rapport van mevrouw Hieronymi over televisie-uitzendingen.
<P>
Het rapport van de heer Ortuondo Larrea over de interoperabiliteit van het communautaire spoorwegsysteem wordt in stemming gebracht tijdens de volgende vergaderperiode in Straatsburg.
<P>
Donderdag:
<P>
Ik deel u mee dat bij de stemmingen:
<P>
het verslag van de heer Leinen over het amendement op de verordening houdende het Financieel Reglement van toepassing op de algemene begroting van de Europese Gemeenschappen wordt aangenomen krachtens artikel 43, lid 1 en in stemming wordt gebracht;
<P>
het verslag van de heer Blokland over gevaarlijke chemische stoffen verschoven wordt naar de vergaderperiode in januari, zodat bij de eerste lezing overeenstemming kan worden bereikt.
<P>
Dan uw onderwerp, mijnheer Schulz.
<P>
Ik heb van de sociaal-democratische fractie een verzoek ontvangen de stemming over de ontwerpresoluties inzake partnerschapsovereenkomsten uit te stellen tot de zitting in december, met als gevolg dat er nieuwe uiterste inleverdata voor de teksten vastgesteld moeten worden.
<SPEAKER ID="019" NAME="João de Deus Pinheiro" LANGUAGE="PT">
Mevrouw de Voorzitter, ik merk bij de sociaal-democratische fractie de bereidheid op tot het sluiten van compromissen en ik moet zeggen, namens de PPE-DE-Fractie, dat wij ook open staan voor een compromis en dat we ons dus niet tegen de suggestie van de heer Schulz zullen verzetten. Naar aanleiding van het referendum in Venezuela willen wij echter tijdens de vergaderperiode in december ook graag een resolutie over de situatie in dat land. In de geest van deze bereidheid tot het sluiten van compromissen en ook in de geest van het kerstfeest vind ik dat we aan de voorstellen tegemoet kunnen komen.
<SPEAKER ID="020" NAME="De Voorzitter">
. - Mijnheer Pinheiro, het gaat hier niet over Venezuela, maar over het voorstel van de sociaal-democratische fractie de ontwerpresoluties inzake economische partnerschapsovereenkomsten te verschuiven naar de zitting in december.
<P>
Wil iemand zich uitspreken vóór dit voorstel?
<SPEAKER ID="021" NAME="João de Deus Pinheiro">
namens de PPE-DE-Fractie. - (PT) Mevrouw de Voorzitter, u hebt waarschijnlijk niet gehoord wat ik zei. Ik begon met te zeggen dat wij bij wijze van compromis bereid zouden zijn met deze suggestie mee te gaan, maar dat we graag willen dat onze sociaal-democratische vrienden, in de geest van het kerstfeest, op hun beurt dan ons voorstel voor een resolutie over Venezuela accepteren, naar aanleiding van het daar gehouden referendum.
<SPEAKER ID="022" NAME="De Voorzitter">
. - Is er iemand die zich tegen het voorstel wil uitspreken?
<SPEAKER ID="023" NAME="Helmuth Markov">
namens de GUE/NGL-Fractie. - (DE) Mevrouw de Voorzitter, ik ben nogal verbaasd over dit voorstel van de sociaal-democratische fractie. In de gemeenschappelijke ontwerpresolutie van de sociaal-democraten, de Groenen en mijn fractie is ook de resolutie opgenomen die in Kigali is aangenomen. In Kigali hebben de leden van de PPE-DE-Fractie ook met dit compromis ingestemd. Daarom begrijp ik eenvoudig niet waarom alles nu verschoven moet worden voor een nader debat. De leden van dit Huis waren immers gezamenlijk al tot overeenstemming gekomen? Iedereen heeft in Kigali met dit compromis ingestemd! Daarom ben ik tegen dit uitstel. Het betreffende document wordt al door een groot aantal leden gesteund en er zou vandaag over gestemd kunnen worden.
<SPEAKER ID="024" NAME="Daniel Cohn-Bendit">
namens de Verts/ALE-Fractie. - (DE) Mevrouw de Voorzitter, om misverstanden te voorkomen: het probleem is niet de inhoud, het probleem is dat zij er zeker van willen zijn dat ze een meerderheid krijgen. Ik ben van mening dat dit legitiem is. U hebt volkomen gelijk, mijnheer Markov: het voorstel houdt in dat er opnieuw een debat komt. Dat is moeilijk te begrijpen, maar het idee dat er bij de sociaal-democraten achter zit is dat ze de zekerheid willen hebben dat een meerderheid datgene steunt wat iedereen toch al wil bereiken. Daar gaat het om en daarom willen ze uitstel. Dat is alles.
<P>
(Het Parlement willigt het verzoek in)
<SPEAKER ID="026" NAME="De Voorzitter">
. - De stemming over de ontwerpresoluties inzake economische partnerschapsovereenkomsten wordt verschoven naar december en de voorgestelde termijnen zijn als volgt.
<P>
Voor het indienen van ontwerpresoluties: woensdag 5 december om 12.00 uur;
<P>
voor amendementen en gemeenschappelijke ontwerpresoluties: maandag 10 december om 19.00 uur.
<P>
De stemming vindt plaats op woensdag 12 december.
<P>
Ik heb van de Fractie van de Europese Volkspartij en Europese Democraten het verzoek ontvangen voor een debat over de verklaring van de Commissie inzake het referendum in Venezuela, met de overlegging van ontwerpresoluties.
<P>
Is er iemand die zich tegen dit verzoek wil uitspreken?
<SPEAKER ID="027" NAME="Martin Schulz" LANGUAGE="DE">
Mevrouw de Voorzitter, de heer de Deus Pinheiro had het zonet over de geest van kerstfeest. Ik ben ook voorstander van de geest van het kerstfeest, maar we moeten het niet overdrijven. In die geest hebben we ons tenslotte geheel bereid getoond tot een compromis, toen we uit Kigali kwamen.
<P>
Wat Venezuela betreft: er zullen in elk debat altijd meningsverschillen en zelfs wrijvingen zijn over de heer Chávez. We vinden dat een debat nuttig is - we voeren het zelfs op dit moment -, maar we zijn er niet van overtuigd dat het mogelijk is op korte termijn tot een zinnige resolutie te komen - vandaag niet en morgen niet. Als we deze resolutie verschuiven naar de vergaderperiode in december, is zij drie weken oud. Het is heel nuttig om het debat nu te voeren, maar we willen geen resolutie, want die zou óf in elkaar geflanst worden óf veel te laat komen. Ik vind dat we vandaag het debat moeten voeren en dat dat voldoende is.
<SPEAKER ID="028" NAME="De Voorzitter">
. - Wil iemand dit verzoek steunen?
<SPEAKER ID="029" NAME="João de Deus Pinheiro">
namens de PPE-DE-Fractie. - (PT) Mevrouw de Voorzitter, dank u voor de gelegenheid die u mij biedt. Na het in Venezuela te houden referendum zal er een nieuwe situatie ontstaan. Het gaat hier om een heel belangrijk referendum en ik had het gevoel dat het ook belangrijk was dat het Parlement de gelegenheid had nu een rationeel debat over dit onderwerp te voeren, gezien de mogelijke uitkomsten van het referendum. We kunnen dan proberen in december een resolutie aan te nemen. Ik ben van mening dat dit mogelijk is en dat we deze moeite zouden moeten nemen. Ik doe deze suggestie in de geest van het kerstfeest en de samenwerking.
<P>
(Het Parlement verwerpt het verzoek)
<P>
(De aldus gewijzigde regeling van de werkzaamheden wordt goedgekeurd)
