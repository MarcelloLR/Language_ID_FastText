<CHAPTER ID="008">
Stemmingen
<SPEAKER ID="127" NAME="De Voorzitter">
Wij gaan nu over tot de stemming.
<P>
(Uitslagen en nadere bijzonderheden betreffende de stemmingen: zie notulen)
<SPEAKER ID="128" NAME="Robert Atkins" AFFILIATION="ECR">
(EN) Mijnheer de Voorzitter, ik wil mij wederom beklagen over hoe er in dit Parlement met de tijd wordt omgegaan. Zowel gisteren als vandaag werd ons een bepaalde tijd gegeven om te stemmen, en opnieuw hebben we ons er niet aan gehouden. Het teken van een goed geleid en effectief Parlement is toch dat het zijn zaken op de juiste wijze regelt en zich aan de tijd houdt. Kunt u er bij de autoriteiten op aandringen dat ze daar greep op krijgen? Anders worden we behandeld met de minachting die we verdienen.
<SPEAKER ID="129" NAME="Derek Roland Clark" AFFILIATION="EFD">
(EN) Mijnheer de Voorzitter, mijn motie van orde heeft betrekking op de eerste twee stemmingen die we vandaag hebben over het rooster voor het komende jaar en het jaar daarna. Ik heb twee punten die ik naar voren wil brengen, met uw welnemen. In de allereerste plaats laten deze stemmingen maar weer al te duidelijk zien hoe machteloos dit Parlement werkelijk is. Iedereen hier denkt dat hij steeds meer macht en invloed krijgt. Maar in werkelijkheid zijn deze amendementen er alleen maar om te ontkomen aan het feit dat we verplicht zijn twaalf vergaderperioden te houden...
<P>
(Spreker wordt door de Voorzitter onderbroken)
<SPEAKER ID="130" NAME="De Voorzitter">
Mijnheer Clark, u hebt het woord gekregen voor een beroep op het Reglement, niet om een toespraak te houden. Het spijt me, maar ik moet u onderbreken. Wij gaan nu over tot de stemming.
<SPEAKER ID="131" NAME="Edward McMillan-Scott" AFFILIATION="ALDE">
(EN) Mijnheer de Voorzitter, normaal gesproken zou ik over een dergelijk punt niet het woord vragen. Als ondervoorzitter respecteer ik het Voorzitterschap hier.
<P>
De fracties hebben echter allemaal te horen gekregen dat er aan het begin van de stemming over het rooster zou worden gestemd, hetgeen niet al te lang zal duren - ik geloof dat er maar twee amendementen zijn - en niet nadat de heer Schmitt het Parlement heeft toegesproken. Ik vind dat het van weinig respect getuigt voor de heer Schmitt om mensen weg te laten gaan en hen vervolgens te vragen weer terug te komen voor twee stemmingen na zijn toespraak.
<P>
Ik vraag u daarom het Parlement voor te stellen de agenda aan te passen en alle stemmingen te laten plaatsvinden voor de toespraak van de heer Schmitt, en dat we beginnen met de stemmingen over het rooster.
<P>
(Applaus)
<SPEAKER ID="132" NAME="De Voorzitter">
Mijnheer McMillan-Scott, in reactie op uw woorden kan ik zeggen dat het Parlement op maandag over de agenda heeft gestemd. Als u in de agenda kijkt, zult u zien dat het Parlement door stemming heeft besloten dat de stemming over de roosters van 12:30 tot 13:30 uur zou plaatsvinden. Dit is een besluit dat het Parlement op maandag heeft genomen.
<SPEAKER ID="133" NAME="Edward McMillan-Scott" AFFILIATION="ALDE">
(EN) Mijnheer de Voorzitter, het spijt me dat ik hierop doorga, maar de stemlijsten zijn nu eenmaal aan alle fracties uitgedeeld. Als dit verkeerd was, dan moet dat worden rechtgezet. Het is belachelijk en onbeleefd ten opzichte van de president van een van onze lidstaten die thans deel uitmaakt van het voorzitterschap, om de leden terug te roepen naar het Parlement, terug naar de vergaderzaal, nadat hij gesproken heeft. Laten we het nu doen en in de volgorde zoals die op de stemlijst staat. Het valt niet te rechtvaardigen dit nu weer te veranderen.
<P>
(Applaus)
<SPEAKER ID="134" NAME="De Voorzitter">
Het gaat als volgt. Elke maandag stemmen we over de agenda. In plaats van te zuchten en te steunen, kunt u beter naar me luisteren. Als u de regels wilt veranderen, kan dat, maar vooralsnog moeten we ons houden aan het Reglement, dat voorschrijft dat we elke maandag stemmen over de agenda. Dat is dan ook gebeurd met de leden die in het Parlement aanwezig waren. Niettemin kan de Voorzitter opnieuw een stemming over de agenda laten houden als een meerderheid van de leden dit verlangt. Ik zal dus mijn discretionaire bevoegdheid uitoefenen door u te vragen: wilt u stemmen over een wijziging van de agenda voor vandaag? Wie is voorstander van een stemming tot wijziging van de agenda? Wie is tegen? Onthoudingen?
<P>
(Applaus)
<P>
Dit gezegd hebbende, geachte collega's, herinner ik u aan het volgende: wilt u iets te zeggen hebben over de agenda, kom dan op maandag naar het Parlement.
<P>
De heer McMillan-Scott heeft voorgesteld de stemming over de roosters vóór de toespraak van de president van Hongarije te houden, mits de tijd het toestaat - en, ziet u, we zijn nu tijd aan het verliezen. Als ik kijk naar de beschikbare tijd dan zie ik dat er na de toespraak van de president nog een groot aantal stemmingen zal moeten worden afgewikkeld. Dus wie wil de stemming over de roosters vóór de plechtige vergadering van 12.00 uur houden, mits er tijd voor is? Wie is tegen? Onthoudingen?
<P>
Dat is dan dat: als we er tijd voor hebben vindt de stemming over de roosters vóór de plechtige vergadering plaats.
<P>
(Protest)
<P>
Collega's, het maakt niets uit; we gaan verder met de stemming nadat de president het woord heeft gevoerd.
<P>
(Tekenen van afkeuring)
<P>
Ik zal mijn discretionaire bevoegdheid uitoefenen. Om een einde te maken aan deze onzin, zal ik als eerste laten stemmen over de roosters. Is iedereen tevreden nu?
<P>
(Applaus)
<P>
Prima, na de toespraak van de president bent u nog steeds hier aanwezig om te stemmen, maar laten we nu beginnen met de stemming over de roosters voor 2012.
