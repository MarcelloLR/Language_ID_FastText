<CHAPTER ID="004">
Mandaat van een lid
<SPEAKER ID="075" NAME="De Voorzitter">
Voordat wij gaan stemmen geef ik het woord aan de heer Watson voor een motie van orde.
<SPEAKER ID="076" NAME="Graham Watson">
namens de ALDE-Fractie. - (EN) Mijnheer de Voorzitter, ik vraag het woord omdat het mandaat van de heer Geremek, die lid is van mijn fractie, door zijn regering met ingang van 19 april is ingetrokken. De bevoegdheden op grond waarvan de Poolse regering het mandaat van de heer Geremek als lid van het Europees Parlement heeft ingetrokken, zijn ontleend aan een 'doorlichtingswet' die een aantal maanden geleden is aangenomen en momenteel wordt aangevochten in het Poolse constitutionele hof. Deze wet vereist dat alle journalisten, academici en gekozen leden van het Europees Parlement een verklaring ondertekenen waarin zij stellen nooit te hebben samengewerkt met de veiligheidsdiensten uit het communistische tijdperk.
<P>
Mijnheer Geremek heeft in het verleden dergelijke verklaringen ondertekend. Zijn weigering om in dit geval te ondertekenen, berust eerder op morele dan politieke gronden. Hij verzet zich terecht tegen de heksenjacht waar de Poolse regering op uit is.
<P>
(Luid en langdurig applaus)
<P>
Ik wil graag drie vragen stellen, mijnheer de Voorzitter. Ik wil graag weten of, ten eerste, de heer Kaczyński, die vorige week een ontmoeting had met de heer Poettering, deze kwestie met hem heeft besproken, ten tweede, het juist en inderdaad mogelijk is om een lid van dit Parlement op deze manier zijn met democratische verkiezingen verkregen mandaat te ontnemen en, ten derde, u dit Parlement de verzekering kunt geven dat het met gezwinde spoed zal optreden om het recht van de heer Geremek om zijn via democratische verkiezingen verkregen mandaat uit te oefenen, te beschermen.
<P>
(Luid en langdurig applaus)
<SPEAKER ID="077" NAME="De Voorzitter">
De heer Watson heeft, naar mij dunkt, in grote mate uitdrukking heeft gegeven aan iets dat wij allen voelen.
<SPEAKER ID="078" NAME="Martin Schulz">
voorzitter van de PSE-Fractie. - (DE) Mijnheer de Voorzitter, dames en heren, ik ga in op wat collega Graham Watson zonet zei. Namens mijn fractie wil ik het volgende verklaren - mijnheer Geremek, ik richt me persoonlijk tot u. We zijn het niet eens met veel van uw politieke opvattingen. Dat weet u, maar in één opzicht kunt u rekenen op de Sociaal-democratische Fractie in het Europees Parlement, namelijk als het gaat om de onbeperkte solidariteit van onze fractie - en ik geloof van het hele Parlement - in geval een regering in de Europese Unie mannen vervolgt die, als geen ander in hun land, gestreden hebben voor de bevrijding en de democratische ontwikkeling van Polen. Het is een schande dat dit grote land geregeerd wordt door deze regering!
<P>
(Langdurig applaus)
<P>
Mijnheer Watson heeft het belangrijkste gezegd. Ik verwacht dat de Voorzitter van het Parlement morgen de regering Kaczyński duidelijk maakt dat we verwachten dat de Poolse regering Bronisław Geremek als lid van het Europese Parlement, beschermt! In de toekomst zullen we alles wat Polen aangaat, afmeten aan de manier waarop met deze collega wordt omgegaan! Ik verwacht dat de heer Poettering dit morgen net zo duidelijk naar voren brengt!
<P>
(Applaus)
<SPEAKER ID="079" NAME="Daniel Cohn-Bendit">
medevoorzitter van de Verts/ALE-Fractie. - (FR) Mijnheer de Voorzitter, waarde collega's, niet alleen zijn wij het eens met de heer Geremek maar wij hebben jarenlang met de heer Geremek het stalinisme bevochten en daarom moet .....
<P>
(Rumoer)
<P>
...en daarom moet dit Parlement voet bij stuk houden.
<P>
(Het rumoer houdt aan, de afgevaardigde richt zich tot de Voorzitter)
<P>
Kunt u die idioten niet zeggen dat ze moeten zwijgen?
<SPEAKER ID="080" NAME="De Voorzitter">
Collega's, de heer Cohn-Bendit heeft het woord. U gedraagt zich bij dit vraagstuk op een weinig verheffende manier voor het Parlement.
<SPEAKER ID="081" NAME="Daniel Cohn-Bendit">
medevoorzitter van de Verts/ALE-Fractie. - (FR) Dit Parlement kan slechts één standpunt innemen: als een regering stalinistische of fascistische methoden gebruikt, moeten wij onze collega zonder enige aarzeling beschermen tegen alle idioten in dit Parlement. Wij zijn solidair.
<P>
(Applaus)
<SPEAKER ID="082" NAME="Francis Wurtz" LANGUAGE="FR">
Mijnheer de Voorzitter, waarde collega's, ik was en ben het politiek gezien niet altijd met de heer Geremek eens, maar juist daarom heb ik er geen enkel probleem mee om blijk te geven van mijn diep respect voor zijn politieke moed. Namens mijn fractie wil ik hem mijn volledige solidariteit betuigen.
<P>
(Applaus)
<SPEAKER ID="083" NAME="De Voorzitter">
Het woord is nu aan de voorzitter van de Commissie juridische zaken, de heer Gargani.
<P>
(Protest)
<SPEAKER ID="084" NAME="Giuseppe Gargani " AFFILIATION="PPE-DE">
voorzitter van de Commissie juridische zaken. - (IT) Mijnheer de Voorzitter, dames en heren, als voorzitter van de Commissie juridische zaken wil ik het Parlement en alle collega's geruststellen en verzekeren dat zodra dit probleem is onderzocht, wat hopelijk heel gauw...
<P>
(Interruptie)
<P>
...zodra het Bureau het dossier doorstuurt naar de commissie, zullen wij alle stukken zorgvuldig bestuderen. Wij zullen daarbij de autonomie van het Parlement volledig eerbiedigen, zoals de Commissie juridische zaken altijd doet. Wij zullen borg staan voor de autonomie van dit Parlement en ervoor zorgen dat zijn leden, die Europa vertegenwoordigen, in volledige onafhankelijkheid en vrijheid kunnen handelen.
<SPEAKER ID="085" NAME="Joseph Daul" LANGUAGE="FR">
Mijnheer de Voorzitter, waarde collega's, ik wil alleen zeggen dat alle hier aanwezige collega's, ongeacht hun partij, parlementaire immuniteit geniet. Wij zijn een parlement en houden ons aan de regels! Zoals de heer Gargani al zei, is er op dit moment geen enkel verzoek gedaan, en is er geen enkele juridische analyse. De heer Geremek heeft onze volledige steun, en ik kan hem ook de steun bevestigen van de Fractie van de Europese Volkspartij (Christen-democraten) en Europese Democraten. Wij houden ons aan de rechtsregels van dit Parlement, ten behoeve van alle collega's - ook van de heer Geremek!
<P>
(Applaus)
<SPEAKER ID="086" NAME="De Voorzitter">
Uit de toespraken is duidelijk gebleken hoe de vork, zowel formeel als inhoudelijk, in de steel zit.
<P>
Dames en heren, wij hebben tot de dag van vandaag geen kennisgeving van dit besluit van de Poolse regering ontvangen, hetgeen overigens uitermate bedenkelijk is. Het is de taak van het Parlement om de uitoefening van het parlementair mandaat door een van zijn leden te waarborgen en te beschermen.
<P>
Ik neem aan dat nu de Conferentie van voorzitters zich over de kwestie zal moeten buigen en dat de Commissie juridische zaken - precies zoals de heer Gargani gezegd heeft - er nauwlettend op zal toezien dat de onafhankelijkheid van het Parlement wordt geëerbiedigd. Derhalve beschouw dit debat als gesloten.
<P>
(Protest)
<P>
Het debat is gesloten.
<P>
Wij gaan over tot de stemmingen.
<P>
(Ondanks de vermaningen van de Voorzitter houden de protesten aan)
