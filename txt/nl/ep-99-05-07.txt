<CHAPTER ID=0>

<SPEAKER ID=1 NAME="De Voorzitter">
Het heeft eventjes geduurd voor we de vergadering konden openen, omdat ik vreesde dat Europa in het donker kwam te zitten, maar gelukkig doen de lampen het weer.
<P>
Dit is de allerlaatste vergadering van deze zittingsperiode en waarschijnlijk ook de laatste vergadering in deze zaal. Ik denk dat velen zich verheugen op een verhuizing naar een nieuwe vergaderzaal, maar voor velen is het ook de laatste dag van deze vergadering en dat gaat beslist met enige weemoed gepaard. Ik stel ook vast dat een aantal collega's reeds met hun verkiezingscampagne begonnen zijn en de plenaire vergadering verlaten hebben. Ik dank alle leden die vandaag aanwezig zijn, de zogenaamde vrijdagclub, die toch een zeer actieve en levendige club is die tot het einde volhoudt!
<P>
Ik dank u allen, ik wens u vooral veel geluk en hoop dat u terugkomt! Degenen die niet terugkomen, wens ik veel succes voor de toekomst!

<SPEAKER ID=2 NAME="Oomen-Ruijten">
Mevrouw de Voorzitter, ik vond het vandaag heel respectvol dat u de lichten hebt uitgedaan om op een waardige manier afscheid te nemen van alle collega's die hier vrijdags met ons zijn en voor wie het vandaag de laatste dag in deze zaal zal zijn. Mag ik - al komt u terug - daaraan toevoegen dat u ook als ondervoorzitter van dit Parlement de vrijdagochtenden altijd heel aangenaam voor ons hebt gemaakt? Wij danken u daarvoor zeer.
<P>
Applaus

<SPEAKER ID=3 NAME="De Voorzitter">
Dank u, mevrouw Oomen-Ruijten!
<P>
Vooraleer wij overgaan tot de goedkeuring van de notulen, laat ik twee leden aan het woord die een beroep doen op het Reglement.

<SPEAKER ID=4 LANGUAGE="EN" NAME="Ford">
Mevrouw de Voorzitter, een beroep op het Reglement, en wel op de gedragscode die in bijlage I, artikel 1 en 2 is opgenomen. Kunt u bevestigen dat het Bureau gisteren akkoord is gegaan met het sturen van een delegatie die de heer Rugova zal ontmoeten? Mocht dit het geval zijn, kunt u de fracties er dan op wijzen dat in artikel 91 van deze gedragscode vermeld staat dat alvorens een EP-lid als rechtsgeldig ambtsbekleder kan worden benoemd, of deel kan uitmaken van een officiële delegatie, hij naar behoren de verklaring zoals voorzien in artikel 2 moet hebben afgelegd? Kunt u mij bevestigen dat dit artikel wordt toegepast?

<SPEAKER ID=5 NAME="De Voorzitter">
Mijnheer Ford, het Reglement geldt ook voor de Conferentie van voorzitters!
<P>
Gelach
<P>
De benoeming is al geschied. Ik ga ervan uit dat alle leden die benoemd zijn persoonlijk op de hoogte worden gebracht. Dit is althans zo gelast.

<SPEAKER ID=6 LANGUAGE="EN" NAME="McMahon">
Mevrouw de Voorzitter, een beroep op het Reglement, zoals ik, gedurende de periode dat ik in dit Parlement zitting had, zo vaak heb gedaan. Vandaag is een zeer belangrijke dag voor dit Parlement en voor mijn land, Schotland. De eerste democratische verkiezingen hebben onlangs in mijn land plaatsgevonden.
<P>
Applaus
<P>
We hebben in het Europees Parlement een functionaris aangesteld die als contactpersoon zal fungeren tussen het Europees Parlement en het Schots parlement, de heer Dermot Scott. Hij heeft in februari zijn ambt aanvaard.
<P>
Voor alle geïnteresseerde politici geef ik nu de laatste stand van zaken door: Labour 56 zetels, de nationalisten 25 zetels, de conservatieven 9 zetels, de liberal democrats 3 zetels en de overigen eveneens 3 zetels. Het Schotse parlement krijgt dus een zeer interessante samenstelling. Ik stel u voor dat we de minister voor Schotland veel succes wensen bij zijn nieuwe taak.

<SPEAKER ID=7 NAME="Van Bladel">
Mevrouw de Voorzitter, in januari heb ik een schriftelijke vraag met voorrang aan de Raad gesteld over vijf in december vorig jaar in Angola gevangengenomen parlementariërs, die zonder aanklacht en zonder proces nog steeds gevangen zitten. Daarmee is de wettelijke periode van negen dagen die daarvoor in dat land geldt overschreden. Het minste wat wij als parlementariërs in dit Parlement kunnen doen is toch opkomen voor collega-parlementariërs in verdrukking. Hoewel het einde van mijn mandaat in zicht is, Voorzitter, zou ik toch willen vragen, willen eisen, dat ik een schriftelijk antwoord op die vraag over de vijf collega's in Angola krijg.

<SPEAKER ID=8 NAME="De Voorzitter">
Dank u, mevrouw van Bladel! Er zijn helaas geen termijnen vastgesteld voor het beantwoorden van vragen door de Raad, maar wij zullen van onze kant nog eens aandringen om zo snel mogelijk een antwoord te krijgen.

<SPEAKER ID=9 LANGUAGE="FR" NAME="Lulling">
Mevrouw de Voorzitter, op 15 maart jongstleden heb ik de Voorzitter van dit Parlement een schriftelijke vraag gesteld over zijn uitlatingen met betrekking tot het hoofdkantoor van het secretariaat-generaal van dit Parlement in Luxemburg. De Voorzitter had verklaard dat dit secretariaat Luxemburg zou verlaten zodra een andere internationale instelling zich hier met 1.200 medewerkers gaat vestigen.
<P>
Uitroep: "Wat een goed idee!"
<P>
Ik weet niet of het een goed idee is, maar ik heb de Voorzitter van het Bureau van het Europees Parlement gevraagd een standpunt met betrekking tot deze uitlatingen in te nemen. Dit heeft het Bureau niet gedaan. Ik denk dat ik recht heb op een antwoord op de vraag die ik de Voorzitter op 15 maart jongstleden schriftelijk over zijn uitlatingen heb gesteld. Als hij beweert dat hij iets dergelijks nooit heeft gezegd, dan wil ik dat ook ondubbelzinnig van hem horen. Mevrouw de ondervoorzitter, kunt u ervoor zorgen dat ik een antwoord krijg op mijn vraag van 15 maart?

<SPEAKER ID=10 NAME="De Voorzitter">
Dank u, mevrouw Lulling. Uw opmerking wordt in de notulen opgenomen en ik zal er nog eens op terugkomen, zodat u uw antwoord krijgt.

<CHAPTER ID=1>
Stemming
<SPEAKER ID=11 NAME="De Voorzitter">
Wij gaan nu over tot de stemming.
<P>
Voorstel voor een verordening (EGKS, EG, Euratom) van de Raad tot opneming van de vergoedingen voor Oostenrijk, Finland en Zweden in artikel 13 van bijlage VII van het Statuut van de ambtenaren van de Europese Gemeenschappen betreffende de bedragen van de dagvergoeding voor dienstreizen binnen het Europese grondgebied van de lidstaten van de Europese Unie (COM(99)0133 - C4-0226/99-99/0076(CNS))
<P>
Het Parlement keurt het voorstel van de Commissie goed

<SPEAKER ID=12 NAME="De Voorzitter">
Nu is het verslag-Jarzembowski aan de beurt, maar ik moet u erop wijzen dat wij nog steeds geen advies van het Comité van de regio's ontvangen hebben. Ik wil de stemming met uw goedkeuring uitstellen. Wij wachten nog op informatie en als we die tijdig ontvangen, kunnen wij daar nog rekening mee houden.

<SPEAKER ID=13 LANGUAGE="DE" NAME="Swoboda">
Mevrouw de Voorzitter, ik sluit mij aan bij de woorden van mevrouw Oomen-Ruijten over uw manier van voorzitten. Met alle respect voor u, wil ik echter vragen om over het verslag-Jarzembowski te kunnen stemmen. Met de juridische dienst hebben wij immers afgesproken dat het mogelijk moet zijn vandaag te stemmen en de resultaten pas later en onder voorbehoud van de goedkeuring door het Comité van de regio's bekend te maken. Aangezien er vandaag voor een vrijdag toch relatief veel leden aanwezig zijn, wil ik u dringend verzoeken het verslag in stemming te brengen.

<SPEAKER ID=14 NAME="De Voorzitter">
Mijnheer Swoboda, wij waren van plan daarop te wachten, maar ik heb zojuist vernomen dat het antwoord van het Comité van de regio's vermoedelijk niet meer vandaag zal komen. Daarom breng ik dit verslag nu maar in stemming.
<P>
Verslag (A4-0259/99) van de heer Jarzembowski, namens de Commissie vervoer en toerisme, over het voorstel voor een richtlijn van het Europees Parlement en de Raad over het in rekening brengen van het gebruik van bepaalde infrastructuurvoorzieningen aan zware vrachtvoertuigen (COM96)0031 - C4-0027/97-96/0182(COD)) - ex 96/0182 (SYN)
<P>
De Voorzitter verklaart dat het gemeenschappelijk standpunt is goedgekeurd

<SPEAKER ID=15 NAME="De Voorzitter">
Ik wijs u erop dat deze goedkeuring slechts na de bekendmaking van het advies van het Comité van de regio's volgens artikel 71 van het Verdrag van Amsterdam effectief wordt.

<SPEAKER ID=16 LANGUAGE="DE" NAME="Wijsenbeek">
Mevrouw de Voorzitter, ik wil alleen opmerken dat wij dit voorlopig standpunt zouden moeten aannemen. Overigens feliciteer ik u met uw nieuw kapsel!
<P>
Gelach

<SPEAKER ID=17 NAME="De Voorzitter">
Mijn kapsel is weliswaar niet nieuw, maar na een bezoekje aan de kapper ziet het er altijd wat nieuwer uit!
<P>
Gelach

<SPEAKER ID=18 NAME="Caudron">
Ik wil allereerst de Commissie juridische zaken en rechten van de burger en haar rapporteur bedanken voor het uitstekende werk dat ze hebben verricht. Ze hebben tijdens de bemiddelingsprocedure laten zien over een groot doorzettingsvermogen te beschikken. Deze procedure moet leiden tot een ontwerprichtlijn inzake de erkenning van diploma's, een vraagstuk dat in de lidstaten zeer gevoelig ligt.
<P>
De onderhandelingen met de Raad waren niet eenvoudig. Ze hebben evenwel een redelijk bevredigend compromis opgeleverd, dat zeker niet de slechtste oplossing is die we in de wacht konden slepen.
<P>
Al sinds de jaren "60 worden er op dit terrein vorderingen geboekt. Aanvankelijk ging het om richtlijnen voor afzonderlijke sectoren waarin specifieke activiteiten geregeld werden. Vervolgens is de keuze steeds meer komen te liggen op een horizontale aanpak waarbij het beginsel van wederzijdse erkenning centraal staat en dat gebaseerd is op de twee sleutelrichtlijnen uit 1989 en 1992.
<P>
Ik schaar mij uiteraard ook achter de voorstellen om de sectorale richtlijnen in te trekken. Deze richtlijnen hadden een liberaliserende werking moeten hebben, maar ze gingen gepaard met maatregelen die eigenlijk als overbrugging bedoeld waren maar in feite veel langer van kracht bleven dan noodzakelijk was. Uiteindelijk heeft deze gang van zaken het vrij verkeer van personen en de vrijheid van vestiging belemmerd.
<P>
Wat de regeling voor de erkenning van diploma's betreft, ik ben tevens voorstander van een betere en ruimere erkenning van kwalificaties. Vanuit juridisch oogpunt is de erkenning van diploma's redelijk goed geregeld, maar in praktijk laat deze kwestie nog veel te wensen over. De Europese burgers stuiten nog al te vaak op problemen wanneer ze hun kwalificaties en beroepservaring in een andere lidstaat willen laten erkennen. Ik weet goed waarover ik spreek. Ik heb namelijk gehoord van verschillende jonge Franse studenten die in België willen gaan werken, vooral op het vlak van geneeskunde, dat hun kwalificaties in België niet erkend worden. Ik kan echter ook nog een erger geval van discriminatie onder uw aandacht brengen, namelijk dat van de lectoren vreemde talen op de universiteiten in Italië. Daar heeft iedereen vast en zeker van gehoord.
<P>
Dit soort voorvallen vind ik bijzonder ernstig. Het vrij verkeer van personen en de vrijheid van vestiging worden hierdoor ernstig belemmerd, maar ook het vraagstuk van het Europese burgerschap komt hierbij in het geding. Hoe kunnen de onderdanen van de verschillende lidstaten zich Europees burger noemen als alledaagse zaken zoals het vinden van een baan geweigerd worden onder het voorwendsel dat de betrokkenen uit een andere lidstaten komen? Ik ben mij ervan bewust dat het hier om een zeer complex vraagstuk gaat.
<P>
Daarom moeten we dit vraagstuk heel kordaat te lijf gaan en het vrij verkeer van personen in de Europese Unie vereenvoudigen. De erkenning van diploma's biedt hiervoor een goede kans. Het voorstel waarover wij ons vandaag buigen is een stap in de goede richting.
<P>
Verslag-Malangré (A4-0234/99)
<SPEAKER ID=19 LANGUAGE="ES" NAME="Bru Purón">
Mevrouw de Voorzitter, ik heb voor het verslag van de heer Malangré gestemd omdat ik denk dat het van groot belang is en inhoudelijk de spijker op de kop slaat.
<P>
Het laatste verslag van een commissie tijdens deze zittingsperiode bevestigt het oude gezegde last but not least .
<P>
Dit verslag voorziet in een dringende behoefte. Dat deze materie tot op heden niet is geregeld staat in schril contrast met de ver gevorderde harmonisatie die op talrijke deelgebieden van het handelsrecht reeds is bereikt: van het vennootschapsrecht tot bepaalde concrete punten in verband met insolventie, zoals de depositogarantie ingeval een kredietinstelling in nood verkeert.
<P>
Het gebrek aan minimale insolventieregels heeft enorme repercussies binnen de Unie, omdat het er gewoon op neerkomt dat het bouwwerk van de interne markt niet van een dak is voorzien.
<P>
Het voorstel van de heer Malangré is gebaseerd op artikel 65 van het EG-Verdrag, zoals gewijzigd door het Verdrag van Amsterdam. Ik steun dat voorstel, maar ik denk ook dat het niet alleen om een procedurekwestie gaat, en bovendien is bij voorstellen op basis van artikel 65 een unanieme beslissing van de Raad vereist.
<P>
De toekomstige Parlementsleden wil ik er daarom op wijzen dat artikel 95 (het oude artikel 100 A) een interessante grondslag kan bieden voor een regeling met een soortgelijk effect; dat wil zeggen, door middel van een richtlijn die op een of andere manier betrekking heeft op het functioneren van de interne markt.

<SPEAKER ID=20 LANGUAGE="EN" NAME="Hallam">
Mevrouw de Voorzitter, een beroep op het Reglement. Op mijn laatste dag hier in dit Parlement vraag ik me af of u een klein raadsel voor me kunt oplossen. Hoe kan iemand die niet aanwezig is en niet aan de stemming heeft deelgenomen toch een stemverklaring indienen? Ik vind dit een boeiende gang van zaken.

<SPEAKER ID=21 NAME="De Voorzitter">
Mijnheer Hallam, u heeft gelijk. Een stemverklaring is slechts geldig als men ook aan de stemming heeft deelgenomen. Dit wordt echter steeds zorgvuldig nagegaan.

<CHAPTER ID=2>
Aardappelzetmeel
<SPEAKER ID=22 NAME="De Voorzitter">
Aan de orde is het debat over het voorstel voor een verordening van de Raad houdende wijziging van verordening (EG) nr. 1868/94 tot vaststelling van een contingenteringsregeling voor de productie van aardappelzetmeel (COM(99)0173 - C4-0214/99-99/0088(CNS)).

<SPEAKER ID=23 NAME="Sonneveld">
Mevrouw de Voorzitter, de Landbouwraad heeft met zijn besluit over de compensaties voor de graanprijsverlaging ook de compensaties voor de teelt van fabrieksaardappelen aangepast. Overeengekomen werd om deze compensaties, die uitsluitend in de vorm van hectaretoeslagen worden gegeven, voor de fabrieksaardappeltelers enigszins hoger vast te stellen dan door de Commissie was voorgesteld, op voorwaarde dat het aantal hectares in overeenkomstige mate zou worden gereduceerd, zodat het totale besluit budgetneutraal zou zijn ten opzichte van het oorspronkelijke Commissievoorstel. Men kon dit eenvoudig bereiken door de nationale quota voor aardappelzetmeel met het overeenkomstige percentage te verlagen, zij het in aangepaste vorm. De groten leverden meer in dan de kleinen.
<P>
Terecht vroegen de Raad en de Commissie om een gelijktijdig besluit van het Europees Parlement over de compensaties en de aardappelzetmeelquota. Dat was gewoon een vereiste van goed bestuur. Met de goedkeuring van het voor ons liggende Commissievoorstel voor de quotaverlaging stellen we het inkomen van de telers een beetje veiliger; ze zouden anders extra zwaar door dit nieuwe beleid getroffen zijn geworden. Voor bepaalde gebieden is deze teelt van levensbelang. Het quotavoorstel, in combinatie met het besluit over de compensaties voor de fabrieksaardappelteelt, beïnvloedt op geen enkele wijze de concurrentiepositie van de verwerkende industrie. In feite krimpt men de aardappelzetmeelproductie enigszins in, en daar kunnen de producenten van andere zetmelen moeilijk bezwaar tegen hebben.
<P>
Mevrouw de Voorzitter, ik ben er altijd trots op geweest dat we er in het gemeenschappelijk landbouwbeleid steeds in geslaagd zijn op een verstandige wijze de belangen te verbinden van de primaire producenten en van de verwerkende industrie, maar tegelijkertijd de belangen van de consumenten en die van de belastingbetaler even groot gewicht te geven. In de aardappelmeelsector zien we een goed functionerend GLB in een notendop. Dit is een mooi voorbeeld van een uiterst dynamische en inventieve sector, die met name perspectieven opent voor non-food gebruik van akkerbouwgewassen. Ik dank de collega's voor hun medewerking aan de voortzetting van een goed samenhangend beleid.

<SPEAKER ID=24 LANGUAGE="SV" NAME="Olsson">
Mevrouw de Voorzitter, de aardappelteelt is een belangrijk onderdeel van de landbouw. Het is een interessante teelt, omdat ze voor de toekomst vele nieuwe mogelijkheden opent. Ook in Zweden is de aardappelteelt van onschatbare waarde. Tijdens de onderhandelingen over ons lidmaatschap waren wij aan het einde van een tijdperk waarin aardappelzetmeel gebruikt werd om alcohol te stoken. Dit wordt nu niet meer gedaan, waardoor de aardappelteelt, meer bepaald de aardappelzetmeelproductie, sterk achteruit is gegaan. Dit heeft in bepaalde streken waar de bodem zich voor deze teelt leent, uiteraard de nodige problemen opgeleverd voor de landbouw.
<P>
Bij de uitwerking van een nieuwe regeling is men thans tot de conclusie gekomen dat de quota verlaagd moeten worden, maar voor landen die reeds lage quota hebben, zal de verlaging beperkter zijn. Ik persoonlijk ben tevreden met dit voorstel. We hadden erger kunnen verwachten. Ik heb er dus geen bezwaren tegen en zal dit voorstel bijvallen. Toch wil ik gaarne de aandacht vestigen op het belang van aardappelzetmeel als grondstof voor de industrie. Aardappelzetmeel is zeer interessant voor de papierproductie en kan voor vele nieuwe toepassingen ingezet worden. Voor de landbouw van de toekomst zouden we in de ontwikkeling van dit soort producten moeten investeren.

<SPEAKER ID=25 NAME="Van Dam">
Mevrouw de Voorzitter, het voorstel van de Commissie om de productiecontingenten voor aardappelzetmeel te verlagen vormt een integraal onderdeel van het Agenda 2000-pakket zoals dat in Berlijn is goedgekeurd. Het is daarom een goede zaak dat wij dit voorstel vandaag met urgentie behandelen.
<P>
De marktordening voor aardappelzetmeel is nauw gerelateerd aan de marktordening voor granen. Terecht, producenten van aardappelzetmeel opereren immers voor een belangrijk deel op dezelfde markt als producenten voor graanzetmeel. Het is dan ook van groot belang dat de subsidies voor aardappelzetmeel goed worden afgestemd op het niveau van de steun voor de granen.
<P>
De oorspronkelijke voorstellen van de Commissie verstoorden het evenwicht tussen aardappelzetmeel en granen ernstig. Deze voorstellen zouden desastreuze gevolgen hebben gehad voor de inkomens van de producenten van aardappelzetmeel. De Commissie wilde de prijsverlagingen slechts voor 44 % compenseren. De Raad heeft dat terecht gecorrigeerd door de inkomenstoeslagen op te trekken tot 75 % van de prijsdaling. Om dit op een begrotingsneutrale wijze mogelijk te maken heeft de Raad dit besluit gekoppeld aan de onderhavige verordening tot verlaging van de contingenten. Een oplossing waar de sector mee uit de voeten kan.
<P>
Een verkleining van de contingenten past ook uitstekend binnen de huidige vraag- en aanbodverhoudingen op de markt voor aardappelzetmeel. Enkele jaren geleden is om politieke redenen het Europese contingent uitgebreid. Aan het nieuwe Duitsland werd een reserve van 110.000 ton toegekend. De laatst toegetreden lidstaten kregen een quotum van bijna 170.000 ton. Een en ander heeft geleid tot een zekere overproductie op de Europese markt.
<P>
Kortom, het voorstel tot verkleining van de contingenten verdient alle steun. Het maakt het mogelijk de producenten van aardappelzetmeel een redelijke compensatie te bieden voor de prijsdaling. Ook de huidige situatie op de markt rechtvaardigt dit besluit.

<SPEAKER ID=26 NAME="Mulder">
Mevrouw de Voorzitter, ik had eerder deze week al de gelegenheid om in dit Huis te wijzen op de urgentie van dit voorstel, om het deze week nog te behandelen. Het is volkomen logisch dat wij in de week dat wij over Agenda 2000 gestemd hebben, ook gaan stemmen over de sector aardappelzetmeel. Mijn fractie is van mening dat de productie van aardappelzetmeel in bepaalde streken van Europa van uitzonderlijk economisch belang is en het is daarom absoluut noodzakelijk dat de zogenaamde evenwichtspremie gehandhaafd blijft. Wij denken dat zetmeel uit aardappelen en zetmeel uit granen in principe altijd op gelijke wijze betaald moeten worden.
<P>
Het voorstel van de Commissie nu om de productiecontingenten te verlagen en de compensatiebetalingen voor aardappelzetmeel te verhogen lijkt mij een goede zaak, vooral omdat bepaalde ontwikkelingen op de wereldmarkt ons in de toekomst nog zouden kunnen verrassen. Het is voor mij ook belangrijk dat de Commissie verzekert dat deze compensatiebetalingen zoveel mogelijk rechtstreeks bij de boeren terechtkomen. Als er minder tussenstations zijn, is de kans geringer dat er geld voor wat anders gebruikt wordt en daarom moeten wij er zoveel mogelijk voor zorgen dat de compensatiebetalingen direct naar de boeren gaan.
<P>
Tenslotte wil ik deze morgen nogmaals een lans breken voor het ontwikkelen van nieuwe technologieën. Vooral aardappelzetmeel leent zich daar uitstekend voor. Er zijn een aantal technologische ontwikkelingen die het mogelijk maken om dat te bevorderen. Ik denk dat de Commissie een actief beleid moet voeren en vooral moet zeggen: in het belang van het milieu moeten bepaalde producten uit de landbouw verplicht gebruikt worden. Dat schept een nieuwe markt voor producten en het is ook nog goed voor het milieu.

<SPEAKER ID=27 NAME="Gradin">
Mevrouw de Voorzitter, ik wil allereerst aangeven dat ik het zeer waardeer dat u bereid was de urgentieprocedure voor dit voorstel toe te passen. In dit Parlement is men zich ervan bewust dat de voorgestelde vermindering van de aardappelzetmeelquota nauw samenhangt met het pakket maatregelen dat in het kader van Agenda 2000 genomen moet worden. Pas gisteren sprak dit Parlement zich hier positief over uit. Onderdeel van deze maatregelen zijn de prijsverminderingen en de compensatie voor aardappelzetmeel en voor graanzetmeel.
<P>
De compensatie voor aardappelzetmeel bedraagt 75 %. Dit is hoger dan de 48 % die voor zetmeel uit granen geldt. Binnen de aardappelzetmeelsector is men tegen verlaging van dit percentage omdat men vreest dat bij een lagere compensatie de positie van zetmeel als grondstof in financiële problemen komt. Wel gaat de sector akkoord met een verkleining van de contingenten.
<P>
Dankzij het voorstel voor vermindering van de contingenten zal het hogere compensatiepercentage geen negatieve gevolgen hebben voor de begroting.

<SPEAKER ID=28 NAME="De Voorzitter">
Dank u, mevrouw Gradin.
<P>
Het debat is gesloten.
<P>
Wij gaan nu over tot de stemming.
<P>
Het Parlement keurt het voorstel van de Commissie goed

<CHAPTER ID=3>
EXPO 2000 Hannover
<SPEAKER ID=29 NAME="De Voorzitter">
Aan de orde is het verslag (A4-0195/99) van de heer Hoppenstedt, namens de Commissie cultuur, jeugd, onderwijs en media, over de mededeling van de Commissie aan de Raad en het Europees Parlement over de deelneming van de Europese Unie aan de "EXPO 2000 Hannover" (COM(99)0131 - C4-0153/99).

<SPEAKER ID=30 NAME="Hoppenstedt">
Mevrouw de Voorzitter, beste collega's, mevrouw de commissaris, toen in 1990 de EXPO 2000 in dit Parlement ter sprake kwam, was Venetië nog kandidaat. Het ging er toen om duidelijk te maken dat de organisatie van de EXPO in Venetië tot een natuurramp zou leiden. Zonder te weten dat ik op de laatste dag van deze vijfjarige zittingsperiode als rapporteur het woord zou nemen, heb ik destijds Hannover als Europese kandidaat naar voren geschoven om het tegen Toronto op te nemen indien Venetië niet in aanmerking kwam. Het resultaat is u bekend. Vandaag, ongeveer tien jaar later, stemmen wij over de deelname van de Europese Unie.
<P>
Daar is natuurlijk heel wat aan voorafgegaan, want wij, vooral ikzelf, zijn reeds anderhalf jaar in de weer om ervoor te zorgen dat de Europese Unie in Hannover vertegenwoordigd is en over voldoende begrotingsmiddelen beschikt, wat zoals u weet niet zo evident is. Daarom hebben wij ons gedurende het voorbije jaar intensief ingezet voor de begroting 1999 en dankzij de steun van vele collega's, die het belang van de deelname van de Europese Unie aan de EXPO in Hannover in het jaar 2000 inzien, hebben wij de nodige begrotingsmiddelen bij elkaar geharkt. Daarom dank ik in het bijzonder alle collega's die hiervoor mee aan de kar hebben getrokken.
<P>
In maart 1999, en niet in maart 1998 zoals hier staat, werd mij opgedragen een verslag op te stellen en sindsdien is er al heel wat gebeurd. Het verslag zelf is echter laat op tafel gekomen. Dit komt doordat de EXPO in Lissabon natuurlijk ook zeer belangrijk was voor de Europese Unie en de Commissie was daar sterk aan gebonden. Toch was het niet te laat, want de Europese Unie zal in een paviljoen van de algemene directie van de EXPO worden ondergebracht en zij krijgt zodoende een prachtige plaats aan het begin van de Europese boulevard in de buurt van het Centrale Plein. Ik geloof vast dat de Europese Unie hierdoor vele bezoekers zal aantrekken. In mijn verslag heb ik ook duidelijk gemaakt dat wij niet willen dat de toegang tot de Europese Unie ergens via een achterdeurtje geschiedt. Integendeel, de Europese Unie moet juist voor alle bezoekers openstaan. Dat is ons, dacht ik, gelukt, omdat wij met vereende krachten gewerkt hebben. Dat wij ook voor de begroting van 2000 een totaal budget van ongeveer 15 miljoen euro mogen verwachten, hebben wij eveneens aan de inzet van onze collega's te danken. Wij hebben dat geld nodig, want in het betreffende paviljoen worden niet alleen het verleden en de herinneringen aan het verleden belicht, maar vooral ook de toekomst. Het thema in Hannover is immers "Mens, natuur, technologie, toekomst" en dat wordt ook op visionaire wijze voorgesteld. Wie kan beter dan de Europese Unie de vele ideeën van de wereld maar ook van de Europese lidstaten bijeenbrengen, hun uitstraling verzorgen en nieuwe impulsen voor de toekomst meegeven?
<P>
Ik denk dat het een goed idee was om in de omgeving van het Europees paviljoen of de Europese tentoonstelling een plein naar Robert Schuman te noemen. Wij zijn er samen in geslaagd de rol van Robert Schuman voor de Europese ontwikkeling duidelijk te maken en hem een plein te geven dat ook na de tentoonstelling zal blijven bestaan. Het is immers niet zo dat het expoterrein en de gebouwen daarna zullen verdwijnen: dit zal een levendig centrum in Hannover of de Europese Unie blijven.
<P>
Naast het thema "Mens, natuur, technologie en toekomst" heeft de tentoonstelling van de Europese Unie nog een Europees thema, te weten de euro. De euro krijgt een centrale plaats als hét element in de ontwikkeling van de voorbije jaren dat tevens met het oog op de toekomst zeer belangrijk is. Wij hebben alle mogelijke middelen ingezet, ook via verzoekschriften van onze commissies, om gedaan te krijgen dat de euro als elektronisch betaalmiddel wordt gebruikt. Ik denk dat dit een heel belangrijk aspect is voor de miljoenen bezoekers, die dan kunnen doorvertellen hoe het allemaal functioneert.
<P>
Ik vertrouw erop dat iedereen zijn steentje zal bijdragen om dit project te doen slagen, ook in de toekomst. Aangezien ik niet meer in dit Parlement zal zetelen, verzoek ik Doris Pack en collega's, waaronder Paul Rübig, erop toe te zien dat het een succes wordt.
<P>
Ik zei u daarnet dat ik niet meer in het Parlement zal zetelen en daarom dank ik alle collega's die - vooral wat betreft de belangrijke thema's voor de toekomst - binnen de economische commissie en natuurlijk ook binnen de culturele commissie in een sfeer van vertrouwen met mij hebben samengewerkt. Mijn dank gaat uiteraard ook naar hen die achter het glas zitten, de tolken, die onze boodschap aan anderen hebben overgebracht. Ik dank u allemaal en hoop dat wij elkaar in de toekomst op een ander werkterrein nog terugzien.
<P>
Applaus

<SPEAKER ID=31 LANGUAGE="DE" NAME="Elchlepp">
Mevrouw de Voorzitter, om te beginnen wil ik de heer Hoppenstedt danken voor zijn engagement voor dit project. Wij hopen dat Hannover een groot succes wordt. De deelname van de Europese Unie aan een gebeurtenis die zoveel betekent voor de media en het publiek als de wereldtentoonstelling EXPO 2000 is zeer belangrijk. Het is zowel belangrijk voor het imago van Europa naar haar eigen burgers toe, als voor haar uitstraling naar burgers uit de hele wereld.
<P>
De EU moet met haar activiteiten inderdaad meer naar de mensen toegaan en ze ook aan passerende bezoekers tonen. Daarvoor biedt de Expo een voortreffelijk forum. Ook in de cultuurcommissie hebben wij ons er steeds voor ingezet dat deze tentoonstelling niet alleen het economisch succes van Europa toont, maar ook de culturele verscheidenheid en vooral de succesvolle programma's van de Europese Unie. Nu wil ik er bij de organisatoren van de tentoonstelling op aandringen dat het Europees Parlement zijn autonome rol als initiator van deze programma's duidelijk kan tonen. Ook wat de stand betreft, moet er voor het Parlement en voor de Commissie een aparte begroting zijn.
<P>
Tenslotte wil ik van de gelegenheid gebruik maken om erop te wijzen dat niet alleen onze bijdrage op het gebied van cultuur een reden is om trots te zijn, maar ook dat wij voor de nodige financiële middelen voor deze programma's moeten zorgen. Het heeft immers geen zin het publiek eerst enthousiast te maken voor de mooie programma's van de Europese Unie, om daarna te krappe financiële middelen voor die programma's vrij te maken.

<SPEAKER ID=32 LANGUAGE="DE" NAME="von Habsburg">
Mevrouw de Voorzitter, om te beginnen wil ik de heer Hoppenstedt van harte danken voor zijn uitstekend verslag. Ik heb het met belangstelling gelezen, niet zozeer wat de tentoonstelling zelf betreft, als wel wat de problemen betreft die deze tentoonstelling met zich meebrengt. Ook verheugt het mij dat de heer Elchlepp het woord genomen heeft, om de simpele reden dat hij ooit een prachtig verslag geschreven heeft, waarvan ik nu nog geniet. Ik dank hem nogmaals van harte voor dat verslag.
<P>
De tentoonstelling in Hannover zal zoals alle tentoonstellingen veel betekenen als men er maar de juiste zin aan geeft, zoals de heer Hoppenstedt benadrukt heeft. Met uw permissie zou ik hier graag wat verder op ingaan, want er komen nog andere tentoonstellingen. Wij moeten nu al ideeën ontwikkelen, die voor de volgende tentoonstellingen belangrijk zullen zijn. Bij ons ontbreekt telkens weer de belangrijke culturele dimensie, wat de heer Hoppenstedt terecht heeft aangehaald. Dat is namelijk een van de belangrijkste troeven die dit Europa heeft en het is dus zaak dat wij steeds weer terugvallen op die cultuur, die bij ons al te vaak te weinig aandacht krijgt.
<P>
Ten tweede mogen we niet vergeten dat wij op dit terrein, meer in het bijzonder wat tentoonstellingen aangaat, niet altijd een glansrol hebben gespeeld. Nu de tentoonstelling in het jaar 2005 in Japan, in Nagoya, zal plaatsvinden, wil ik u eraan herinneren dat op de tentoonstelling in Osaka destijds een schandalige ambtelijke miskleun plaatsvond. Toen werd namelijk het Europees paviljoen gebouwd maar men weigerde het standbeeld van Coudenhove-Kalergi op te richten. Daarop volgde een golf van protest, waarna de toenmalige Europese Gemeenschap verklaarde dat ze geen geld had voor dat standbeeld. Dit bracht een reactie teweeg waardoor wij helemaal in ons hemd werden gezet: de Japanners plaatsten zelf een prachtig standbeeld van Coudenhove-Kalergi voor het Europees paviljoen. Dit doet mij trouwens denken aan iets dat in dit gebouw gebeurd is. Wij hadden immers een standbeeld, de bureaucraten hebben het weg laten halen, maar wij hebben het intussen teruggekregen. Ik wil maar zeggen: we moeten onze eigen roots kennen en vooral wanneer we naar Japan gaan - het jaar 2005 komt snel dichterbij - is het zaak aan te knopen bij de thema's die we met die landen gemeen hebben.
<P>
Wij mogen immers niet alleen in de Unie actief zijn. Wij moeten juist zorgen voor de uitstraling van Europa in een wereld waar de globalisering steeds meer om zich heen grijpt - of wij dat nu willen of niet - en waar de partnerschappen in het Verre Oosten ook van groot belang zijn. Daarom hoop ik dat wij nu reeds de koppen bij elkaar steken en na gaan denken over wat wij in Nagoya zullen doen. De Aziaten zijn nu eenmaal onze logische partners. Zij hebben veel meer zin voor cultuur dan bepaalde bureaucraten bij ons en zij zullen bijzonder onder de indruk zijn als wij deze cultuur in de schijnwerpers plaatsen!
<P>
Ik herinner u aan de Kroatische tentoonstelling die Kroatië voor het eerst in dit gebouw binnenbracht. Ik heb toen ten onrechte aangedrongen op een toeristische tentoonstelling. Gelukkig heeft men toen niet naar mij geluisterd en het accent op de cultuur gelegd. Dat heeft op termijn een veel positievere invloed gehad dan elke andere sector had kunnen hebben. Wij moeten dit alles voor ogen houden, nu wij ons in Duitsland op zoiets voorbereiden. En aangezien duidelijk is dat hier echt mooie voorbereidingen zullen plaatsvinden, moeten we ook verder denken. Neemt u mij niet kwalijk dat ik reeds over de twee volgende etappes gesproken heb, maar deze Europese cultuur en de uitstraling van Europa in de wereld moeten op lange termijn gepland worden. Wij moeten ervoor zorgen dat het beeld dat men van Europa krijgt, blijft beklijven. Aangezien het de laatste keer is dat ik in dit Europees Parlement spreek, verzoek ik de leden die na mij zullen komen, de cultuur niet te vergeten, want die is te belangrijk. Wij zijn nu eenmaal een cultureel continent en wij mogen nooit vergeten dat dit het duurzaamste goed is dat Europa bezit.
<P>
Applaus

<SPEAKER ID=33 NAME="De Voorzitter">
Dank u, collega von Habsburg! Ik wilde benadrukken dat dit niet alleen uw laatste toespraak in dit Parlement is, maar sinds 1979 - al 20 jaar dus - hoort u, op weinige uitzonderingen na, tot de leden die altijd op de vrijdag aanwezig waren en de zogenaamde vrijdagclub gesticht hebben. In naam van dit Parlement dank ik u van harte omdat u een voorbeeld was. Ik hoop dat de collega's die na u komen, uw voorbeeld zullen volgen en op dezelfde manier te werk zullen gaan.
<P>
Applaus

<SPEAKER ID=34 LANGUAGE="SV" NAME="Holm">
Mevrouw de Voorzitter, collega von Habsburg keek in zijn toespraak naar de toekomst en zei dat wij vooruit moeten blikken naar de volgende tentoonstellingen. Wij moeten misschien echter ook achterom kijken. Hoe waren de vorige tentoonstellingen georganiseerd en welke indruk maakten ze op ons? Verschillende leden van de V-fractie bezochten de tentoonstelling in Lissabon, maar waren teleurgesteld over hoe het daar functioneerde. Daar moeten we lessen uit trekken.
<P>
Onze fractie, de groenen, heeft daarom een kritisch positieve kijk op Hannover. De tentoonstelling op zich is belangrijk, omdat het over cultuur gaat, zoals collega von Habsburg zei. Het is goed dat wij niet alleen naar cultuur uit EU-landen kijken, zodat wij niet al te chauvinistisch worden, maar dat wij ook de cultuur van landen buiten de EU bekijken en proberen iets op te steken van de culturele eigenheden uit andere delen van de wereld.
<P>
Aan deze tentoonstelling zijn een aantal begrotingsaspecten verbonden die door de Begrotingscommissie zijn genoemd. Een van die aspecten is dat de tentoonstelling ons een massa geld kost. Dezelfde begrotingslijn omhelst ook middelen voor financiering van de Europese campagne die preventiemaatregelen bevat ter bestrijding van geweld jegens vrouwen. Ik hoop dat men niet aan dit geld raakt. Persoonlijk acht ik deze campagne immers belangrijker voor de toekomst dan deze wereldtentoonstelling.
<P>
Het thema van de tentoonstelling is zeer belangrijk. Het gaat om mensen, natuur en techniek. Toch vind ikzelf dit thema nogal beperkt. Ik vraag mij af of de EU wel moet deelnemen aan een evenement als dit. Samenvattend vind ik echter dat de groenen dit project moeten steunen en dat blijven wij dan ook doen. Er moet tevens een behoorlijke evaluatie worden gemaakt van dit soort tentoonstellingen, zodat we er lering uit kunnen trekken met het oog op toekomstige evenementen.

<SPEAKER ID=35 LANGUAGE="DE" NAME="Rübig">
Mevrouw de Voorzitter, dames en heren, om te beginnen wil ik de heer Hoppenstedt feliciteren, omdat hij in zijn laatste toespraak tot de finesse is gekomen en zeer duidelijk gemaakt heeft waar het om gaat, namelijk moderne techniek met natuur en mens te verbinden. Daarvoor heeft hij zich destijds flink ingezet in het Europees Parlement en ik wil hem dan ook feliciteren. De wereldtentoonstelling in Hannover zal van 1 juni tot eind oktober 2000 plaatsvinden, met andere woorden ongeveer een jaar voordat de euro daadwerkelijk in biljetten en munten wordt ingevoerd. De hele wereld zal er samenkomen. Miljoenen bezoekers zullen naar Hannover komen, niet alleen uit de 15 lidstaten, maar ook uit de rest van de wereld. Maar liefst 170 naties en 14 internationale organisaties zullen zich daar presenteren. Daarom is het belangrijk nu reeds te overwegen wat voor soort bijeenkomsten wij zouden kunnen organiseren. Dit geldt zowel voor het Parlement als voor de Commissie en de Raad. Een bezoek aan de wereldtentoonstelling veronderstelt immers dat men anderen ontmoet, dat men conferenties houdt, dat men elkaar begrijpt. De tentoonstelling is het ideale platform voor ons in Europa en we moeten deze gelegenheid zo intensief mogelijk gebruiken.
<P>
Ik wil het Parlement ook aanmoedigen onze interparlementaire bijeenkomsten ginder te houden. Hannover heeft een van de modernste conferentiecentra. Het bevindt zich op het jaarbeursterrein en beschikt over een voorbeeldige infrastructuur, waaronder tolkencabines met alles erop en eraan. Dit kan een mooie gelegenheid zijn de wereld buiten Europa te tonen welke toekomstmogelijkheden Europa bezit.
<P>
Ik wil in het bijzonder de aandacht vestigen op het Edutainment -centrum, waar het learning adventure , het levensbegeleidend leren, centraal zal worden gesteld. Wij moeten laten zien wat de Europese Unie reeds gedaan heeft. Wij moeten ervoor zorgen dat daar alle informatie via beeldschermen, Internet en multimedia, voor de jeugd, de senioren en alle belangstellenden beschikbaar is en wel in de vorm van infotainment. Ik beschouw dit learning adventure als een buitengewone uitdaging en deze vorm van modern leren is voor onze scholieren, onze studenten en alle anderen een uiterst belangrijke en unieke kans.
<P>
Tenslotte is het ook een goed idee om de infrastructuur rond Hannover te benutten, die onderhand geweldige dingen te bieden heeft. Ik kijk dus al uit naar de opening van deze belangrijke tentoonstelling.

<SPEAKER ID=36 NAME="Gradin">
Mevrouw de Voorzitter, Ik wil de Commissie cultuur, jeugd, onderwijs en media, en met name rapporteur Hoppenstedt feliciteren met dit uitgebreide verslag over "Expo 2000 Hannover" , de tentoonstelling die in het jaar 2000 zal plaatsvinden. Dit wordt een belangrijke manifestatie op het gebied van de communicatie. Het thema van de wereldtentoonstelling is "Mens, natuur en technologie" . De organisatoren, onder leiding van de directeur-generaal van de Expo, zullen aangeven op welke wijze de drie elementen van het thema nu en in de toekomst op harmonieuze wijze met elkaar in evenwicht kunnen worden gebracht.
<P>
De Commissie wil dat de Europese Unie en haar instellingen aan deze belangrijke gebeurtenis meedoen. In onze mededeling van 18 maart hebben wij dit overigens ook aangegeven. Het doet ons genoegen dat alle lidstaten van de EU aan deze manifestatie willen deelnemen. De meeste lidstaten zullen hun eigen paviljoen krijgen aan de zogenaamde Europa-boulevard. Het paviljoen van de EU zal centraal worden gesitueerd, recht tegenover het paviljoen van het gastland.
<P>
De Unie moet aan Expo 2000 deelnemen omdat zij zo aan kan geven welke cruciale en dynamische rol ze via haar instellingen aan het begin van de 21ste eeuw op het wereldtoneel zal spelen.
<P>
Het doet ons genoegen dat de heer Hoppenstedt zich in zijn verslag positief uitspreekt over de intentie van de Commissie om de deelname van de Unie aan Expo 2000 te organiseren. In zijn verslag benadrukt de rapporteur dat de Unie zich in haar paviljoen op samenhangende en evenwichtige wijze moet presenteren.
<P>
Wij zijn het met de heer Hoppenstedt eens dat in het EU-paviljoen een zo goed mogelijk beeld van de Europese Unie in de 21ste eeuw geschetst moet worden, dat wil zeggen het beeld van een Unie die democratisch, transparant, sociaal rechtvaardig, tolerant en cultureel divers is en die de rechtsregels respecteert. We moeten de Europese burgers bewust maken van de realiteit van de Europese integratie en van de rol die de Unie in de internationale betrekkingen speelt.
<P>
Wij willen bij een dergelijke presentatie gebruik maken van de meest moderne interactieve multimedia en technologie die ons momenteel ter beschikking staan. Het is de bedoeling van de visuele presentatie dat zij als blikvanger voor de bezoekers fungeert, vooral voor de jongere generatie, en dat ze de mensen ook aan het denken zet.
<P>
Het doet me genoegen u te kunnen mededelen dat de inzendingen voor de architectuurwedstrijd voor het ontwerp voor het EU-paviljoen inmiddels beoordeeld zijn. De resultaten zullen officieel in het Publicatieblad van de Europese Gemeenschap bekend worden gemaakt. We hebben de deelnemende bedrijven van de uitslag op de hoogte gesteld. De Commissie is verantwoordelijk voor de officiële coördinatie van de activiteiten van alle EU-instellingen. Ze moet ervoor zorgen dat bij de deelname van deze instellingen aan Expo 2000 de onderlinge samenhang niet uit het oog verloren wordt.
<P>
Ik kan u mededelen dat er al een begin is gemaakt met deze coördinatie. Hiertoe is een task-force in het leven geroepen die zich zal bezighouden met de coördinatie tussen de diensten, evenals een interinstitutionele werkgroep. Deze organen zullen een gedetailleerd activiteitenprogramma en communicatiestrategieën opzetten, overeenkomstig de suggesties die in de mededeling van de Commissie en het verslag van de Commissie cultuur, jeugd, onderwijs en media worden gedaan. Er zal regelmatig rapportage worden uitgebracht bij uw cultuurcommissie over de gang van zaken.
<P>
Wat de begroting betreft is er voor het jaar 1999-2000 een bedrag van ongeveer 14 miljoen euro op begrotingslijn B3-309 "speciale jaarlijkse evenementen" opgenomen. Dit bedrag, dat moet voorzien in alle financiële behoeften van de EU-instellingen op dit gebied, wordt beschouwd als het minimum dat voor een zinvolle deelname van de Unie aan de Expo benodigd is. Ik wil in herinnering brengen dat een totaalbedrag van 10 miljoen euro op de begrotingslijn B3-309/99 was gereserveerd voor de financiering van twee activiteiten: Expo 2000 en een Europese campagne ter bestrijding van geweld tegen vrouwen. Wij zijn van mening dat dit bedrag moet worden aangevuld met 6, 5 miljoen euro voor de begroting van het jaar 2000, zodat we van ons Expo 2000-project een succes kunnen maken. Wij hopen dat we hiervoor uw stem zullen krijgen.
<P>
De Commissie vertrouwt erop dat de institutionele samenwerking die al in gang is gezet tot positieve resultaten leidt, zodat de begrotingsautoriteit een geschikt bedrag voor de begroting van 2000 zal vrijmaken. De Commissie verwelkomt verder het voorstel om personeel van het Parlement in te zetten voor de werkzaamheden van Expo 2000. Dit personeel kan zo samen met dat van de Commissie dit project verwezenlijken. De administratieve kosten van deze deelname worden op 1, 44 miljoen euro geschat voor deel A van de begroting.
<P>
De Commissie verheugt zich op de voortgaande samenwerking met het Europees Parlement en zijn diensten. Dit is namelijk een essentiële vereiste om ervoor te zorgen dat de deelname van de Unie aan Expo 2000 een belangrijke bijdrage levert aan onze inspanningen om de Europese Unie en haar instellingen dichter bij de burgers te brengen.

<SPEAKER ID=37 NAME="De Voorzitter">
Dank u, mevrouw Gradin.
<P>
Het debat is gesloten.
<P>
Wij gaan nu over tot de stemming.
<P>
Het Parlement neemt de ontwerpresolutie aan

<SPEAKER ID=38 NAME="Svensson">
Ik heb tegen het verslag gestemd, omdat andere belangrijke doelstellingen aan de kant worden geschoven doordat wij 15 miljoen euro aan Hannover 2000 moeten spenderen.

<CHAPTER ID=4>
Europese textielmarkt
<SPEAKER ID=39 NAME="De Voorzitter">
Aan de orde is het gecombineerd debat over de volgende twee mondelinge vragen:
<P>
B4-0338/99 van de leden Ferrer, Peijs en Chanterie, namens de PPE-Fractie, over grootschalige goedkope invoer op de Europese textielmarkt; -B4-0339/99 van de heer Moniz, namens de PSE-Fractie, over massale dumping op de Europese textielmarkt.
<SPEAKER ID=40 LANGUAGE="ES" NAME="Ferrer">
Mevrouw de Voorzitter, mevrouw de commissaris, de Europese textiel- en kledingindustrie heeft momenteel ernstig te lijden onder grootschalige import tegen abnormaal lage prijzen uit gebieden die ofwel een diepe recessie doormaken, ofwel de toegang tot hun gebruikelijke afzetmarkten verloren hebben. Dat is het geval met landen uit Zuidoost-Azië, Centraal-Azië, de voormalige Sovjetrepublieken en de Baltische republieken. Daar komt nog de ongekende toename van de invoer uit Turkije bij, die te wijten is aan de afgrendeling van de Russische markt en een buitensporige groei van de industriële productie van Turkije in de afgelopen vijf jaar.
<P>
Door deze massale invoer, die nauwelijks de kostprijs van de grondstoffen dekt, lijdt een groot aantal Europese textielbedrijven momenteel zware verliezen, waardoor het voortbestaan van deze bedrijven wordt bedreigd en de betrokken arbeidsplaatsen op de tocht komen te staan.
<P>
De oneerlijke mededinging waar deze sector mee te kampen heeft - een sector die trouwens alles omvat, van de productie van vezels, garens en stoffen tot en met confectiekleding - wordt nog eens verhevigd door tarifaire en non-tarifaire handelsbelemmeringen. Ondanks alle regels die binnen de Wereldhandelsorganisatie zijn vastgesteld, wordt de Europese textielsector in landen als India, de Verenigde Staten of ook Turkije de toegang tot de markt ontzegd. Het lijkt wel alsof die regels alleen maar gelden voor de communautaire markt, terwijl onze markt wel vrij toegankelijk is voor andere landen en hun producten.
<P>
De verhoudingen worden nog verder scheef getrokken doordat de Unie talrijke preferentiële akkoorden heeft gesloten met derde landen, of op het punt staat dat te doen, juist nu er een nieuwe multilaterale onderhandelingsronde is aangekondigd die de wenselijkheid van dat soort bilaterale akkoorden volledig op losse schroeven zet. Het resultaat van deze ongunstige samenloop van omstandigheden is dat de Europese textielondernemer weinig profijt trekt van zijn investeringen in de nieuwste technieken - want zulke investeringen zijn inderdaad gedaan - en de ingrijpende reorganisaties om zijn bedrijf te moderniseren. Het heeft hem maar weinig gebaat dat hij zich heeft toegelegd op kwaliteitsproducten, op mode, design of een Europees merk.
<P>
Ondanks het feit dat de Europese textielindustrie zich heeft voorbereid om de internationale concurrentie het hoofd te kunnen bieden, beschikt zij niet over de wapens om zich te verdedigen tegen unfaire import. Daarom doe ik een dringend beroep op de Commissie om alle noodzakelijke maatregelen te nemen waarmee een eind gemaakt kan worden aan de concurrentievervalsing waarvan deze sector het slachtoffer is, en daarmee te garanderen dat de verplichtingen die alle partijen in het kader van de Wereldhandelsorganisatie zijn aangegaan, ook ten volle worden nagekomen.
<P>
In concreto denk ik aan de beschermingsinstrumenten waarover de Europese Unie beschikt om belemmeringen van de handel in communautaire producten uit de weg te ruimen, en aan de vrijwaringsmaatregelen die in de akkoorden van de Uruguay-ronde zijn voorzien en die de Commissie misschien ook zou moeten treffen.
<P>
Zowel in de resolutie over de mededeling van de Commissie over de textiel- en kledingindustrie als in het actieplan dat de Commissie daarop heeft uitgewerkt, staat overigens al een reeks maatregelen die in die richting gaat. Deze maatregelen worden echter niet in de praktijk gebracht, en als dat niet heel snel gebeurt, kan er een groot deel van een sector verdwijnen die niet alleen diepe wortels heeft in de Europese industrie, maar die vooral ook aan een groot aantal mensen werk biedt.
<P>
Daarom, mevrouw de commissaris, wil ik u vragen om aan commissaris Brittan door te geven dat er dringend maatregelen moeten worden getroffen om onze textielindustrie op een eerlijke manier te verdedigen. Het gaat hier niet om een willekeurige bescherming, want zij berust op bepalingen, op eisen die in de regels van de Wereldhandelsorganisatie zijn neergelegd. Daarnaast gelden ook nog de regels die de Europese Unie zelf heeft opgesteld voor de handel met derde landen, de ontwikkelingslanden. Ik hoop dat de Commissie zich bewust is van deze problematiek en er wat aan zal doen, want er staan hier heel veel banen op het spel.

<SPEAKER ID=41 NAME="De Voorzitter">
Dank u wel, mevrouw Ferrer. Ik wens u van ganser harte het beste voor de toekomst, ook al zullen wij het in de verkiezingen tegen elkaar opnemen in dezelfde kieskring.

<SPEAKER ID=42 LANGUAGE="PT" NAME="Moniz">
Mijnheer de Voorzitter, tijdens de zittingsperiode die nu op haar einde loopt, is het thema van de textiel en de kleding herhaaldelijk aan bod gekomen. Maar toch is het in de meeste gevallen bij woorden gebleven en is er maar weinig concreets uit de bus gekomen. Dat neemt natuurlijk niet weg dat wij ook een aantal positieve resultaten in de wacht hebben gesleept, vooral wat de houding van de Commissie ten aanzien van deze sector betreft. Vroeger werd de textiel- en kledingsector argwanend bekeken. De bedrijfstak stond bekend om haar zwakke concurrentiepositie en doorgaans werd gedacht dat deze activiteit bij voorkeur door derdewereldlanden werd beoefend. Met andere woorden, het textielwezen had de naam een marginale sector te zijn die gedoemd was te verdwijnen. Deze situatie was het gevolg van een conformistische houding en een fatalistisch determinisme dat onvermijdelijk tot het verlies van miljoenen banen zou leiden. Dit scenario viel samen met het moment waarop de Europese Unie de strijd tegen de werkloosheid tot een van haar prioriteiten maakte.
<P>
Het resultaat van alle discussie daarover is dat de toekomstvisie op de textielsector grondige wijzigingen heeft ondergaan. Gelukkig wordt er nu anders tegenaan gekeken en wordt het textielwezen beschouwd als een van de sectoren met de grootste concurrentiemogelijkheden en de meeste vernieuwingsdrang. Men heeft zich er ondertussen ook rekenschap van gegeven dat deze sector aan veel mensen werk biedt en dus nuttig kan blijken in de strijd tegen de werkloosheid. Persoonlijk ben ik blij dat ik tot op zekere hoogte mijn steentje heb bijgedragen aan deze nieuwe visie, aan deze nieuwe houding ten aanzien van de textiel- en kledingsector.
<P>
Er is echter nog heel wat werk aan de winkel. Daarom is het belangrijk dat het aangekondigde actieplan niet in het stadium van de goede voornemens blijft vastzitten. Er moet onverwijld voortgang worden gemaakt met de onmisbare specifieke steunmaatregelen voor het midden- en kleinbedrijf. De Europese Unie moet een strikte naleving van de bepalingen van de Wereldhandelsorganisatie en het Textielakkoord eisen, met name het tijdschema betreffende de liberalisering, de controle op dumping en frauduleuze praktijken, de toegang tot de markt van derde landen en de beperking van de bilaterale overeenkomsten.
<P>
Mijnheer de Voorzitter, waarde collega's, het eerste onderwerp dat ik hier vijf jaar geleden in het Europees Parlement heb aangesneden, was dat van de textiel- en kledingsector en nu beëindig ik mijn mandaat in deze laatste vergadering van het Europees Parlement met een toespraak over hetzelfde thema. Het verschil is echter dat mijn overtuiging en mijn vertrouwen in de toekomst ondertussen zijn toegenomen. In mijn land, waar de desbetreffende sector 25 % van de werkgelegenheid in de verwerkende industrie uitmaakt en 30 % van de uitvoer voor zijn rekening neemt, waar bepaalde regio's vrijwel uitsluitend op deze sector zijn aangewezen en het lot van vele gezinnen erdoor wordt bepaald, zien duizenden werknemers en werkgevers de toekomst hoopvol en vol verwachting tegemoet. Zij hebben echter ook hun twijfels en bedenkingen. Laten wij hun vertrouwen niet beschamen. Wij moeten die mensen belonen voor hun toewijding en voor hun bereidheid om te blijven geloven en te blijven investeren in een risicosector die in de toekomst ongetwijfeld volwaardig deel zal uitmaken van het sociale en solidaire Europa dat wij tot stand wensen te brengen.

<SPEAKER ID=43 NAME="Gradin">
Mijnheer de Voorzitter, ik zou graag willen antwoorden op de vragen van mevrouw Ferrer, mevrouw Peijs, de heer Chanterie en de heer Moniz.
<P>
Wat betreft de vraag over de recente invoer in de EU van textiel uit derde landen kan ik u mededelen dat de Commissie hierover contact heeft met de Europese textiel- en kledingindustrie. Vertegenwoordigers van deze sector beweren dat onlangs textiel uit een aantal derde landen, vooral uit Azië, tegen zeer lage prijzen is ingevoerd. Op 3 mei hebben deze vertegenwoordigers mijn collega, Sir Leon Brittan, ontmoet om de situatie nader toe te lichten.
<P>
Samen met deze vertegenwoordigers verzamelt de Commissie op dit moment feiten over het volume en de prijzen van ingevoerde textiel. Als we eenmaal de feiten in kaart hebben gebracht, kunnen we bekijken hoe we het best kunnen handelen. Als blijkt dat er oneerlijke handelspraktijken hebben plaatsgevonden, zoals dumping of subsidiëring die ten koste gaat van de Europese industrie, dan zullen we op basis van de geldende regelgeving anti-dumping- en anti-subsidiemaatregelen treffen om iets aan de situatie te doen.
<P>
Op de bijeenkomst van 3 mei verzekerde Sir Leon Brittan de vertegenwoordigers van de Europese industrie dat, als bewezen kan worden dat er dergelijke oneerlijke handelspraktijken hadden plaatsgevonden, de Commissie de klachten zeer zorgvuldig zou onderzoeken om vervolgens passende maatregelen te nemen.
<P>
In het licht van de internationale overeenkomsten mogen we de volgende aspecten niet vergeten. Ten eerste hebben WHO-leden krachtens de Overeenkomst inzake textiel en kledingsproducten al de mogelijkheid om de invoer uit derde landen, met inbegrip van de landen in Zuidoost-Azië, aan banden te leggen. De Commissie zorgt ervoor dat deze beperkingen worden nageleefd. Er bestaat geen bewijs dat de recente invoer de kwantitatieve plafonds overschreden heeft. De Overeenkomst inzake textiel en kledingsproducten voorziet bovendien in vrijwaringsmaatregelen bij wijze van overgang. Dankzij deze overeenkomst kunnen nieuwe kwantitatieve beperkingen worden doorgevoerd als kan worden aangetoond dat de toegenomen invoer de plaatselijke industrie ernstige schade berokkent of kan berokkenen. Dergelijke maatregelen worden nadien nauwkeurig door de WHO onderzocht.
<P>
In de tweede plaats zijn voor een aantal landen die niet lid zijn van de WHO, bilaterale textielovereenkomsten van toepassing, waarin kwantitatieve maxima zijn vastgesteld. Bovendien worden voor de invoer waar geen quota voor gelden referentieplafonds vastgesteld. Dit zijn procentuele beperkingen met betrekking tot de invoer van het afgelopen jaar in verhouding tot de totale invoer van de Unie. Als deze referentieplafonds bereikt zijn, kunnen er nieuwe kwantitatieve beperkingen worden toegepast.
<P>
Als antwoord op de vragen inzake het standpunt van de derde landen bij de voorbereidingen op de volgende onderhandelingsronde in de WHO, wil ik aangeven dat sommige ontwikkelingslanden die lid zijn van de WHO er belang bij hebben de Overeenkomst inzake textiel en kledingsproducten te amenderen. Ze willen namelijk zo snel mogelijk af van alle kwantitatieve beperkingen. Volgens de huidige regelgeving moeten deze beperkingen uiterlijk 1 januari 2005 zijn afgeschaft. De Commissie voelt echter niets voor een snellere liberalisering van de textielindustrie. Bovendien is een dergelijke liberalisering ook zeer schadelijk voor de tweede importeur van textiel, de Verenigde Staten.

<SPEAKER ID=44 NAME="De Voorzitter">
Dank u wel, mevrouw Gradin.
<P>
Ik heb overeenkomstig artikel 40, lid 5, van het Reglement twee ontwerpresoluties ontvangen om dit debat te besluiten.

<SPEAKER ID=45 LANGUAGE="ES" NAME="Gasòliba i Böhm">
Mijnheer de Voorzitter, waarde collega's, de Fractie van de Europese Liberale en Democratische Partij had inderdaad een ontwerpresolutie ingediend, zoals u al zei. De Fractie van de Europese Volkspartij en de Fractie van de Partij van de Europese Sociaal-Democraten hebben echter ook al een ontwerpresolutie ingediend, en wij hebben er geen enkel probleem mee ons daarbij aan te sluiten. Vandaar dat wij onze ontwerpresolutie hebben ingetrokken.
<P>
Wij komen hier in feite terug op een onderwerp dat al eerder is behandeld. Wij vragen om een actief optreden van de Commissie om te verzekeren dat er adequaat wordt gereageerd op internationale handelspraktijken met betrekking tot textielproducten. Wij vragen om een garantie dat er zaken wordt gedaan volgens de regels die zijn vastgelegd in de onderscheiden internationale akkoorden waarop de Wereldhandelsorganisatie toezicht uitoefent.
<P>
Onze positie, die niet alleen geldt voor de textielindustrie, maar voor de hele Europese industrie, houdt in dat de betrokken sector in de eerste plaats de marktomstandigheden moet aanvaarden die een wereldwijde economie met zich meebrengt. In de tweede plaats moet men zijn best doen om de productie te verhogen en het concurrentievermogen op te vijzelen. Er moet dusdanig worden geïnnoveerd dat de producten en diensten wereldwijd genoeg aftrek vinden om een flink marktaandeel te veroveren op de internationale markten. Wanneer de Europese industrie en de dienstensector beter kunnen concurreren, ontstaat er ruimte voor groei en kunnen er meer arbeidsplaatsen worden gecreëerd. Dat is het algemene idee, dat wij ook op de textielsector toepassen.
<P>
Daarom is onze houding niet protectionistisch. Wij willen alleen dat internationaal aanvaarde handelspraktijken worden gerespecteerd. Wat zich de laatste maanden afspeelt, en vooral - zoals commissaris Gradin al zei - in Azië, baart ons grote zorgen. De textielindustrie heeft zich ingespannen om bij te blijven en concurrerend te zijn, om de best mogelijke positie en een zo groot mogelijk aandeel op de internationale markt te verwerven. Deze - zeer positieve - inspanningen dreigen nu in korte tijd teniet te worden gedaan.
<P>
Wij kampen met een grootschalige invoer onder ongunstige voorwaarden uit diverse gebieden, waaronder Azië, en dat is iets dat ons heel duidelijk zorgen baart. Ik ben dan ook erg blij met de specifieke opmerkingen van mevrouw Gradin. Deze invoer kan de kansen verknoeien van een industrietak, die - ik zeg het nogmaals - bijzonder zijn best heeft gedaan om zich aan te passen. Bovendien zou het verkeerd zijn om een van de sectoren in gevaar te brengen die binnen de Europese Unie de meeste werkgelegenheid bieden.

<SPEAKER ID=46 LANGUAGE="FR" NAME="Souchet">
Mijnheer de Voorzitter, het doet mij genoegen dat mijn laatste betoog van deze zittingsperiode over een belangrijke sector gaat, namelijk over de Europese textiel- en kledingindustrie. In deze industrie werken voornamelijk vrouwen. De bedrijven die in deze sector actief zijn, behoren veelal tot het MKB en hebben met name op de plattelandsgebieden een positieve invloed. Het is voor de toekomst van deze industrie van groot belang dat de regels van een rechtvaardige handel goed worden nageleefd.
<P>
Het actieplan dat de Commissie indertijd had opgesteld om de sector competitiever te maken, is door ons in 1998 bestudeerd, maar de Commissie heeft er verder geen concreet gevolg aan gegeven. Dit heeft sommige landen zoals Frankrijk, Spanje en Portugal ertoe gebracht eigen maatregelen te treffen om het wegvloeien van banen naar derde landen tegen te gaan. In Frankrijk bijvoorbeeld is een textielplan opgezet. Overeenkomstig dit plan zijn de sociale lasten die op de salarissen drukten verlicht. Hiermee heeft men 35.000 banen direct weten te redden en ook op indirecte wijze zijn er talloze banen behouden gebleven.
<P>
De Commissie is op een gegeven moment toch weer in het geweer gekomen, door namelijk maatregelen te nemen tegen de lidstaten en niet, zoals men zou mogen verwachten, tegen de landen die het in de wereldhandel niet zo nauw nemen met sociale clausules en milieunormen. De Commissie stelt dat de verlichting van de sociale lasten in Frankrijk de concurrentie tussen de Europese producenten kan vervalsen. Ze heeft aangegeven dat het Franse textielplan illegaal is. De betrokken bedrijven moesten de extra sociale lasten alsnog betalen, wat vaak een onmogelijke taak is. Verder is verordonneerd dat dit plan niet tot andere sectoren mag worden uitgebreid, ondanks het feit dat hiermee veel banen gered kunnen worden.
<P>
Dit is een richtsnoer dat moet worden bijgesteld. Alleen producenten uit derde landen die aan de sociale normen van de IAO voldoen zouden het recht mogen hebben hun producten de Unie in te voeren. Deze normen hebben immers betrekking op de werkomstandigheden, op het aantal uur dat per dag gewerkt mag worden en op kinderarbeid. De Unie moet deze voorschriften eerst zelf toepassen en vervolgens streven naar opname ervan in alle internationale overeenkomsten die ze op dit gebied sluit. Dit geldt met name voor de onderhandelingsronden van de WHO. De Commissie moet de oneerlijke concurrentie waar de Europese bedrijven mee kampen eens flink aanpakken in plaats van deze bedrijven zelf op de huid te zitten!
<P>
Tot slot wil ik nog wijzen op de ongerustheid die is ontstaan door een van de eerste verklaringen van de heer Prodi. Hieruit blijkt namelijk dat Prodi er een uiterst ideologische opvatting over het begrip concurrentie op nahoudt. Hij beschouwt kennelijk iedere regulerende of corrigerende maatregel van een land als een vorm van concurrentievervalsing. Sir Leon Brittan is voor hem dan waarschijnlijk een gevaarlijke voorstander van een geleide economie. Ikzelf denk dat dit toch niet de juiste manier is om industrietakken die Europese arbeidskrachten inzetten en de families die daarvan moeten leven, te helpen de internationale concurrentie met gelijke wapens te lijf te gaan.

<SPEAKER ID=47 LANGUAGE="EN" NAME="Kellett-Bowman">
Mijnheer de Voorzitter, het doet me goed u hier te zien als trouwe Voorzitter van de vrijdag die aan het einde van de vergaderperiode de laatste onderwerpen afhandelt.
<P>
Ik schaar mij achter deze cri de coeur van de Europese textielindustrie. Europa is een grote interne markt, maar geen dumpmarkt. Mevrouw Ferrer heeft dit goed duidelijk gemaakt. De heer Moniz sprak over frauduleuze praktijken. Ik ken er ook één die ik u niet wil onthouden. Er is namelijk een land dat overhemden mag invoeren, maar geen geweven stukgoederen. Dat land wist de regels te omzeilen door overhemden in te voeren met een sleep van 15 meter lang. Hier werd niet tegen opgetreden.
<P>
Europa is weliswaar marktleider in de textielmode, maar daarvoor is wel een basisindustrie nodig. Verder is Europa marktleider in het ontwerpen van productietechnologie voor de textielsector, maar het moet wel een thuismarkt voor dergelijke technologieën hebben. Neem bijvoorbeeld het frictiespinnen. Dit is een redelijk recente Europese uitvinding. We hebben de Europese textielbranche echter niet laten profiteren van deze uitvinding, maar de techniek in het buitenland verkocht. We hebben dus eigenlijk de kip met de gouden eieren verkocht.
<P>
We moeten de ontwikkelingslanden zodanig steunen dat zij een markt voor hun goederen hebben. Hiertoe moeten bilaterale overeenkomsten met deze landen gesloten worden. Ik vind dit een goede zaak, maar alvorens we deze overeenkomsten sluiten, moet de Commissie heel duidelijk aangeven waar de grenzen liggen. Verder moet ze ervoor zorgen dat de overeenkomsten goed worden nageleefd.

<SPEAKER ID=48 LANGUAGE="DE" NAME="Rübig">
Mijnheer de Voorzitter, eerst wil ik mevrouw Ferrer danken, omdat dit naar mijn mening een zeer belangrijk initiatief is. Wanneer bepaalde sectoren in moeilijkheden geraken, moeten wij er altijd voor zorgen dat we tijdig de juiste stappen ondernemen. Het is belangrijk de WHO-onderhandelingsronde in Seattle goed voor te bereiden. Ik heb in de Commissie economische en monetaire zaken en industriebeleid steeds gepleit voor een duidelijke markering van de steunpunten en voor een goede toegang tot de markten in derde landen. Wij moeten er in het bijzonder naar streven dat wij toegang krijgen tot deze markten en dat er eerlijke kadervoorwaarden komen.
<P>
Voorts moeten we overwegen hoe we de exportmarketing kunnen aanwakkeren. Wij moeten ervoor zorgen dat onze ondernemingen hun producten op internationaal niveau kunnen aanbieden om een sterk Europa naar buiten te laten treden. Ook een verlaging van de lasten voor kleine en middelgrote ondernemingen is zeer belangrijk. Dat ligt mij na aan het hart. Er zijn meer dan 16 miljoen kleine en middelgrote ondernemingen in de Europese Unie, die in de toekomst sterk op de proef zullen worden gesteld en waaraan wij in dit Huis meer aandacht moeten besteden.
<P>
Aangezien ik de laatste spreker ben, wil ik onze Voorzitter en zijn team hartelijk danken, omdat zij zich hier op vrijdag steeds ten volle hebben ingezet. Ik wil ook de Voorzitter van het Europees Parlement, de heer Gil-Robles, danken, omdat hij mijn initiatieven ter bestrijding van de criminaliteit in en rond de Europese instellingen au sérieux genomen heeft. Ook dank ik de heer Martens, fractievoorzitter, die beloofd heeft dat hij deze kwestie in België verder zal volgen en ons op dit vlak zal blijven steunen. Natuurlijk dank ik ook de fungerende voorzitter van de Raad, die beloofd heeft zijn beste beentje voor te zetten en tenslotte ook alle quaestoren alsmede de Conferentie van voorzitters, waar dit thema brandend actueel is. Ik verheug mij op een zelfbewust Europa in de volgende zittingsperiode.
<P>
Applaus

<SPEAKER ID=49 NAME="De Voorzitter">
Dank u wel, mijnheer Rübig.
<P>
Het debat is gesloten.
<P>
Aangezien de Fractie van de Europese Liberale en Democratische Partij haar ontwerpresolutie heeft ingetrokken, gaan wij over tot de stemming over ontwerpresolutie B4-0455/98.
<P>
Het Parlement neemt de resolutie aan

<SPEAKER ID=50 NAME="Cars">
In de stemming over de Europese textielmarkt heb ik voor een verwerping van het voorstel gestemd, omdat het voorstel veel te protectionistisch is en te weinig rekening houdt met het belang dat de textiel- en confectieuitvoer voor de ontwikkeling van de economie in de arme landen heeft.

<SPEAKER ID=51 NAME="De Voorzitter">
Waarde collega's, wanneer ik voorzit, stem ik gewoonlijk niet. Bij wijze van uitzondering heb ik vandaag echter zelf om deze hoofdelijk stemming gevraagd en heb ik ook gestemd. Om mijn pseudo-institutionele houding zo veel mogelijk gestand te doen heb ik me weliswaar onthouden van stemming, maar ik wilde onze namen - de mijne temidden van de uwe - samen bewaren als een symbool van wat we de "vrijdagclub" zouden kunnen noemen. En als u het goed vindt, waarde collega's, zal ik vanaf het jaar 2000 met behulp van deze lijst iedere herfst contact met u opnemen om, waar we ons ook bevinden, te proberen elkaar op een vrijdag hier in Straatsburg te ontmoeten.
<P>
Applaus
<P>
Ik geef het woord aan de heer Habsburg-Lothringen voor een motie van orde.

<SPEAKER ID=52 NAME="Habsburg-Lothringen">
Zeer geachte mijnheer de voorzitter van de "vrijdagclub" , ik zou graag van de gelegenheid gebruik maken om u ook in uw moedertaal te bedanken, een taal met een lange traditie binnen onze Europese cultuur, en een taal die niet genoeg te beluisteren valt in dit Parlement.
<P>
Als trouw lid van de club wil ik u graag zeggen hoezeer wij uw verstandige leiderschap hebben gewaardeerd, net als uw inspanningen om van de vrijdag een volwaardige parlementaire vergaderdag te maken. Wij hopen dat uw en ons voorbeeld ertoe mag leiden dat wij tijdens de volgende zittingsperiode iedere vrijdag kunnen rekenen op de aanwezigheid van tenminste 620 Parlementsleden. Heel hartelijk bedankt en tot ziens.
<P>
Applaus

<SPEAKER ID=53 NAME="De Voorzitter">
Danke schön. Moltes gràcies. Muchas gracias.
<P>
Ik geef het woord aan de heer Medina voor een motie van orde.

<SPEAKER ID=54 LANGUAGE="ES" NAME="Medina Ortega">
Mijnheer de Voorzitter, u weet dat ik de vergaderingen op vrijdag gewoonlijk bijwoon, maar ik vraag zelden om het woord omdat we bijna altijd haast hebben, het vliegtuig moeten halen, enzovoort. Vandaag maak ik echter een uitzondering omdat het de laatste dag van deze zittingsperiode is, en bovendien is het nog vroeg. Daarom wil ik, namens de Fractie van de Partij van de Europese Sociaal-Democraten, mijn waardering uitspreken voor uw werk als voorzitter van onze vergaderingen.
<P>
Bovendien wil ik zeggen dat voor ons, Spaanse Parlementsleden, die 40 jaar lang verstoken zijn geweest van democratie, een parlement een bijzonder belangrijke instelling is, belangrijk voor u en voor mij, gezien onze persoonlijke ervaringen. Ik denk dat je iets pas waardeert wanneer je het niet hebt. Europese burgers zouden moeten beginnen te waarderen dat de Europese instellingen een Parlement in het leven hebben geroepen, met al zijn gebreken en problemen, en dat dit Parlement tijdens deze zittingsperiode is veranderd in een essentieel onderdeel van het communautaire raderwerk. Ik denk wat wij de komende weken ons best moeten doen om de Europese burgers ervan te overtuigen dat het belangrijk is dat zij deelnemen aan de Europese Parlementsverkiezingen. Ik denk ook dat de leden die hier vandaag aanwezig zijn, in ieder geval kunnen zeggen dat zij er alles aan hebben gedaan om ervoor te zorgen dat ons werk niet triviaal is, maar van doorslaggevend belang voor de Europese eenwording.
<P>
Applaus

<SPEAKER ID=55 NAME="Gasòliba i Böhm">
Mijnheer de Voorzitter, waarde collega's, tijdens deze slotzitting van het Parlement sluit ik me graag aan bij de gelukwensen die u van mijn collega's Medina en Habsburg hebt ontvangen. Natuurlijk wil ik ook de heer Habsburg bedanken omdat hij ons in onze eigen taal heeft toegesproken: ik hoop dat dat in toekomstige zittingen een normaal verschijnsel wordt. Mijnheer de Voorzitter, het doet me bijzonder veel genoegen dat ik deze slotzitting heb kunnen bijwonen, en ik wil u persoonlijk gelukwensen met uw optreden als ondervoorzitter van dit Parlement. Dank u wel.
<P>
Applaus

<SPEAKER ID=56 NAME="Martens">
Mijnheer de Voorzitter, namens de EVP-fractie zou ik u van harte willen danken en u geluk wensen, niet alleen omdat u zulk een trouw voorzitter zijt vrijdags maar omdat u dat voor dit Parlement doet op een uitzonderlijke, democratische, open maar ook gedisciplineerde manier. Ik heb het bijzonder geapprecieerd u te hebben leren kennen als lid van dit Parlement maar ook als Voorzitter, vaak in moeilijke omstandigheden vrijdags. Ik sluit me dus aan bij datgene wat de heer Medina en de waarnemend voorzitter van de liberale fractie hebben gezegd. Van harte dank en tot weerziens.

<SPEAKER ID=57 LANGUAGE="IT" NAME="Poggiolini">
Mijnheer de Voorzitter, ik vind dat deze ogenblikken van afscheid nemen niet zonder de Italiaanse taal voorbij mogen gaan. Het Catalaans spreek ik niet, ook al zou ik dat wel willen, maar ik wil hoe dan ook u en met u alle ondervoorzitters die hier niet aanwezig zijn bedanken voor het goede werk dat u allen afgeleverd hebt. En natuurlijk geldt deze dank ook Voorzitter Gil-Robles.
<P>
Wij verlaten deze zaal - ik vermoed dat ook de collega's die herkozen worden hier niet meer terug zullen keren - omdat er inmiddels een nieuwe is gebouwd. Wij gaan hier met enige weemoed weg, omdat dit in feite de historische zetel van het Europees Parlement is.
<P>
Ik wens verder ook voorzitter Martens te bedanken, die, naar ik zie, net op dit moment weggaat maar tot het laatste ogenblik hier was. Ondervoorzitter Oomen-Ruijten is er nog wel, als waardig vervangster van de heer Martens. Ik breng hulde aan iedereen en vooral aan u, mijnheer de Voorzitter, omdat u zich talentvol en met gevoel voor maat van dit voorzitterschap hebt gekweten.

<SPEAKER ID=58 LANGUAGE="PT" NAME="Rosado Fernandes">
Mijnheer de Voorzitter, eerst en vooral wil ik u zeggen dat uw beroep - u bent immers kinderarts - van groot nut is gebleken om de problemen die zich hier in dit Europees Parlement voordoen beter te begrijpen. We hoeven maar aan Lenin te denken, die de linkse ideologie als een kinderziekte bestempelde. Als wij diens redenering doortrekken, kunnen we dus stellen dat in dit Huis kinderachtige gedragingen, uitingen van volwassenheid en momenten van wijsheid zijn waar te nemen. We hebben hier van alles wat. U bent erin geslaagd om op de vrijdag in de gemoedelijke sfeer van deze groep trouwe volgelingen wat leven in de brouwerij te brengen, en dat was een welkome afwisseling na de vaak intensieve en vervelende werkzaamheden van de voorbije vergaderdagen.
<P>
De humoristische noot is niet weg te denken uit onze vergaderingen. Deze humor bezorgt jong en oud - kinderen kan ik niet zeggen, want die zijn hier niet aanwezig - een goed humeur. Ik dank u namens de Fractie Unie voor Europa in het Portugees voor uw geduld, uw zin voor humor en uw efficiëntie. Hartelijk dank en ik wens u veel succes toe in uw beroep. Ook ik ga de draad weer opnemen. Vijf jaar is een lange periode in een mensenleven en ik spaar niet nog eens vijf jaar uit voor het Parlement. Ik ga me met andere dingen bezighouden.

<SPEAKER ID=59 NAME="Oomen-Ruijten">
Voorzitter, er zijn al een aantal woorden van dank aan uw adres gericht. Ik zou me daar heel graag bij aansluiten. Er is één iemand die ik hier op de vrijdag zou willen noemen. Ik noem dat in onze fractie de peetvader van de vrijdag. De peetvader van de vrijdag in onze fractie, degene die altijd opstaat, dat is de heer Habsburg. Dat wij hier als fractie nog in zulke grote getale zijn is mede aan hem te danken. Hij neemt nu ook afscheid. Ik wil hem danken voor alle goede begeleiding die wij allen van hem hebben gehad.
<P>
Applaus

<SPEAKER ID=60 LANGUAGE="FI" NAME="Paasio">
Mijnheer de Voorzitter, in deze laatste vergadering van de eerste zittingsperiode waarin Finland een gevolmachtigd lid van de Europese Unie is, wil ik, als trouw lid van de vrijdagclub, ook de Finse taal in het volledige verslag zien. Met name willen wij Finnen u, geachte Voorzitter, bedanken voor het feit dat u ons altijd zo vriendelijk welkom heette in onze eigen taal, altijd met een bijzonder stijlvolle uitspraak. Wij danken u ook voor het feit dat u ons, nieuwelingen in dit Huis, geleid en aangemoedigd heeft. Heel veel dank hiervoor aan u en de hele groep die daar achter de tafel zit. U heeft heel waardevol werk verricht. Bedankt.

<SPEAKER ID=61 LANGUAGE="SV" NAME="Lindholm">
Mijnheer de Voorzitter, namens de groenen wil ik mij met de groeten uit het hoge Noorden en uit Zweden aansluiten bij de mooie woorden die hier vandaag zijn gezegd. U zat de vrijdagen voor met vriendelijkheid, menselijkheid en humor. U was een fantastisch voorzitter, waardoor de vrijdagen van de Straatsburg-weken misschien wel het leukst en het gezelligst waren. Ik sluit mij aan bij alle anderen en wens u veel geluk in de toekomst.

<SPEAKER ID=62 LANGUAGE="FI" NAME="Virrankoski">
Mijnheer de Voorzitter, ik sluit me aan bij het dankwoord van collega Paasio, met name omdat u een van die zeldzame voorzitters was die zich tijdens zijn werk van de Finse taal bediende.

<SPEAKER ID=63 LANGUAGE="ES" NAME="González Álvarez">
Mijnheer de Voorzitter, het zou niet juist zijn als de fractie die deze ondervoorzitter tot het eind toe zo trouw heeft gesteund, hem niet zou bedanken voor zijn werk en zijn toewijding. Maar op het persoonlijke vlak weet hij al dat hij onze sympathie geniet. Ik hoop alleen dat hij dit massale eerbetoon van de hele Vergadering niet in zijn verkiezingscampagne zal gebruiken, want wij doen beiden in verschillende kieskringen mee.
<P>
Gelach
<P>
Ik wil hem zeggen dat ik hem bijzonder graag mag. Onze fractie heeft hem tot het laatst toe trouw gesteund, en ik denk dat hij wel weet dat waar we ook zijn, die genegenheid blijft.

<SPEAKER ID=64 NAME="De Voorzitter">
Hartelijk bedankt, Laura, voor je vriendelijke woorden. Ik denk wel dat ik Laura op één punt moet corrigeren: wij doen niet in verschillende kieskringen mee, maar staan op verschillende lijsten binnen dezelfde kring.

<SPEAKER ID=65 LANGUAGE="FR" NAME="Goerens">
Mijnheer de Voorzitter, ik wil kort uw aandacht vestigen op een detail dat mijns inziens van groot belang is. Vrijdag is zowel voor u als voor mij een bijzondere dag. Gewoonlijk ontvang ik vrijdags mijn bezoekersgroepen en ik kan u verzekeren dat u in de ogen van de Luxemburgse burgers die het Europees Parlement bezocht hebben de meest populaire Voorzitter bent. Daarom ben ik ook blij dat u kandidaat in uw land bent, want in mijn land zou u een geduchte concurrent zijn. Hartelijk dank en veel succes in de toekomst.

<SPEAKER ID=66 NAME="De Voorzitter">
Dank u wel, mijnheer Goerens, ik hoop dat uw woorden mij zullen inspireren om deze moeilijke momenten goed door te komen.

<SPEAKER ID=67 NAME="Bertens">
Mijnheer de Voorzitter, u bent altijd een meelevend mens geweest. Wij kwamen elkaar tegen in de gang en u vroeg altijd: hoe gaat het met Maastricht? De buitenstaanders dachten dat u het over het Verdrag van Maastricht had, maar u had het over mijn voetbalclub, en daar ging het altijd slecht mee. En nog steeds. Maar inmiddels hebben wij elkaar gevonden. Het gaat ook goed met Barcelona, want daar spelen acht Nederlanders mee. Hartelijk bedankt.

<SPEAKER ID=68 NAME="De Voorzitter">
Dank u wel, mijnheer Bertens. Logisch dat u als een aanhanger van Barcelona klinkt, want u weet dat Barcelona tegenwoordig haast een Nederlandse ploeg is.

<SPEAKER ID=69 LANGUAGE="DE" NAME="Gebhardt">
Mijnheer de Voorzitter, het lijkt alsof u hier vandaag een boeket van onze volkeren, culturen en talen krijgt aangeboden. Als Française van geboorte wil ik graag een Duitse bloem aan dit boeket toevoegen, een boeket dat u in uw hart naar huis kunt meenemen. Ik wens u veel succes in uw verdere beijvering voor de democratie, die immers zo belangrijk is.
<P>
Applaus

<SPEAKER ID=70 LANGUAGE="ES" NAME="Escolá Hernando">
Mijnheer de Voorzitter, wellicht ben ik het laatste Parlementslid dat zich aansloot bij de vrijdagclub, maar ik hoef u niet te vertellen dat ik pas amper zeven maanden lid ben van het Parlement. Dat is heel kort, maar het is voldoende geweest om uw werk als Voorzitter en de manier waarop u deze vergadering leidde, op waarde te leren schatten. Ik heb in die zeven maanden twee vrijdagen gemist, en u liet niet na mij daaraan te herinneren. Hartelijk dank namens mijzelf en namens de fractie die ik vertegenwoordig.

<SPEAKER ID=71 LANGUAGE="ES" NAME="Bru Purón">
Mijnheer de Voorzitter, ik wil niet alleen mijn dank en gelukwensen uitspreken, maar ook nog iets toevoegen aan wat mevrouw González Álvarez en u hebben gezegd. Er is een partij en een lijst waar we samen deel van uitmaken: de lijst van overtuigde Europeanen. Als je destijds in Spanje op de lijst met aanhangers van een verenigd Europa stond, stond je meteen ook op de zwarte lijst. Daarom weet ik - of we nu wel of niet op een lijst staan, bij een partij horen of lid zijn van dit Parlement - dat velen van ons die hier aanwezig zijn, zich net als u beiden in zullen zetten voor vrijheid, gerechtigheid en solidariteit.

<SPEAKER ID=72 LANGUAGE="DE" NAME="Lenz">
Mijnheer de Voorzitter, als iemand die het Parlement reeds 20 jaar kent, wil ik u, samen met mevrouw Schleicher, die ook vaak tot de vrijdagclub behoorde, feliciteren. Het was steeds een genoegen wanneer u de werkzaamheden, ook al waren die soms lang en moeizaam, met een kwinkslag afsloot. Ik was er dikwijls bij, hoewel niet altijd. Ik hoop dat de geest die u hier incarneerde en die bij sommigen in hun toespraak eveneens tot uiting is gekomen, ook de geest zal zijn van het volgend Parlement. Het zal in een ander gebouw zijn, waar de gezelligheid zal ontbreken en het licht kouder zal zijn, maar ik hoop dat de vreugde, de fantasie, de samenwerking en de humor blijven bestaan.

<SPEAKER ID=73 LANGUAGE="FR" NAME="Lulling">
Mijnheer de Voorzitter, het Letzeburgs is helaas niet een officiële taal in de Gemeenschap, anders zou ik een Luxemburgse bloem willen toevoegen aan het boeket waarover mevrouw Gebhardt sprak. Maar als ik u zeg "Villmools merci" , dan begrijpt u ongetwijfeld wat ik bedoel en ik denk dat ik binnen het kader van ons Reglement blijf als ik bij wijze van uitzondering deze twee Letzeburgse woorden gebruik, waarvan er één bovendien ook nog Frans is.
<P>
Mijnheer de Voorzitter, ik wil u hartelijk danken. U heeft bijna alle vrijdagzittingen voorgezeten. Ik vind de vrijdag een normale vergaderdag en ik betreur het dat op vrijdag altijd een zeer groot gedeelte van onze collega's ontbrak. Ik ben al tien jaar iedere vrijdag dat er hier vergaderd wordt aanwezig. Mocht ik in dit Parlement terugkeren - wat nog niet zeker is, want bij ons beslist het volk hierover en niet de partijen - dan zal ik wederom iedere vrijdagzitting aanwezig zijn.
<P>
Ik wil u verder bedanken dat we onze spreektijd af en toe mochten overschrijden. Soms, als de spreektijd een minuut bedroeg, mochten we een half minuutje langer doorgaan of zelfs een minuut om ons betoog af te ronden. Ik dank u hartelijk en hoop u hier straks niet alleen de vrijdag, maar iedere vergaderdag te mogen begroeten, want ik neem aan dat u zeker herkozen zal worden.

<SPEAKER ID=74 LANGUAGE="DE" NAME="Posselt">
Mijnheer de Voorzitter, ik wil u niet alleen danken omdat u de vrijdagclub zo fantastisch heeft voorgezeten - want dit is hier al meermaals gezegd- maar ook nog voor iets anders. Deze morgen aan het begin van de vergadering sprak mevrouw Schleicher, die immers ook tot de vrijdagclub behoort, als ondervoorzitter de mooie zin uit: Het Reglement geldt ook voor de Conferentie van voorzitters. Dat heeft mij tot een dankwoord aan uw adres geïnspireerd, omdat u een ondervoorzitter bent die zich steeds voor de rechten van de individuele leden heeft ingezet. De vrijdagclub bestaat immers uit mensen die de rechten van de leden steeds verdedigd hebben en ik hoop dat wij dit streven in de volgende zittingsperiode gezamenlijk kunnen voortzetten.

<SPEAKER ID=75 LANGUAGE="SV" NAME="Lindqvist">
Mijnheer de Voorzitter, ik vond dat ook ik het woord diende te nemen. Ik maak ook deel uit van de vrijdagclub. Ik wil tevens iets zeggen over een andere club, die u ook vaak voorzit, namelijk de vragenclub in dit Parlement. Sommigen van ons gebruiken het vragenuur intensief. Er zijn dan vaak niet zoveel leden aanwezig, maar u bent tijdens deze vragenuurtjes even gemoedelijk, open en vriendelijk als op vrijdag. Dank u voor deze gezellige uren, mijnheer de Voorzitter.

<SPEAKER ID=76 LANGUAGE="DE" NAME="Gröner">
Mijnheer de Voorzitter, ook ik wil u graag danken. Ik kan het artikel van het Reglement waarop ik een beroep doe, niet meteen vinden, maar als besluit wil ik zeggen dat deze zittingsperiode Europa een stap verder heeft gebracht en het Europees Parlement zelfs vele stappen verder. De Unie telt drie nieuwe leden en ik hoop dat wij met het Verdrag van Amsterdam en met de goede sfeer die u met uw humor gecreëerd heeft, een stuk dichter bij een democratisch Europa komen. Ik wens alle collega's die we niet zullen weerzien, veel succes in hun verdere leven en een goede gezondheid en alle collega's die terugkomen, veel sterkte voor het democratisch Europa.

<SPEAKER ID=77 NAME="De Voorzitter">
Dank u wel, mevrouw Gröner. Ik wil u, en alle leden van de Vergadering die het woord hebben gevoerd, van harte bedanken.
<P>
Voor wat de woorden van mevrouw Lenz aangaat, als ze al niet teveel eer zijn, geloof ik dat ze in ieder geval ook opgaan voor alle andere ondervoorzitters.

<SPEAKER ID=78 NAME="De Voorzitter">
Ik heb van de bevoegde Portugese autoriteiten een verzoek tot opheffing van de parlementaire immuniteit van de heer Carlos Coelho ontvangen. Overeenkomstig artikel 6 van het Reglement wordt dit verzoek verwezen naar de Commissie Reglement, onderzoek geloofsbrieven en immuniteiten.
<P>
Ik heb van de Fractie van de Europese Volkspartij de voordrachten voor de benoeming van leden van de volgende commissies ontvangen: Commissie juridische zaken en rechten van de burger: de heer Wieland; Commissie Reglement, onderzoek geloofsbrieven en immuniteiten: de heer Gahler, in de plaats van de heer Wieland. Geen bezwaren? Daar er geen bezwaren zijn, zijn deze benoemingen bij dezen bekrachtigd.
<P>
Ik geef het woord aan de heer Posselt.

<SPEAKER ID=79 LANGUAGE="DE" NAME="Posselt">
Mijnheer de Voorzitter, ik feliciteer de collega's van harte met deze benoemingen.

<SPEAKER ID=80 NAME="De Voorzitter">
Dank u wel, mijnheer Posselt. Het is genoteerd.
<P>
Het Parlement heeft hiermee de behandeling van de agenda voltooid.
<P>
Aangezien dit de laatste reguliere vergadering van deze zitting is, stel ik de leden voor om in afwijking van artikel 133, lid 2, van het Reglement over te gaan tot goedkeuring van de notulen van deze vergadering, die tijdens het verloop van de debatten zijn opgesteld. Als er geen bezwaren zijn, gaan wij zo te werk.
<P>
De notulen worden goedgekeurd
<P>
Waarde collega's, we hebben het einde van onze werkzaamheden bereikt. Zoals u weet, bedank ik altijd namens u allen de diensten van het Parlement voor hun hulp tijdens de vergaderingen, en ik ben ervan overtuigd dat ik daarmee ook uw gevoelens vertolk. Vandaag hoort dat dankwoord een bijzonder tintje te krijgen. Het zal niet de laatste keer zijn dat het wordt uitgesproken, maar wel tijdens deze etappe.
<P>
Wij weten allemaal dat er vele handen nodig zijn om licht werk te maken van onze politieke activiteiten, en die handen zijn van de ambtenaren die ons bijstaan. Daarom zou ik hen graag apart willen bedanken, al is het maar in het kort. Ik wil beginnen bij de bodes, waarde collega's, die hun werk doen met een fantastische combinatie van discretie en dienstbaarheid, zonder in onderdanigheid te vervallen. Zij reageren op ieder gebaar dat wij maken om hun hulp in te roepen. Ik denk dat wij deze geruisloze en subtiele begeleiders luidruchtig duidelijk moeten maken hoe dankbaar wij hen zijn.
<P>
Applaus
<P>
Onze dank gaat ook uit naar twee groepen survivors . In de eerste plaats zijn dat de vertalers, die de enorme hoeveelheid pagina's waar wij ze dagelijks onder bedelven weten te overleven zonder aan het eind van hun Latijn te raken. Collega's, gemiddeld levert de vertaaldienst zo'n 4.000 pagina's per dag af. De vertalers verdienen daarom onze dank voor de snelheid en de kwaliteit van hun werk. Omdat ik niet iedereen met name kan noemen, wil ik hen bedanken in de persoon van de directeur-generaal van de vertaaldienst, de heer Wilson.
<P>
Applaus
<P>
De andere groep volhouders die ik wil bedanken, waarde collega's, zijn de tolken. Zij slagen erin om onze haastige interventies te vertolken zonder erin te blijven, en die laatste paar seconden erbij te pakken die we van de Voorzitter misschien niet zouden krijgen. Zij doen zelfs hun best om een coherent geheel te maken van onze toespraken die soms wankel en moeilijk te volgen zijn. Omdat ze dat overleefd hebben en omdat ze ons zo goed hebben geholpen, wil ik hen van harte bedanken.
<P>
Applaus
<P>
Onze dank gaat tevens uit naar een groep mensen die wij niet dagelijks zien, maar van wie wij wel elke dag een levensteken ontvangen: ik doel op de samenstellers van Info Session , het document dat een beknopt overzicht van de vergaderingen biedt. Door het aantal zaken dat wij in plenaire vergadering behandelen, zou je door de bomen het bos niet meer zien, maar de redactie weet precies de bomen aan te wijzen die op onze weg liggen. Voor dat uitzoekwerk wil ik hen bedanken.
<P>
Waarde collega's, onze dank ook aan degenen die iedere dag de Regenboog verzorgen. Ik zou zeggen dat ze ons, net als goede fotografen die een zonsondergang fotograferen, doen geloven dat het beeld precies overeenkomt met de werkelijkheid, terwijl zij het beeld eigenlijk wat verfraaien. Zo schaven ook de samenstellers van de Regenboog vaak, op een uiterst subtiele manier, onze interventies bij. Daarvoor willen wij hen bedanken.
<P>
Tenslotte wil ik graag mijn vrienden en vriendinnen bedanken - ik hoop dat ik u zo mag noemen - die mij vandaag aan de Voorzitterstafel ter zijde staan, zoals zij dat vaak doen.
<P>
Ik wil in het bijzonder de secretaris-generaal bedanken. Ik ben hem persoonlijk veel verschuldigd vanwege de bekwaamheid en de nauwkeurigheid waarmee hij te werk gaat wanneer er voorstellen worden ingediend, wat mijn werk reusachtig heeft vergemakkelijkt. Ik bedank hem daarvoor van ganser harte.
<P>
Mijn dank ook aan de vrienden en vriendinnen die mij assisteren. Waarde collega's, hoewel ons politieke werk nooit met zo'n onstuimige vaart verloopt dat het ontspoort, kunnen we het toch vergelijken met een trein: niet met een hogesnelheidstrein, maar met een goederentrein. Geen enkele trein komt echter vooruit zonder rails, en die rails zorgen ervoor dat wij het spoor niet bijster raken. Ik heb vaak het gevoel gehad dat de mensen die mij de goede kant op stuurden en die mijn werk gemakkelijker maakten, voor mij die rails waren.
<P>
Tenslotte, waarde collega's, wil ik u allen bedanken: recht vanuit het hart, maar ook met reden. Wat het hart betreft, is er een Spaans volksliedje - ik ga het niet zingen, maar wel voorlezen - dat aardig weergeeft wat ik nu voel. Het is wel een uitdaging voor de tolken, want in het Spaans rijmen de klanken. We zullen zien of de tolken erin slagen het in elke taal te doen rijmen: "ze zeggen dat het afscheid geen pijn doet, ze zeggen dat het afscheid geen pijn doet; zeg maar tegen wie dat zegt dat hij afscheid nemen moet, zeg maar tegen wie dat zegt dat hij afscheid nemen moet."
<P>
Waarde collega's, er hangt vandaag een zekere droefheid in de lucht, laten we onszelf niet voor de gek houden. Wij nemen afscheid van elkaar, en we weten dat veel van degenen die wij elke dag in dit Parlement zijn tegengekomen, nu een andere koers zullen varen, hun eigen avontuur beginnen en uit zicht zullen verdwijnen. Maar ik moet zeggen dat die droefheid wordt gecompenseerd door de gedachte aan twee dingen. In de eerste plaats, de voldoening over een goed stuk werk. Collega's, ik denk dat wij zonder verwaandheid, zonder te provoceren, met de kalme zekerheid waarmee je dingen kunt zeggen waarvan je weet dat ze waar zijn, tevreden mogen zijn omdat wij altijd goed gewerkt hebben, ook op de vrijdag.
<P>
De tweede reden die een tegenwicht biedt voor onze bedrukte stemming, waarde collega's, is de wetenschap dat het hiermee niet afgelopen is. Want het grote feest van de democratie gaat door, er is continuïteit. Zoals mijnheer Medina zei, velen van u hebben het geluk dat de democratie hun met de paplepel is ingegoten, en u ervaart democratie dan ook als iets vanzelfsprekends. Sommigen onder ons hebben echter voor de democratie moeten vechten. Daarom is het elke keer dat er verkiezingen zijn feest, of het ons daarbij individueel gesproken nu goed of slecht gaat. Het is een reden tot blijdschap, omdat we de zekerheid hebben dat niemand boven de wil van het volk staat wanneer het zijn vertegenwoordigers kiest.
<P>
Daarom, waarde collega's, is de voldoening te weten dat wij in de toekomst ook goed zullen worden vertegenwoordigd, eveneens een vorm van compensatie.
<P>
Dames en heren, vrienden en vriendinnen, ik wens u een goede gezondheid en succes in uw werk.

<CHAPTER ID=5>
Onderbreking van de zitting
<SPEAKER ID=81 NAME="De Voorzitter">
Ik verklaar de zitting van het Europees Parlement te zijn onderbroken.
<P>
De vergadering wordt om 11.02 uur gesloten

