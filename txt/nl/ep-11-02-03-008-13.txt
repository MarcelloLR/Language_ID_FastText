<CHAPTER ID="008-13">
13. Benoeming van de voorzitter van de Europese toezichthoudende autoriteit (Europese Bankautoriteit) 
<SPEAKER ID="115" NAME="Olle Schmidt" AFFILIATION="ALDE">
(EN) Mijnheer de Voorzitter, wij worden nu geacht de drie voorzitters voor de nieuwe financiële toezichthoudende autoriteiten te benoemen. Ik wil het Parlement erop wijzen dan geen van deze drie personen een vrouw is. Ik vind het heel vreemd dat de Commissie niet één vrouw kan vinden die geschikt is voor een van deze autoriteiten.
<P>
(Applaus)
<SPEAKER ID="116" NAME="William" AFFILIATION="The Earl of) Dartmouth  (EFD">
(EN) Mijnheer de Voorzitter, ik zou erg graag mevrouw Andreasen willen voordragen voor een van deze rollen.
<P>
(Applaus en instemmend geroep van de EFD-Fractie)
<SPEAKER ID="117" NAME="Enikő Győri">
fungerend voorzitter van de Raad. - (EN) Mijnheer de Voorzitter, gisteravond hadden we in dit Parlement een uiterst vruchtbare discussie over de benoemingsprocedure voor de voorzitters en uitvoerend directeurs van de nieuwe toezichthoudende autoriteiten. Ik ben dit Parlement en de leden die aan dit debat hebben deelgenomen oprecht dankbaar.
<P>
De leden wezen op enkele kwesties die nadere toelichting behoefden en waarop toezicht zal moeten worden gehouden om ons gemeenschappelijk doel te bereiken: een goed functionerend toezichtstelsel dat zijn werk goed kan doen.
<P>
We delen uw standpunt dat het van het grootste belang is om ervoor te zorgen dat de agentschappen onafhankelijk kunnen functioneren, dat ze capabele leiders hebben met voldoende autoriteit en dat een passende financiering is gegarandeerd.
<P>
De boodschap van het Parlement is duidelijk aangekomen bij het voorzitterschap. Ik ben ervan overtuigd dat we erin zijn geslaagd goede afspraken te bereiken over deze kwestie. Ik nodig u allen vriendelijk uit voor de kandidaten te stemmen.
<SPEAKER ID="118" NAME="De Voorzitter">
Bent u wellicht voor de functie beschikbaar?
<SPEAKER ID="119" NAME="Michel Barnier">
lid van de Commissie. - (FR) Mijnheer de Voorzitter, dames en heren, de stem die u in alle verantwoordelijkheid gaat uitbrengen is een zeer belangrijke.
<P>
Het gaat hier om de benoeming van de voorzitters van de drie toezichthoudende autoriteiten - voor banken, verzekeraars en markten - om aldus deze drie nieuwe autoriteiten op de rit te krijgen. Samen met het Europees Comité voor systeemrisico's gaan zij eindelijk de eerste echte Europese architectuur voor toezicht op de financiële markten vormen. Ze hebben veel aan u te danken, want het was dankzij een stemming van dit Parlement dat deze autoriteiten zijn opgericht en dat hun bevoegdheden zijn versterkt.
<P>
U gaat deze stem in alle verantwoordelijkheid uitbrengen en wij zullen uw besluit respecteren. Aangezien dat mijn verantwoordelijkheid was binnen de Commissie, heb ik de kandidaten geselecteerd uit de 275 sollicitanten, die ik niet heb uitgekozen. Dit zijn mensen uit de lidstaten en de regelgevende instanties die vrijwillig hebben gesolliciteerd. Het was een open en transparante procedure waaraan iedereen die dat wilde kon deelnemen.
<P>
Na afloop van deze procedure heb ik de voorgeselecteerde kandidaten persoonlijk ontmoet. Ik moet zeggen, mijnheer Schmidt, dat ik het zelf jammer vond dat voor een van de drie functies - die bij de Europese Bankautoriteit - een van de twee voorgeselecteerde personen, een vrouw met uitstekende kwaliteiten, zich op het laatste moment, vlak voor Kerstmis, heeft teruggetrokken. De eerste belofte die ik wil doen is dat ik ervoor zal zorgen dat de lopende benoemingsprocedure voor de uitvoerend directeurs - vanmorgen heb ik de voorgeselecteerde kandidaten voor een van de autoriteiten ontmoet - evenwichtiger is en dat de kandidaten een betere afspiegeling vormen van de maatschappij, vooral wat betreft de gendergelijkheid, wat een gerechtvaardigde wens is van het Europees Parlement.
<P>
We hebben deze kandidaten geselecteerd op basis van hun vaardigheden, kennis, inzet voor Europa en onafhankelijkheid. Dat zal ik weer doen voor de uitvoerende directeuren, zodat deze drie autoriteiten de geloofwaardigheid en autoriteit krijgen die ze nodig hebben.
<P>
Dames en heren, deze stemming is belangrijk. In een brief die gisteren naar mevrouw Bowles en de heer Lehne is verstuurd, heb ik toegezegd - en dat heb ik vanmorgen tegenover u bevestigd met vicevoorzitter Šefčovič - dat wij deze drie autoriteiten de praktische, financiële en menselijke middelen zullen geven die zij nodig hebben om ervoor te zorgen dat zij de noodzakelijke geloofwaardigheid en onafhankelijkheid krijgen, en ik heb begrepen dat het voorzitterschap dezelfde beloftes heeft gedaan.
<P>
Deze drie autoriteiten gaan heel wat voor hun kiezen krijgen voor wat betreft de stresstests, kredietratingbureaus en de teksten die u momenteel aan het bespreken bent over de verordening betreffende derivaten en short selling. Er is genoeg werk te doen. We weten dat de markten zich veel sneller ontwikkelen dan de democratie. Ik heb vertrouwen in de stemming door dit Parlement en ik bevestig nogmaals de toezeggingen die de Commissie heeft gedaan om de onafhankelijkheid, praktische middelen en geloofwaardigheid van deze drie nieuwe autoriteiten te waarborgen.
<SPEAKER ID="120" NAME="Sharon Bowles">
auteur. - (EN) Mijnheer de Voorzitter, het spijt me dat ik de tijd van de leden in beslag neem.
<P>
Er zijn resoluties ingediend omdat de commissie niet tevreden was met de institutionele procedures en garanties wilde krijgen van de Commissie en het voorzitterschap. In het debat van gisteren en in schriftelijke verklaringen en brieven aan mij zijn passende garanties gegeven die allemaal zullen worden gepubliceerd.
<P>
De aanbeveling van de meerderheid van de commissie is nu om alle kandidaten goed te keuren, waar ik het persoonlijk mee eens ben. Dat betekent dat we tegen alle resoluties moeten stemmen.
<P>
Er waren vier terreinen waarop wij garanties wilden.
<P>
Met betrekking tot de onafhankelijkheid van de autoriteiten heeft zowel de Commissie als het voorzitterschap opnieuw bevestigd de bepalingen betreffende de onafhankelijkheid van de autoriteiten en hun voorzitters, uitvoerenden en bestuursleden te zullen respecteren.
<P>
Met betrekking tot de bestuursvertegenwoordiging is de Commissie waakzaam als het gaat om de benoemingen van de leden van de raad van toezicht door de hoofden van de toezichthoudende autoriteit, zoals de verordening vereist, en het voorzitterschap heeft de verklaring van de Commissie gesteund.
<P>
Met betrekking tot toereikende begrotingsmiddelen heeft de Commissie erkend dat het noodzakelijk is voldoende financiële en personele middelen toe te wijzen aan de autoriteiten. Het voorzitterschap heeft daarmee ingestemd en daarnaast benadrukt dat het belangrijk is dat de lidstaten hun plichten vervullen.
<P>
Met betrekking tot de benoemingsprocedure hebben we allemaal ontdekt dat we gebonden zijn aan verordeningen op manieren waarvan alle partijen beseffen dat ze ongepast zijn, zoals het criterium van de pensioenleeftijd dat wordt gehanteerd voor het einde van de ambtstermijn en ook de genderkwestie. Deze zullen worden aangepakt in de herziening, waarmee de Commissie en het voorzitterschap het ook beide eens zijn.
<P>
De commissie blijft aandringen op een rol in de lopende en toekomstige voorselectieprocedures voor alle functies, zoals die van uitvoerend directeur. Om democratische redenen willen de leden de mogelijkheid hebben om een voorkeur uit te spreken voor individuele kandidaten, en daarom is besloten de resoluties op de agenda voor de stemming te laten staan. Maar zoals ik al zei, als u de benoemingen wilt goedkeuren, waarmee ik instem, dan moet u tegen de resoluties stemmen.
<SPEAKER ID="121" NAME="De Voorzitter">
We gaan nu over tot een nogal tegennatuurlijke procedure, zoals mevrouw Bowles al aangaf. We gaan over tot de stemming, maar u stemt vóór als u bezwaar maakt tegen de kandidaat, en tegen als u de kandidaat steunt. Ik begrijp het niet, maar dat is wat u moet doen.
