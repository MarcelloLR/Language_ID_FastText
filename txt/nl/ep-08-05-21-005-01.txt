<CHAPTER ID="005-01">
1. Vergaderrooster 2009 (stemming) 
<SPEAKER ID="118" NAME="De Voorzitter">
Voordat we tot stemming overgaan, wil ik nog één opmerking maken. Ik wil u verzoeken nu zeer goed te luisteren en dan zullen enkele fractievoorzitters het woord krijgen. Er is een amendementsvoorstel van de collega's Trakatellis, Varvitsiotis, Papastamkos, Lambrinidis en anderen met betrekking tot een specifieke week in 2009, namelijk week 16, van 13 tot en met 19 april. Dit is de week onmiddellijk voorafgaand aan het orthodox Pasen. Het is niet Pasen zelf, maar de week daarvoor. Er is voor deze specifieke week echter geen vergadering voorgesteld, omdat het de fractieweek is. Dat betekent dat dit amendement niet aanvaardbaar is, omdat er voor deze week geen voorstel voor een vergadering van het Europees Parlement is. Dit betekent echter niet dat dit een voorlopige beslissing over de voorgestelde vergadering van 20 tot en met 23 april is.
<SPEAKER ID="119" NAME="Joseph Daul" AFFILIATION="PPE-DE">
(FR) Voorzitter, dames en heren, zoals u weet is 2008 het Europees jaar van de interculturele dialoog, en dit houdt ook de interreligieuze dialoog in. Daarom vraag ik u, in uw hoedanigheid van Europees Parlement, een voorbeeld te stellen en minderheden te respecteren. Om deze reden stelt mijn fractie, uit bereidheid tot compromissen en uit goede wil jegens onze orthodoxe vrienden, de volgende wijziging voor het vergaderrooster van 2009 voor. Week 17, de plenaire vergadering in april 2009, begint op 21 april en eindigt op 24 april - meer wil ik niet zeggen - om het voor de betrokken leden mogelijk te maken het orthodoxe Pasen te vieren.
<P>
Namens alle landen met een orthodoxe traditie dank ik u voor uw steun en verzoek ik u dit verder niet ter discussie te stellen. Ik vraag echter de steun van het Europees Parlement om, uit respect voor minderheden, een voorbeeld te stellen voor onze medeburgers.
<SPEAKER ID="120" NAME="Hannes Swoboda" AFFILIATION="PSE">
(DE) Voorzitter, ik neem aan dat dit een mondeling amendement is. Dat is niet verklaard, maar indien het een mondeling amendement is, wil mijn fractie er vandaag over stemmen. Het is ook een feit dat veel katholieken hier op religieuze feestdagen werken; morgen is zo'n dag, ondanks de staking. Die situatie doet zich ook voor, maar ik beveel toch aan dat we vóór deze motie stemmen of dat we er tenminste óver stemmen. Voorzitter, indien u meent dat dit niet aanvaardbaar is, moeten de fracties later proberen overeenstemming in deze geest te bereiken.
<SPEAKER ID="121" NAME="De Voorzitter">
Over bepaalde kwesties moeten we overeenstemming bereiken en ik stel voor dat we te werk gaan zoals Joseph Daul en Hannes Swoboda hebben voorgesteld. Hierover wordt aan het eind gestemd. We behandelen eerst de andere amendementen.
<SPEAKER ID="122" NAME="Hartmut Nassauer" AFFILIATION="PPE-DE">
(DE) Voorzitter, voor de stemming wil ik op een probleem wijzen dat op de stemming van invloed is en dat misschien eerst besproken en opgelost moet worden.
<P>
In het voorgestelde rooster wordt verwezen naar de datum van de verkiezingen in 2009. Daarover stemmen we nu niet, we nemen er alleen kennis van. Vanwege de datum van de verkiezingen zal de constituerende zitting van het Parlement in juli 2009 plaatsvinden. Parlementsleden uit een aantal landen maken zich nu zorgen, omdat het duidelijk is, als je er goed naar kijkt, dat enkele Parlementsleden niet de vereiste vijf jaar voor pensioenrechten zullen halen, als de constituerende zitting op 14 juli 2009 plaatsvindt. In een aantal lidstaten wordt niet de wettelijke termijn gehanteerd, maar een vaste periode, omdat de wettelijke termijn in de lidstaten in lengte verschilt.
<P>
Ik denk dat er goede redenen zijn om dit probleem te bekijken en op te lossen, met betrekking tot de datum van de verkiezingen of de datum van de constituerende zitting. Ik verzoek de juridische dienst van het Parlement daarom deze kwestie te bekijken.
<SPEAKER ID="123" NAME="Daniel Cohn-Bendit" AFFILIATION="Verts/ALE">
(DE) Voorzitter, ik wil graag een zelfde soort voorstel doen.
<P>
Het verbaast me dat er op zo'n moralistische manier over het recht van minderheden wordt gesproken. Er zijn ongeveer zeven joodse feestdagen die niet gevierd kunnen worden, omdat het werkdagen zijn. Hetzelfde geldt ook voor dertien protestantse feestdagen. De constituerende zitting vindt op 14 juli plaats. Dit is een van de belangrijkste seculiere feestdagen. Kunnen we in Frankrijk werken op 14 juli, als we de Franse Revolutie herdenken? Ik vind dat onmogelijk en ongepast. Dat moet ook worden veranderd! Alstublieft!
<P>
(Applaus)
<SPEAKER ID="124" NAME="De Voorzitter">
We hebben kennis genomen van wat er is gezegd en gaan nu tot stemming over.
<P>
(Het Parlement stemt in met indiening van het mondeling amendement)
