<CHAPTER ID="012">
Vragenuur (vragen aan de Raad) 
<SPEAKER ID="248" NAME="De Voorzitter">
Aan de orde is het vragenuur (B7-0236/2009).
<P>
Wij behandelen een reeks vragen aan de Raad.
<P>

<P>
Betreft: Etnische minderheden in Servië
<P>
Wat is het oordeel van de Raad over de situatie van de etnische minderheden in Servië, met name van de Albanese bevolkingsgroep in de Preševo-vallei, waar opnieuw geweld is gebruikt tegen burgers?
<SPEAKER ID="250" NAME="Cecilia Malmström">
fungerend voorzitter van de Raad. - (SV) Bedankt voor uw vraag, mijnheer Posselt. Tijdens de vergadering van de Raad Algemene Zaken van 7-8 december jongstleden namen we conclusies aan over de uitbreiding en het stabilisatie- en associatieproces. In die conclusies verklaarde de Raad ermee ingenomen te zijn dat Servië zich inzet voor integratie in de EU en zich inspant om belangrijke hervormingen door te voeren in overeenstemming met Europese normen. De Raad benadrukte ook dat de hervormingsagenda moet worden voortgezet.
<P>
We namen nota van de mededeling van de Commissie van 14 oktober waarin staat dat Servië over het algemeen juridisch en institutioneel kader beschikt met betrekking tot de eerbiediging van de mensenrechten en vooruitgang heeft geboekt wat betreft het beter naleven van internationale wetgeving inzake mensenrechten. Het nieuwe ministerie van Mensen- en Minderhedenrechten in Servië speelt daarin een belangrijke rol. Er zijn echter bijkomende inspanningen nodig om het begrip van de internationale norm te verbeteren. De Raad stelde ook vast dat Servië alle belangrijkere instrumenten inzake mensenrechten heeft geratificeerd.
<P>
Wat de specifieke situatie in Zuid-Servië betreft, waar het Parlementslid naar verwijst, deden er zich in juli inderdaad erg gewelddadige incidenten voor. Zo werd de lokale gendarmerie aangevallen. Er werden meerdere arrestaties verricht en daarna zijn er geen incidenten meer geweest. De stemming in het zogenaamde coördinatieorgaan voor Zuid-Servië is intussen verbeterd. Ze is broos, maar de belangrijkste politieke partijen van de etnische Albanezen in de regio nemen deel aan de werkzaamheden. Ook met betrekking tot de gevoelige kwestie van onderwijs is de ontwikkeling hoopgevend. In dat verband wil ik met name de opening van een universitaire afdeling in Medveja vermelden waar in het Servisch en het Albanees onderwezen zal worden.
<P>
In de nabije toekomst zal in Servië een Raad voor Nationale Minderheden worden opgericht. Daardoor zal de bevolking grotere invloed hebben op het gebied van onderwijs en van cultuur en op andere gebieden. De zwakke economische en sociale ontwikkeling van de regio is een hinderpaal voor de etnische minderheden in Zuid-Servië. De internationale gemeenschap en met name de OVSE blijven toezien op de situatie in Zuid-Servië en spelen, in nauwe samenwerking met de Servische regering en lokale leiders, een actieve rol in het bevorderen van vrede en stabiliteit in de regio.
<SPEAKER ID="251" NAME="Bernd Posselt" AFFILIATION="PPE">
(DE) Mevrouw Malmström, hartelijk dank voor uw uitstekende antwoord. Het gaat hier immers om drie regio's: twee grensregio's - Vojvodina en de Zuid-Servische regio Preševo, met andere woorden een drielandenregio. Ik wil er eveneens bij u op aandringen om er bij uw toekomstige taak als commissaris voor te zorgen dat deze landen in het kader van het grensoverschrijdende steunprogramma verder worden ontwikkeld. Het binnenland van Servië, met name Sandžak en Novi Pazar, is natuurlijk volledig geïsoleerd. Dit gebied moet eveneens worden ondersteund teneinde de economische situatie te verbeteren en zo de problemen met betrekking tot de minderheden op te lossen. Met name in Zuid-Servië echter heerst buitengewoon veel geweld. Ik wil de Raad verzoeken oog te blijven houden voor deze explosieve situatie.
<SPEAKER ID="252" NAME="Cecilia Malmström">
fungerend voorzitter van de Raad. - (EN) Mijnheer Posselt, u kunt er gerust op zijn dat we de situatie nauwgezet zullen blijven volgen; dat maakt ook deel uit van het voortdurende werk van de Commissie. We zullen dat uiteraard doen. We zijn ons bewust van de verbeteringen en van de broosheid van de situatie. Maar er zíjn verbeteringen, en de institutionele regelingen waar ik het over heb gehad, zijn een belangrijke stap in de goede richting. We kunnen slechts hopen dat de situatie zich, met onze hulp en met die van de OVSE, in deze richting zal blijven ontwikkelen.
<SPEAKER ID="253" NAME="Franz Obermayr" AFFILIATION="NI">
(DE) Geweld - en hierbij wend ik me tot de vorige spreker - komt overigens helaas niet alleen in Servië voor, maar ook in Kosovo. Enerzijds is er de Albanese minderheid in Servië, anderzijds is er een Servische minderheid in Kosovo.
<P>
Mijn vraag is de volgende: hoe gaat de EU met betrekking tot de visumfacilitering voor Servië veiligstellen dat er geen grijze gebieden ontstaan en dat er geen misbruik van het systeem wordt gemaakt? Is deze procedure om één bevolkingsgroep in Kosovo visumfacilitering te verlenen niet in strijd met de omstreden erkenning van Kosovo als een soevereine staat?
<SPEAKER ID="254" NAME="Cecilia Malmström">
fungerend voorzitter van de Raad. - (EN) Het was mij niet helemaal duidelijk wat de vraag was. Als het om Kosovo gaat, is er nog meer werk, los van het feit dat niet alle lidstaten Kosovo hebben erkend. Er worden werkzaamheden verricht door de Commissie om te bezien hoe we de situatie voor Kosovo kunnen verbeteren, en dat zal nog enige tijd in beslag nemen. Er zijn op dit vlak nog enige moeilijkheden. Ook voor hen zal in de toekomst visumfacilitering gelden, maar er is nog niet aan alle voorwaarden voldaan.
<SPEAKER ID="255" NAME="De Voorzitter">
Er is duidelijk iets van het onderwerp afgeweken, maar de besproken punten zijn nauw met elkaar verbonden.
<P>

<P>
Betreft: Werkloosheidsniveaus
<P>
Welke initiatieven andere dan bij- en nascholing van werknemers heeft de Raad ontplooid om de oplopende werkloosheid in de 27 lidstaten van de EU aan te pakken?
<SPEAKER ID="257" NAME="Cecilia Malmström">
fungerend voorzitter van de Raad. - (SV) Bedankt, mevrouw Harkin, voor deze vraag. Miljoenen mensen worden ontzettend hard getroffen door de huidige crisis. Daarom is het aanpakken van de gevolgen van de economische crisis een van de belangrijkste uitdagingen waarmee de EU wordt geconfronteerd. In het licht van de vergrijzing moeten de lidstaten van de EU de huidige werkloosheid doen dalen en vermijden dat ze permanent wordt.
<P>
Het zijn in de eerste plaats de lidstaten die verantwoordelijk zijn voor het werkgelegenheidsbeleid. De Raad Werkgelegenheid, Sociaal Beleid, Volksgezondheid en Consumentenzaken heeft een aantal jaar geleden echter conclusies aangenomen. We hebben benadrukt dat, aangezien de situatie op de arbeidsmarkt verschilt van lidstaat tot lidstaat, ook de maatregelen van lidstaat tot lidstaat anders moeten zijn. We hebben een gezamenlijk jaarverslag betreffende werkgelegenheid en daarin houden de Raad en de Commissie de situatie in de verschillende lidstaten tegen het licht. Tijdens de huidige crisis heeft de Europese Raad bijzondere aandacht besteed aan met name de werkloosheid. In december 2008 werden we het eens over het Europees economisch herstelplan dat uniforme kaders creëert voor de maatregelen die moeten worden genomen. Als onderdeel van dat plan stelden de Raad en het Europees Parlement in juni 2009 een verordening vast tot wijziging van het Europees Fonds voor aanpassing aan de globalisering. Dankzij die wijziging kunnen middelen uit het fonds worden gebruikt om de crisis te bestrijden.
<P>
Afhankelijk van de nationale omstandigheden kunnen meerdere maatregelen worden genomen: de arbeidsduur tijdelijk aanpassen, de sociale bijdragen verlagen, de administratieve lasten voor de ondernemingen verlichten, de procedures van de arbeidsmarktautoriteiten verbeteren, specifieke maatregelen nemen om werkloze jongeren te steunen en de mobiliteit verbeteren. Die maatregelen worden vermeld in het verslag van het voorzitterschap na de Informele Werkgelegenheidstop.
<P>
In zijn conclusies van de Top in juni vermeldt de Raad een reeks maatregelen die de lidstaten - en indien nodig de sociale partners - zouden kunnen helpen om de gevolgen van de mondiale crisis op te vangen door de flexizekerheidsbeginselen toe te passen. Daarbij kan het gaan om alternatieven voor bedrijven om ontslagen te vermijden, mogelijkheden voor flexibele arbeidsvormen en tijdelijke aanpassing van de arbeidsduur, betere omstandigheden voor ondernemers dankzij een arbeidsmarkt die flexibel en zeker is, beloningstelsels die aanzetten tot werken, geschikte socialezekerheidsbijdragen, uitgebreide en betere activeringsmaatregelen, inkomenssteun en vrij verkeer.
<P>
Tijdens het debat in november waren de ministers het er algemeen over eens dat een actief werkgelegenheidsbeleid met kortetermijnmaatregelen gehandhaafd moet worden. Daarbij gaat het om maatregelen zoals aanwervingen van korte duur, verbeterde inzetbaarheid, scholing met het oog op integratie in de arbeidsmarkt. Tijdens dezelfde Raadsvergadering werden de ministers het erover eens dat werkgelegenheid een rol speelt in het vermijden van uitsluiting. Het verband tussen gendergelijkheid, economische groei en werkgelegenheid is zeer belangrijk en daarom werden de lidstaten opgeroepen om de kinderopvang uit te bouwen, de loonkloof te dichten en andere verschillen op grond van geslacht te verminderen.
<P>
We moeten ons vooral richten op personen die het hardst door de crisis worden getroffen: ouderen, jongeren, mensen met een handicap en werknemers zonder vaste baan. Voor alle jongeren meer kansen en gelijke kansen in het onderwijs en op de arbeidsmarkt creëren is een van de hoofddoelstellingen van het nieuwe kader voor Europese samenwerking in jeugdzaken voor de periode 2010-2018, dat op 27 november 2009 door de Raad werd vastgesteld.
<SPEAKER ID="258" NAME="Marian Harkin" AFFILIATION="ALDE">
(EN) Dank u voor uw antwoord. Het doet mij deugd u te zien, minister, en hopelijk zullen we u volgend jaar vaker zien; u zult zeker gewend raken aan het beantwoorden van onze vragen.
<P>
Twee punten die naar mijn mening belangrijk zijn, maar die u in uw antwoord niet heeft genoemd zijn: ten eerste het stimuleren van ondernemerschap, en ten tweede meer uitgaven aan onderzoek en ontwikkeling. Maar de vraag die ik u echt wil stellen heeft te maken met het feit dat we tot nu toe gebruik hebben gemaakt van de open coördinatiemethode, wat een heel zwak instrument was en niet goed werkte bij het streven de doelstellingen van de Lissabonagenda te realiseren. Heeft u enige suggesties om dat mechanisme krachtiger te maken?
<SPEAKER ID="259" NAME="Cecilia Malmström">
fungerend voorzitter van de Raad. - (EN) Dat is inderdaad een heel belangrijke vraag. De Raad, die, zoals u weet, het voorstel van de Commissie reeds heeft ontvangen, heeft een aanvang gemaakt met het overleg over Europa 2020: de nieuwe Lissabonstrategie. Het Spaanse voorzitterschap zal daar later in het komend voorjaar een besluit over nemen.
<P>
Een van de punten is: hoe komen wij op langetermijnbasis uit de huidige situatie? Hoe kunnen we een concurrerender Europa met meer ondernemerschap tot stand brengen en sociale uitsluiting en werkloosheid voorkomen? Hoe investeren we zodanig in onderzoek en ontwikkeling dat Europa de sterke mondiale positie kan innemen die we op economisch vlak ambiëren? Al dat soort zaken zal mogelijk een rol spelen in de nieuwe strategie.
<P>
Een heel belangrijk aspect van de strategie is de aansturingsmethode. De open coördinatiemethode biedt voordelen maar is vatbaar voor verbetering. We moeten lokale en regionale autoriteiten veel meer bij de zaak betrekken omdat zij belast zijn met de daadwerkelijke tenuitvoerlegging. Betrokkenheid van de lidstaten bij het proces is onontbeerlijk, maar we moeten ons ook bezighouden met de aansturing. Dat wordt allemaal toegelicht in het document van de Commissie, dat nu ter raadpleging aan de lidstaten is voorgelegd. Ik denk dat er goede voorstellen uit voort zullen komen, want het gaat hier inderdaad om een van de zwakke punten in de strategie.
<SPEAKER ID="260" NAME="Andreas Mölzer" AFFILIATION="NI">
(DE) Het zogenoemde microfinancieringsinstrument zoals de EU heeft voorzien, wordt zoals bekend niet gefinancierd met nieuwe middelen, maar met middelen uit het Progress-programma. Hoe moet in dit verband voorkomen worden dat dit nieuwe instrument nadelig uitpakt voor het programma voor werkgelegenheid en sociale solidariteit, dat reeds eerder is aangenomen?
<SPEAKER ID="261" NAME="Paul Rübig" AFFILIATION="PPE">
(DE) Ik heb de volgende vraag: zou het niet zinvol zijn om in de eerste plaats werkloosheid te voorkomen? Ziet u overheidsbanen die werklozen zouden kunnen krijgen? En hoe kunnen we met name kleine en middelgrote bedrijven een impuls geven zodat er nieuwe bedrijven ontstaan? Zijn er in dit verband mogelijkheden om grensoverschrijdende methoden en beste praktijken toe te passen waarmee meer en nieuwe ondernemingen kunnen worden opgericht?
<SPEAKER ID="262" NAME="Cecilia Malmström">
fungerend voorzitter van de Raad. - (EN) Natuurlijk is, zoals ik al zei, het scheppen van werkgelegenheid de uiteindelijke bevoegdheid van de lidstaten. Niettemin valt er op dit domein een boel werk te verrichten. Zoals ik al zei in de inleidende opmerkingen aan mevrouw Harkin, heeft de Raad een fors aantal aanbevelingen opgesteld over hoe men te werk kan gaan bij het verbeteren van de flexibiliteit, hoe je kunt werken met de verschillende ondersteuningssystemen en hoe je mensen in beweging kunt krijgen om het uitsluitingsmechanisme te omzeilen. Het is van groot belang dat in dit verband voortzetting wordt gegeven aan de bijeenkomsten op hoog niveau met de sociale partners en de lidstaten om beste praktijken uit te wisselen. Aangezien die per lidstaat verschillen, is het zaak om voorbeelden uit te wisselen en de beste methoden onder de loep nemen die later gebruikt zouden kunnen worden. Het is dus een combinatie van de Raad die aanbevelingen doet en de lidstaten die hun deel van de verantwoordelijkheid op zich nemen en zich een beetje aanpassen, afhankelijk van de omstandigheden per land.
<P>
Wat uw vraag betreft, mijnheer, ik weet niet zeker of ik u begrepen heb. Misschien was er een vertaalprobleem. Ik heb niet gesproken over een of andere micro-instantie. Ik had het over het Europees Fonds voor aanpassing aan de globalisering, dat wij mede dankzij het Europees Parlement flexibeler hebben gemaakt om steun te verkrijgen voor lidstaten en bedrijven in moeilijkheden teneinde hulp te bieden aan mensen die werkloos of ontslagen zijn.
<P>
Betreft: Onderhandelingen over deelname van Turkije aan gezamenlijke operaties in het kader van Frontex
<P>
Op 21 oktober 2009 deelde de fungerend voorzitter van de Raad, mevrouw Malmström, tijdens de plenaire vergadering van het Europees Parlement mee dat er onderhandelingen gevoerd worden over "een eventuele overeenkomst die onder andere de uitwisseling van informatie en de mogelijkheid voor de Turkse autoriteiten deel te nemen aan de gezamenlijke Frontex-operaties zal omvatten". Artikel 8 sexies, lid 2, van Verordening (EG) nr. 863/2007 tot instelling van een mechanisme voor de oprichting van snellegrensinterventieteams en tot wijziging van Verordening (EG) nr. 2007/2004, bepaalt dat "voor wijzigingen of aanpassingen van het operationele plan [...] de instemming van de uitvoerend directeur van het agentschap en de verzoekende lidstaat vereist [is]".
<P>
Kan de Raad bijgevolg antwoord geven op de volgende vragen: In welk stadium verkeren de gesprekken over deelname van Turkije aan gezamenlijke Frontex-operaties? Welke voorwaarden stelt Turkije aan zijn deelname? Is Griekenland, als lidstaat die als gastland van de Frontex-missie optreedt, op de hoogte van de gesprekken?
<SPEAKER ID="264" NAME="Cecilia Malmström">
fungerend voorzitter van de Raad. - (SV) Een belangrijk onderdeel van de Europese strategie voor beter beheer van migratie is het sluiten van partnerschappen met derde landen op het gebied van grenscontrole. Dat is een basisbeginsel van het concept van geïntegreerd grensbeheer dat in december 2006 door de Raad werd vastgesteld. Ik wil ook vermelden dat de operationele samenwerking met derde landen een belangrijk onderdeel is van het werk dat door Frontex uitgevoerd wordt.
<P>
Krachtens de Frontex-verordening kan Frontex de operationele samenwerking tussen lidstaten en derde landen vergemakkelijken in het kader van het beleid inzake externe betrekkingen van de Europese Unie, en met derde landen samenwerken in het kader van bilaterale samenwerking. Er is al een aantal dergelijke regelingen getroffen en andere worden momenteel besproken.
<P>
Het mandaat voor de onderhandelingen wordt gegeven door de raad van bestuur, waarin alle lidstaten vertegenwoordigd zijn. In de gesprekken over operationele samenwerking die tussen Frontex en de betrokken Turkse autoriteiten worden gevoerd, is nu aanzienlijke vooruitgang geboekt.
<P>
Omdat de onderhandelingen nog niet zijn afgerond, kan de Raad moeilijk de inhoud en de ontwikkeling van de discussies in detail becommentariëren.
<SPEAKER ID="265" NAME="Nikolaos Chountis" AFFILIATION="GUE/NGL">
(EL) Mevrouw de Voorzitter, mevrouw de minister, uit uw antwoord van vandaag kan ik opmaken dat er drie punten zijn: ten eerste bevinden de onderhandelingen tussen Frontex en Turkije zich in een vergevorderd stadium, ten tweede zijn, denk ik, alle lidstaten van de Europese Unie en dus ook Griekenland, op de hoogte van de onderhandelingen, en tot slot wordt de overnameovereenkomst overeenkomstig de conclusies van de recente bijeenkomst van de ministers van Buitenlandse Zaken gekoppeld aan grenscontrole.
<P>
Heeft Turkije met andere woorden gevraagd om gezamenlijk operaties in het kader van de buitengrenscontrole teneinde te kunnen samenwerken met de Europese Unie en een overnameovereenkomst te kunnen sluiten? Als dat inderdaad zo is, hoe wordt dan het serieuze probleem van de bescherming van de mensenrechten en de menselijke waardigheid van immigranten en vooral het gevoelige vraagstuk van niet zozeer de controle op de grenzen maar de vaststelling van de grenzen opgelost?
<P>
Met andere woorden, aanvaardt Turkije de buitengrenzen van de Europese Unie? Aanvaardt Turkije dat Frontex opereert aan de buitengrenzen van de Europese Unie?
<SPEAKER ID="266" NAME="Cecilia Malmström">
fungerend voorzitter van de Raad. - (EN) Dit is natuurlijk een vraag waar heel veel over te zeggen valt. De onderhandelingen met Turkije zijn nog maar net begonnen. De vertegenwoordiger van de Commissie, commissaris Barrot, en de heer Billström, de Zweedse minister van migratie- en asielzaken, waren onlangs nog in Turkije om het overleg op dit gebied te entameren. De eerste besprekingen hebben weliswaar vruchten afgeworpen, maar zijn nog niet afgerond, dus het is erg moeilijk om u mede te delen wat precies de stand van zaken is. Uiteraard worden alle lidstaten, dus ook Griekenland, over de voortgang van het overleg op de hoogte gehouden.
<P>
In het algemeen komt de eerbiediging van de mensenrechten altijd ter sprake in dit verband, zo ook als het gaat om Turkije. Maar zoals ik al zei, bevindt het overleg zich nog in een pril stadium. Er worden goede vorderingen gemaakt maar ze zijn nog niet afgesloten. Het zijn open besprekingen, in die zin dat alle lidstaten erbij betrokken zijn via de raad van bestuur van Frontex, waarin ook Griekenland is vertegenwoordigd.
<SPEAKER ID="267" NAME="Georgios Papanikolaou" AFFILIATION="PPE">
(EL) Mevrouw de Voorzitter, mevrouw de minister, als ik het goed begrepen heb dan is met Turkije afgesproken dat in de uiteindelijke overnameovereenkomst op migratiegebied ook vraagstukken van samenwerking met Frontex zullen worden opgenomen.
<P>
Ten tweede nog dit: wij hebben de afgelopen tijd in Griekenland kunnen vaststellen dat Frontex-vliegtuigen worden lastig gevallen door de Turkse autoriteiten. De antwoorden van de Commissie bevatten niets concreets met betrekking tot de communicatie en de vraag of er inderdaad sprake is van intimidatie.
<P>
Kunt u daar commentaar op leveren?
<SPEAKER ID="268" NAME="Andreas Mölzer" AFFILIATION="NI">
(DE) Teneinde deze situatie meester te worden, is het zonder meer zinvol om internationaal samen te werken als - en dat zeg ik heel duidelijk - deze samenwerking niet met EU-middelen hoeft te worden gekocht. Met welke andere landen voeren wij op dit moment onderhandelingen of zijn wij voornemens onderhandelingen te gaan voeren en zijn de Turkse staat financiële prikkels voor deelname aan deze Frontex-operatie geboden?
<SPEAKER ID="269" NAME="Cecilia Malmström">
fungerend voorzitter van de Raad. - (EN) Tijdens het vragenuur worden altijd veel vragen gesteld over vaartuigen. De Raad heeft de Turkse autoriteiten en de Turkse regering en haar vertegenwoordigers ervan in kennis gesteld dat een goede samenwerking in de regio een eerste vereiste is voor verdere besprekingen ter zake. Voorts heeft hij de Turkse autoriteiten verzocht zich van provocerende handelingen te onthouden. De zaken liggen heel duidelijk en de antwoorden in dit verband, waarvan ik er een aantal zeer recent heb gegeven, kunt u vinden.
<P>
Besprekingen zijn gaande. Daar is opdracht toe gegeven. Zoals ik al zei, kan ik u niet precies vertellen in welk stadium ze verkeren omdat ze nog aan de gang zijn, maar ze verlopen volgens de gebruikelijke procedure en, in antwoord op uw vraag, we zijn eveneens in overleg met Senegal en Kaapverdië. De gesprekken met Marokko, Egypte en Mauritanië zijn begonnen, maar er wordt weinig vooruitgang geboekt.
<P>
Dit is de normale procedure. Hier wordt gevolg aan gegeven. De raad van bestuur van Frontex is belast met het starten van de onderhandelingen, waarvan sommige succesvoller zijn dan andere. Er wordt bijvoorbeeld samengewerkt met Rusland, Moldavië, Oekraïne, Georgië enzovoort, maar in andere gebieden is minder vooruitgang geboekt.
<P>
Betreft: Klimaatoverleg in Kopenhagen
<P>
Kan de Raad ingaan op de stand van zaken in de onderhandelingen die in Kopenhagen moeten worden afgerond? Kan de Raad aangeven wanneer hij verwacht dat er een juridisch bindend akkoord als opvolger van het Kyoto-protocol komt, als een dergelijk bindend akkoord in Kopenhagen uitblijft?
<SPEAKER ID="271" NAME="Cecilia Malmström">
fungerend voorzitter van de Raad. - (EN) De ontwikkelingen in Kopenhagen zijn in volle gang, maar ik zal proberen u zo goed mogelijk bij te praten.
<P>
De belangrijkste punten kent u: matiging en financiering. Zoals de eerste minister deze ochtend zei, vertrouwen we nog steeds op een succesvolle uitkomst van de onderhandelingen in Kopenhagen, met resultaten die ons in staat zullen stellen de opwarming van de aarde tot maximaal 2 oC boven het pre-industriële tijdperk te beperken.
<P>
De EU speelt een sleutelrol - de rol van bruggenbouwer - in een proces dat de opmaat moet zijn tot een wettelijk bindend akkoord. We hopen op een politiek bindend akkoord dat een duidelijk tijdpad aangeeft voor het bereiken van een wettelijk bindend akkoord voor de periode vanaf 1 januari 2013.
<P>
Het sluiten van een akkoord vereist echter dat er op de volgende essentiële punten convergentie plaatsvindt.
<P>
Ten eerste moeten de ontwikkelde landen verstrekkende en ambitieuze verbintenissen aangaan wat betreft de emissiebeperking tot aan 2020. Ondanks het feit dat sommige landen, zoals Japan en Noorwegen, hebben beloofd meer te doen, zijn de huidige voorstellen die ter tafel liggen ontoereikend om het doel van 2 °C te bereiken.
<P>
De EU zal andere ontwikkelde landen opnieuw verzoeken een ambitieuze agenda vast te stellen en blijven zoeken naar door de ontwikkelingslanden uit te voeren meetbare, rapporteerbare en verifieerbare matigingsmaatregelen.
<P>
De grootste ontwikkelingslanden - China, India, Indonesië, Brazilië Zuid-Afrika en Zuid-Korea - hebben inzake de uitstootbeperking hun bod op tafel gelegd. Het vormt een aanzienlijke bijdrage.
<P>
De Raad is nochtans van mening dat er nog rek zit in de mogelijkheden van deze landen, met name China en India, om actie te ondernemen. Ook duidelijk is dat er meer moet gebeuren, willen we onder de grens van 2 °C blijven.
<P>
De EU zal deze landen daarom verzoeken hun inspanningen naar het niveau van een ambitieus akkoord te tillen.
<P>
Voorts hebben we een raamwerk nodig voor de aanpassing aan klimaatveranderingen, de overdracht van technologie en capaciteitsopbouw. Er is behoefte aan financiering in het kader van een eerlijk en billijk governancesysteem voor matiging, aanpassing, capaciteitsopbouw en technologieoverdracht ten behoeve van de ontwikkelingslanden.
<P>
In dit verband is op de meest recente Europese Raad, met het bedrag inzake snelle beginfinanciering voor de eerste drie jaar, een flinke impuls gegeven aan de lopende onderhandelingen; hiermee heeft de Europese Unie ook aan geloofwaardigheid gewonnen.
<P>
De staatshoofden en regeringsleiders zijn Kopenhagen nu dicht genaderd. Wij hopen dat zij de nodige politieke stimulansen zullen geven aan de cruciale vraagstukken betreffende matiging en financiering. Ik hoop dat er ambitieuze afspraken worden gemaakt.
<P>
De EU heeft voorgesteld om de onderhandelingen over een wettelijk bindend akkoord voor de periode vanaf 1 januari 2013 zo spoedig mogelijk na de Conferentie van Kopenhagen af te ronden.
<P>
Het is nog te vroeg om hier een tijd aan te verbinden, maar we moeten streven naar een overeenkomst binnen zes maanden na afsluiting van de Conferentie.
<SPEAKER ID="272" NAME="Seán Kelly" AFFILIATION="PPE">
(EN) Dank u wel, mevrouw Malmström, voor uw beknopte, precieze en logische antwoord op niet alleen mijn vraag maar op alle vragen sinds ik afgelopen juni zitting heb genomen in dit Parlement. U bent een ster op het politieke toneel.
<P>
Ik ben er trots op deel uit te maken van een Europese Unie die de leiding heeft genomen in het klimaatveranderingsdebat en anderen ertoe aanzet in haar voetsporen te treden. De komst van de president van de Verenigde Staten en de premier van China, een paar jaar geleden nog ondenkbaar, spreekt in dit verband boekdelen.
<P>
Edoch, als een bindend akkoord uitblijft, hoe moeten we dan verder?
<SPEAKER ID="273" NAME="Cecilia Malmström">
fungerend voorzitter van de Raad. - (EN) Zoals u zei, beginnen morgen de echte politieke onderhandelingen tussen de eerste ministers en presidenten uit heel de wereld en ik denk daarom dat we het nu niet moeten hebben over een plan "B”. Ik denk dat zij met hun inbreng, kracht en dynamiek in staat zullen zijn een ambitieuze politieke verbintenis aan te gaan.
<P>
Als dat niet mogelijk blijkt - welnu, dan praten we verder. We zullen ons hoofd nooit in de schoot leggen. De wereld verwacht resultaten van ons. Dit is het belangrijkste vraagstuk van onze generatie; we mogen niet verzaken. Bereiken we vandaag of morgen geen akkoord, dan zetten we door, net zolang totdat een akkoord op tafel ligt.
<P>
Betreft: Financiering in verband met klimaatverandering voor de derde wereld
<P>
De aanstaande klimaatveranderingsgesprekken in Kopenhagen zijn bedoeld om het desbetreffende beleid op de korte tot middellange termijn te bepalen. Het is van fundamenteel belang dat overeenstemming wordt bereikt over en dat de rijke landen prefinanciering ter beschikking stellen voor het opvangen van de gevolgen van klimaatverandering in de ontwikkelingslanden. We kunnen redelijkerwijs niet verwachten dat de ontwikkelingslanden betalen voor het opvangen van de gevolgen van een probleem dat het Westen heeft gecreëerd.
<P>
Tijdens de Europese Raad in oktober bestond consensus over een bedrag van 100 miljard euro dat de ontwikkelingslanden nodig hebben voor aanpassing aan klimaatverandering, terwijl de ontwikkelingslanden zelf uitgaan van een drie tot vier keer zo hoog bedrag.
<P>
Hoe denkt de Raad een compromis te bereiken wanneer deze bedragen zo ver uit elkaar liggen?
<SPEAKER ID="275" NAME="Cecilia Malmström">
fungerend voorzitter van de Raad. - (EN) Zoals de geachte afgevaardigde correct aangaf, is klimaatfinanciering ten behoeve van de ontwikkelingslanden een essentieel onderdeel in de onderhandelingen te Kopenhagen, dat een sleutelrol zal vervullen bij het bereiken van een akkoord.
<P>
Om te beginnen wijs ik er nogmaals op dat tijdens de Europese Raad van oktober het belang is onderstreept van een snelle beginfinanciering voor het in gang zetten van onmiddellijke maatregelen en ter voorbereiding op een gezamenlijk en doeltreffend optreden op de middellange en lange termijn, waarbij het accent speciaal op de ontwikkelingslanden ligt. In de Raad van december, een paar dagen geleden, hebben de lidstaten zich bereid verklaard om voor de periode 2010-2012 jaarlijks 2,4 miljard euro beschikbaar te stellen ter ondersteuning van de ontwikkelingslanden in hun strijd tegen klimaatverandering. Met die toezegging geven we naar mijn mening een krachtig signaal af aan de onderhandelaars op de Conferentie en hebben wij onze geloofwaardigheid vergroot.
<P>
Daarnaast bevestigde de Europese Raad dat het noodzakelijk is om de publieke en particuliere financieringsstromen tot aan 2020 aanzienlijk te doen toenemen. Het huidige financiële stelsel moet worden herzien en waar nodig zodanig worden hervormd dat het aan de uitdagingen het hoofd kan bieden. Wat uw vraag betreft, op zijn bijeenkomst van oktober jongstleden onderschreef de Europese Raad de schatting van de Commissie dat de totale nettokosten van aanpassing en matiging in de ontwikkelingslanden kunnen oplopen tot circa 100 miljard euro per jaar in 2020. Die kosten moeten worden opgevangen, deels door inspanningen van de ontwikkelingslanden zelf, deels door de internationale CO2-markt en deels door het internationale financieringswezen. Dit is wat volgens de Commissie naar verwachting nodig is. De EU heeft geen aanbod of iets dergelijks gedaan.
<P>
Weliswaar doen vanuit andere bronnen allerlei andere schattingen de ronde, maar de Raad heeft de raming van de Commissie onderschreven en als beste beoordeeld. Het algemene niveau van de benodigde internationale overheidssteun tot 2020 ligt naar schatting tussen de 22 en 50 miljard euro per jaar. De EU en haar lidstaten zijn bereid om een billijk aandeel van dat bedrag op zich te nemen. Niettemin moeten alle landen, met uitzondering van de allerarmste, hun steentje bijdragen volgens een uitgewerkte verdeelsleutel die stoelt op emmissieniveaus en het bruto binnenlands product. Zoals de Europese Raad in oktober beklemtoonde, dient het akkoord van Kopenhagen bepalingen te bevatten betreffende de doelstelling dat de opwarming moet worden beperkt tot 2 °C, ambitieuze verbintenissen op het vlak van uitstootvermindering door de ontwikkelde landen, aanpassingstechnologie en afspraken over de financiering.
<SPEAKER ID="276" NAME="Gay Mitchell" AFFILIATION="PPE">
(EN) Ik sluit mij aan bij de waarderende woorden van de heer Kelly over de antwoorden van de minister in het Parlement en over het voorbeeldige optreden van het Zweedse voorzitterschap in het algemeen.
<P>
Minister, we hebben geconstateerd dat de president van de Verenigde Staten in overleg is getreden met bepaalde leiders uit de ontwikkelingswereld. Heeft de Europese Unie zich bij dit overleg aangesloten in een poging om de kloof tussen de Verenigde Staten en andere landen te overbruggen en zo de partijen inzake de nog openstaande vraagstukken tot een vergelijk te brengen? Kan de minister het Parlement verzekeren dat voor de eventuele financiering ervan nieuw geld wordt vrijgemaakt en dus niet wordt geput uit bestaande potjes voor de ontwikkelingslanden ten behoeve van hongerbestrijding en de ontwikkelingsagenda?
<SPEAKER ID="277" NAME="Cecilia Malmström">
fungerend voorzitter van de Raad. - (EN) In antwoord op de eerste vraag kan ik zeggen dat er in het najaar veel bilaterale ontmoetingen hebben plaatsgevonden om de onderhandelingen te bevorderen en voor te bereiden. De EU blijft er bij de Verenigde Staten voortdurend op aandringen een ambitieuzere verklaring af te leggen. De Verenigde Staten onderhouden weer hun eigen bilaterale contacten. Doordat we proberen vanuit verschillende hoeken druk uit te oefenen, zijn we daar soms bij betrokken, soms ook niet. Tijdens het Zweedse voorzitterschap hebben we zes bilaterale ontmoetingen gehad met belangrijke spelers, zoals China, India, Oekraïne, Zuid-Afrika, Rusland en de Verenigde Staten. Op al die ontmoetingen stonden klimaatkwesties bovenaan de agenda. Er heeft dus een breed scala van bijeenkomsten plaatsgevonden.
<P>
Wat de financiering betreft, moet ik zeggen dat het gaat om een combinatie van oud en nieuw geld. Sommige landen hebben gekozen voor een mengeling. Andere hebben al delen van hun ontwikkelingsbudget gereserveerd. De minst ontwikkelde landen hebben het meest te lijden van klimaatverandering en het is dan ook logisch dat bepaalde delen van het ontwikkelingsbudget op verschillende soorten klimaatmaatregelen worden gericht.
<P>
Door de economische crisis hebben veel lidstaten de ambities met hun totale ontwikkelingsbegrotingen teruggeschroefd, en dat is betreurenswaardig.
<P>
Het gaat dus om een combinatie, die voor een groot deel ook te wijten is aan het gegeven van de economische crisis.
<P>
Betreft: Voorstel voor een richtlijn van de Raad betreffende de toepassing van het beginsel van gelijke behandeling van personen ongeacht godsdienst of overtuiging, handicap, leeftijd of seksuele geaardheid
<P>
De brede toegankelijkheid van infrastructuurvoorzieningen en diensten is een essentieel vereiste, waaraan binnen dit en 10 jaar niet alleen voor mensen met een handicap, maar voor de meerderheid van de Europese bevolking als zodanig moet worden voldaan. Is de Raad daadwerkelijk bereid de gemeenschappelijke fundamenten te leggen voor een algemeen toepasselijk antidiscriminatiebeleid (bijvoorbeeld met betrekking tot het ontwerp en de fabricage van goederen), ten einde een duurzame samenleving te creëren en de talloze juridische belemmeringen voor de bestrijding van discriminatie op te heffen?
<P>
Aangezien de toegankelijkheid van infrastructuurvoorzieningen en diensten in veel gevallen en in tal van landen inderdaad nog een reëel probleem is, is het mijns inziens volstrekt onaanvaardbaar nog 10 of 20 jaar te talmen met de verplichte invoering van nieuwe regels voor betere en reële toegankelijkheid van (nieuwe) infrastructuurvoorzieningen en (nieuwe) diensten op lidstaatniveau. Is de Raad hoe dan ook voornemens een verdere verlenging van de termijn voor de omzetting in nationale wetgeving van de toegankelijkheidsverplichting voor bestaande en/of nieuwe infrastructuurvoorzieningen in overweging te nemen? Zo ja, kan hij aangeven wat daarvoor de redenen zijn?
<SPEAKER ID="279" NAME="Cecilia Malmström">
fungerend voorzitter van de Raad. - (SV) Zoals de geachte afgevaardigde in zijn vraag stelt, zijn maatregelen ter verbetering van de toegankelijkheid van doorslaggevend belang in de strijd tegen discriminatie. Tijdens het Zweedse voorzitterschap hebben we de voorgestelde richtlijn betreffende de toepassing van het beginsel van gelijke behandeling op technisch niveau verder tegen het licht gehouden. Daarin komen vier gronden voor discriminatie aan bod die tot dusver niet zijn opgenomen op het gebied van arbeid en beroep: godsdienst of overtuiging, handicap, leeftijd en seksuele geaardheid.
<P>
Op 30 november 2009 bestudeerde de Raad een voortgangsverslag van het voorzitterschap waarin de noodzaak wordt benadrukt om meer werk te maken van deze kwestie, met name wat betreft het toepassingsgebied, de bepalingen inzake handicaps en het tijdschema voor de tenuitvoerlegging. Het voorzitterschap heeft tevens medegedeeld dat ook de specifieke kwestie van het ontwerp en de fabricage van goederen deel uit zou maken van het voorstel. Dat moet verder worden besproken.
<P>
Uit het voortgangsverslag blijkt dat er nog andere kwesties opgelost moeten worden met betrekking tot de financiële gevolgen van de richtlijn. Om politieke eensgezindheid tot stand te kunnen brengen, moeten we een tekst krijgen die alle lidstaten kunnen aanvaarden. Alle lidstaten moeten het eens zijn voor we in de Raad verder kunnen gaan.
<P>
Ik kan echter niet vooruitlopen op het resultaat van de onderhandelingen. Er worden momenteel discussies gevoerd over tenuitvoerlegging, datums en toepassingsgebied, en die zullen wel nog een tijdje duren.
<SPEAKER ID="280" NAME="Ádám Kósa" AFFILIATION="PPE">
(HU) Ik dank de minister hartelijk voor haar antwoord. Er zijn zeer bemoedigende stappen gezet, maar toch wil ik stilstaan bij drie zaken. Er wonen 50 miljoen mensen met een handicap in de Europese Unie. Deze kwestie heeft niet alleen betrekking op hen, want de Europese Unie is een ernstig vergrijzende samenleving. Dit probleem gaat niet alleen gehandicapten aan, maar ook de toekomst van alle ouderen en alle mensen die in een rolstoel zitten en bijvoorbeeld een oprit nodig hebben. Al met al zal dit binnenkort een algemeen maatschappelijk probleem worden en daarom moeten we dit als prioriteit behandelen, aangezien het hier gaat om onze toekomst. De toegang tot diensten is met tien jaar uitgesteld. Het is belangrijk dat deze termijn gehandhaafd blijft, juist omdat het in ons aller belang is.
<SPEAKER ID="281" NAME="Cecilia Malmström">
fungerend voorzitter van de Raad. - (EN) Ik ben het absoluut met de geachte afgevaardigde eens dat een dergelijke richtlijn noodzakelijk is. Er zijn in de Europese Unie nog steeds miljoenen mensen die geen toegang hebben tot de gewoonste dingen in het leven. Dit belemmert hen in hun vrijheid en de mogelijkheid een normaal leven te leiden en dat betreur ik ten zeerste.
<P>
De besprekingen in de Raad nemen veel tijd in beslag. Het is een baanbrekend voorstel met een brede werkingssfeer waar enorme praktische en financiële implicaties aan verbonden zijn. Unanimiteit tussen de lidstaten is een vereiste evenals de instemming van het Europees Parlement alvorens de richtlijn kan worden aangenomen. We hebben onderhandelingen gevoerd. Binnen de Raad hebben veel werkgroepen zich met de materie beziggehouden. We hebben vooruitgang geboekt, maar helaas - ik zal het u heel eerlijk zeggen - hebben we nog niet de vereiste consensus bereikt. We zullen echter doorgaan tot het einde van ons voorzitterschap, en ik ben zeer optimistisch gestemd dat het Spaanse voorzitterschap zijn uiterste best zal doen om tot een oplossing te komen.
<P>
Betreft: Bescherming van de rechten van gehandicapten
<P>
Wanneer de economische omstandigheden moeilijk zijn, is het van groot belang dat de sociaal zwaksten adequate sociale bescherming genieten. De gehandicapten vormen een van de meest kwetsbare groepen in de samenleving. Het is zeer betreurenswaardig dat getracht wordt nationale begrotingen in evenwicht te brengen door te korten op de uitkeringen en programma's voor gehandicapten. Dit staat niet alleen haaks op de beginselen van solidariteit en sociale rechtvaardigheid, maar tast ook de processen en instrumenten aan waarmee gehandicapten in de samenleving worden geïntegreerd, zodat hun maatschappelijke uitsluiting wordt versterkt.
<P>
Voorziet de Raad in aanvullende maatregelen ter ondersteuning van gehandicapten tijdens een economische recessie? Zal er niet in de Raad als gevolg van de ongunstige economische situatie vertraging ontstaan bij de behandeling van een voorstel voor een richtlijn van de Raad waarmee uitvoering wordt gegeven aan het beginsel van gelijke behandeling van gehandicapten?
<SPEAKER ID="283" NAME="Cecilia Malmström">
fungerend voorzitter van de Raad. - (SV) We zijn ons allemaal bewust van de sociale moeilijkheden in het kielzog van de economische crisis. Het is absoluut noodzakelijk om met name groepen of personen in kwetsbare situaties te beschermen en uitsluiting te bestrijden. We weten dat het potentieel van personen met een handicap en andere kwetsbare groepen ten gevolge van discriminatie vaak niet wordt benut. Tegen die achtergrond heeft de Raad consequent benadrukt hoe belangrijk het is om de toegang tot de arbeidsmarkt voor personen met een handicap te bevorderen.
<P>
Dat hebben we gedaan in het kader van de Lissabonstrategie, met inbegrip van de huidige richtlijnen inzake werkgelegenheid. In maart 2008 nam de Raad, samen met de regeringen van de lidstaten, ook een resolutie aan betreffende de situatie van personen met een handicap in de Europese Unie. Ook in zijn conclusies van 13 november 2009 bevestigde de Raad hoe belangrijk het is om groepen of personen in kwetsbare situaties te integreren op de arbeidsmarkt, waar ik in verband met de vorige vraag naar verwees. Het voor die groepen gemakkelijker maken om op de arbeidsmarkt te komen is tevens een voorwaarde voor langetermijngroei.
<P>
Ik zou willen herinneren aan het gezamenlijke akkoord van het Europees Parlement en de Raad om 2010 uit te roepen tot het Europees Jaar van de bestrijding van armoede en sociale uitsluiting. Ik denk dat dit besluit ook toegang tot opleiding voor iedereen zal omvatten. Bovendien betekent het besluit dat er inspanningen worden geleverd om gelijke toegang voor iedereen tot ICT, met bijzondere nadruk op de behoeften van gehandicapten, te bevorderen. Een andere prioriteit die zal worden aangepakt, zijn de behoeften van gehandicapten en hun familie, alsmede van andere groepen in kwetsbare situaties. We zien uit naar de vele initiatieven die volgens mij volgend jaar zeker zullen worden genomen.
<P>
Wat het voorstel voor een richtlijn van de Raad betreffende de toepassing van het beginsel van gelijke behandeling van personen ongeacht godsdienst of overtuiging, handicap, leeftijd of seksuele geaardheid betreft, beseffen we dat het leven van personen met een handicap er zeer wel bij zou varen als het voorstel van de Commissie wordt verwezenlijkt. De Werkgroep Sociale vraagstukken van de Raad is nog altijd bezig met de behandeling van de tekst. Zoals ik al zei, hielden we op 30 november een discussie en stelden we een voortgangsverslag op, maar slaagden we er niet in om tot een besluit te komen.
<P>
We kunnen niet vooruitlopen op het resultaat van de onderhandelingen die nog altijd gaande zijn, maar het is essentieel dat we de tekst correct formuleren aangezien het een kwestie is van rechtszekerheid en afbakening van het toepassingsgebied. Zoals gezegd, moeten de lidstaten het eens zijn over het voorstel. Het is hun taak om eventuele gevolgen van de economische crisis in dit verband te beoordelen. Zodra unanimiteit is bereikt, zal het Europees Parlement natuurlijk om instemming worden verzocht, in overeenstemming met artikel 19 van het nieuwe Verdrag van Lissabon.
<SPEAKER ID="284" NAME="Vilija Blinkevičiūt" AFFILIATION="S&amp;D">
(LT) Dank u wel, mevrouw de Voorzitter, en dank u wel, minister Malmström, voor uw antwoord. Ook wil ik Zweden bedanken, want het was precies tijdens het Zweedse voorzitterschap dat de Raad van ministers van de EU het Verdrag van de Verenigde Naties inzake de rechten van personen met een handicap goedkeurden. Dit is een grote stap voorwaarts, maar wel slechts één stap.
<P>
In werkelijkheid lopen de levens van onze gehandicapte mensen van land tot land enorm uiteen. Sommige dove mensen zijn niet in staat om gebarentaal te gebruiken, terwijl sommige blinde mensen geen toegang hebben tot blindegeleidediensten. Er zijn geen aanpassingen gemaakt voor mensen met een motorische handicap. Daarnaast is een aanzienlijk aantal gehandicapten simpelweg werkloos. Dit alles in de wetenschap dat ongeveer 10 procent van alle inwoners van de Europese Unie gehandicapt is.
<P>
Minister, ik weet dat er bepaalde problemen en moeilijkheden zijn met de richtlijn inzake antidiscriminatie (dit is hoe ik het zou samenvatten), maar wellicht is het mogelijk om eerder over een aparte richtlijn inzake de rechten van personen met een handicap te beschikken. Onze richtlijn zou bindend zijn voor alle lidstaten, zodat mensen met een handicap niet gediscrimineerd worden.
<SPEAKER ID="285" NAME="Cecilia Malmström">
fungerend voorzitter van de Raad. - (EN) Laat me u verzekeren dat het geen gebrek is aan politieke wil. We begrijpen terdege het belang van deze richtlijn en we doen er echt alles aan om die van de grond te krijgen.
<P>
Maar zoals ik al zei, kan ik niets veranderen aan het feit dat er een gebrek is aan de vereiste unanimiteit. Het Zweedse voorzitterschap en de voorzitterschappen ervoor hebben met verschillende compromisvoorstellen gepoogd uit de impasse te geraken. Vele werkgroepen vergaderen en werken voortdurend om een oplossing te bereiken; die inspanningen gaan onverminderd voort. We blijven hieraan werken tot het einde van ons voorzitterschap. We hebben echter helaas nog geen unanimiteit bereikt.
<P>
Het zou betreurenswaardig zijn om de verschillende onderdelen van de richtlijn van elkaar te scheiden omdat het hele doel op zich - en daar heeft ook het Parlement zich sterk voor gemaakt - was om een alomvattende richtlijn inzake discriminatie tot stand te brengen. Als we er onderdelen uit gaan plukken denk ik dat die gedachte verloren gaat, wat volgens mij zeer slecht zou zijn. Ik pleit er daarom voor de richtlijn intact op de rails te zetten omdat de richtlijn als geheel een waardevol instrument zou zijn in de strijd tegen ongelijke behandeling van niet alleen mensen met een handicap, maar ook andere gediscrimineerde personen in Europa.
<SPEAKER ID="286" NAME="Christa Klaß" AFFILIATION="PPE">
(DE) Wij moeten discriminatie, een maatschappelijk probleem, voorkomen. Het is een taak van ons allemaal om elke vorm van discriminatie te bestrijden.
<P>
Deelt u mijn mening dat er geen duidelijke normen zijn om te bepalen of er sprake is van discriminatie, bijvoorbeeld als een verhuurder een woning verhuurt en een gegadigde klaagt dat hij is gediscrimineerd omdat hij de woning niet heeft gekregen?
<P>
Bent u het met mij eens dat in een Europese richtlijn enkel eisen kunnen worden vastgesteld die de lidstaten vervolgens in hun nationale wetgeving moeten implementeren? Het is bijzonder moeilijk voor Europa om een Europese wet op dit gebied te realiseren.
<SPEAKER ID="287" NAME="Mairead McGuinness" AFFILIATION="PPE">
(EN) Mag ik erop wijzen, nu we het toch over de rechten van gehandicapten hebben, dat collega Kósa onlangs is benoemd tot voorzitter van de Interfractiewerkgroep "Gehandicapten" van het Europees Parlement? Wij wensen hem veel succes.
<P>
In verband met de economische crisis, waarover we gisteren debatteerden en waarbij u instemmend knikte, zijn we uitermate bezorgd over de institutionele zorg voor kinderen en jongvolwassenen. Ik maak me er zorgen over - en wellicht deelt u die zorgen - dat de economische crisis het de-institutionaliseringsproces zal vertragen. Dit is een vraagstuk waar we zeer behoedzaam mee om moeten springen, zowel binnen als buiten de EU.
<SPEAKER ID="288" NAME="Cecilia Malmström">
fungerend voorzitter van de Raad. - (EN) In tijden van economische crisis zijn het altijd de kwetsbaarsten die het hardst worden getroffen - kinderen, jongeren, ouderen, personen met handicaps - daar moeten wij als politici ons bewust van zijn. Aan de conclusies van verschillende samenstellingen en aanbevelingen van de Raad is toegevoegd dat de lidstaten moeten worden aangespoord om bijzondere aandacht te schenken aan het feit dat de meest kwetsbare groepen altijd het zwaarst te lijden hebben onder de situatie, en ik ben het daar mee eens.
<P>
In antwoord op uw vraag kan ik u zeggen dat wij zonder de algemene en verstrekkende richtlijn erg moeilijk normen van Europese aard vast kunnen stellen op het gebied van discriminatie van gehandicapten. Eerst moeten we beschikken over de algemene richtlijn. Vanaf daar kunnen we verder werken.
<P>
Ik realiseer me dat er nog een boel werk moet worden verricht en ik ben me terdege bewust van de vele vormen van discriminatie en moeilijkheden waar gehandicapten in het dagelijks leven mee te kampen hebben, en die hen belemmeren hun mogelijkheden en potentieel ten volle te benutten. Ik denk dat we eerst moeten werken aan de algemene richtlijn.
<P>
Het besluit om volgend jaar uit te roepen tot Jaar van de strijd tegen sociale uitsluiting biedt de kans om nieuwe concrete voorstellen te doen en gemeenschappelijke evenementen te organiseren om dit vraagstuk meer profiel te geven en beter onder de aandacht te brengen in alle lidstaten.
<SPEAKER ID="289" NAME="De Voorzitter">
In het kader van dit debat wil ook ik, overeenkomstig de wens van het Parlement, de heer Kósa feliciteren met zijn verkiezing tot voorzitter van de Interfractiewerkgroep.
<P>
De vragen 8 en 9 zijn ingetrokken.
<P>
Vraag nr. 10 zal niet worden behandeld aangezien het onderwerp van de vraag al op de agenda staat van deze plenaire vergadering.
<P>
Daar de vraagsteller afwezig is, komt vraag nr. 11 te vervallen.
<P>

<P>
Betreft: Gruwelijke moordpartijen op arme Peruviaanse boeren om geldelijk gewin
<P>
Volgens berichten in de internationale media zijn de afgelopen jaren in Peru, en in het bijzonder in de provincies Huanuco en Pasco, tientallen dorpelingen vermoord door een bende die bekend is onder de naam "Los Pishtacos". Dit gebeurt met het oog op de verkoop van hun vet (naar verluidt 17 kilo per persoon) aan Europese cosmeticabedrijven voor 15 000 dollar per kilo. De Peruviaanse autoriteiten vermoeden dat de gruwelijke moordpartijen aan de basis liggen van de verdwijning van grote aantallen personen, waaronder ook kinderen. Wij veroordelen de handelswijze van Europese multinationals die, uitsluitend met het oog op geldelijk gewin, mensen vermoorden en reeds vele decennia lang de rijkdommen van Latijns-Amerika plunderen.
<P>
Hoe beoordeelt de Raad deze criminele praktijken van Europese multinationals? Welke financiering kent de EU toe aan deze in Latijns-Amerika actieve bedrijven?
<SPEAKER ID="291" NAME="Cecilia Malmström">
fungerend voorzitter van de Raad. - (SV) Zoals de geachte afgevaardigde weet, is eerbiediging van de mensenrechten een van de waarden waar de Europese Unie op gebaseerd is. De Raad besteedt er altijd bijzondere aandacht aan om eerbiediging van grondrechten en de beginselen van de rechtsstaat in alle betrekkingen met derde landen te verzekeren.
<P>
De Raad is niet in kennis gesteld van de specifieke gebeurtenissen waar de geachte afgevaardigde naar verwijst, en ze zijn evenmin in de Raad besproken. Het voorzitterschap heeft ook de kranten gelezen en kennis genomen van de berichten in de media, maar merkt ook op dat het oorspronkelijke verhaal volgens de recentste informatie een verzinsel zou zijn.
<P>
Omdat de berichten in de media tegenstrijdig zijn en omdat de Raad normaal geen commentaar levert op berichten in de media, kan en mag het voorzitterschap niet speculeren met betrekking tot deze historie of op deze vraag antwoorden.
<SPEAKER ID="292" NAME="Charalampos Angourakis" AFFILIATION="GUE/NGL">
(EL) Mevrouw de Voorzitter, ik moet eerlijk zeggen dat ik helemaal niet tevreden ben met het antwoord van de minister. Het gaat om een verschrikkelijke, mijns inziens nooit eerder voorgekomen misdaad en ik ben hoe dan ook van mening dat als de Europese Unie wil, zij ook de middelen heeft om dergelijke vraagstukken dieper te onderzoeken.
<P>
Er zijn betrekkingen met Peru en daarom eisen wij dat de regering van Peru officiële informatie verschaft over dit geval, en dat maatregelen worden genomen. Anders zullen dezelfde situaties zich blijven herhalen.
<SPEAKER ID="293" NAME="Cecilia Malmström">
fungerend voorzitter van de Raad. - (SV) De meldingen hieromtrent zijn zeer uiteenlopend geweest. Op basis van informatie van zowel diverse autoriteiten als van journalisten is gebleken dat er geen bewijs is dat die verschrikkelijke gebeurtenissen daadwerkelijk plaats zouden hebben gevonden.
<P>
Omdat we niet over zekere indicaties beschikken en veel erop wijst dat de moordpartijen in werkelijkheid niet plaats hebben gevonden en dat het om een verzinsel gaat, heeft de Raad noch de mogelijkheid noch de bevoegdheid om op dit gebied actie te ondernemen.
<P>
Betreft: Discriminatie van de Poolse minderheid in Litouwen
<P>
Is de Raad van plan de Litouwse regering te verplichten tot eerbiediging van de rechten van nationale minderheden, aangezien de Poolse minderheid in Litouwen al geruime tijd wordt gediscrimineerd? Deze discriminatie komt tot uitdrukking in de verplichte Litouwse spelling van Poolse achternamen, in het onderwijs, in het verbod op tweetalige plaatsnamen en in het feit dat door de Sovjetautoriteiten geconfisqueerd Pools bezit niet wordt teruggegeven. Wanneer gaat de Raad actie ondernemen?
<SPEAKER ID="295" NAME="Cecilia Malmström">
fungerend voorzitter van de Raad. - (EN) De Raad bevestigt opnieuw de vooraanstaande plaats die de grondrechten en mensenrechten innemen, zoals erkend in de Verdragen en het Handvest van de grondrechten. De Raad zet zich in - en blijft zich inzetten - voor de preventie en uitbanning van alle vormen van vernederende en discriminerende behandeling.
<P>
Ik wijs erop dat vraagstukken betreffende de bescherming van rechten van minderheden ook worden behandeld door de Raad van Europa uit hoofde van zijn kaderverdrag inzake bescherming van nationale minderheden. De bevoegde organen van de Raad van Europa buigen zich momenteel over de kwesties die de heer Czarnecki naar voren heeft gebracht. Krachtens Richtlijn 2000/43/EG van de Raad van 29 juni 2000 houdende toepassing van het beginsel van gelijke behandeling van personen ongeacht ras of etnische afstamming, worden alle mensen beschermd tegen discriminatie op grond van ras of etnische afstamming, ongeacht hun juridische status. Arbeid, sociale bescherming, onderwijs en toegang tot goederen en diensten zijn gebieden die binnen de werkingssfeer vallen van de juridische bescherming die deze richtlijn biedt. De Europese Commissie dient erop toe te zien dat de Europese wetgeving in de lidstaten wordt uitgevoerd en nageleefd.
<P>
Ten slotte, in het door de Raad op 10 en 11 december van dit jaar goedgekeurde programma van Stockholm is de noodzaak van een aanvullend voorstel betreffende kwetsbare groepen beoordeeld in het licht van de ervaring die is opgedaan met de toepassing door de lidstaten van het in 2000 gesloten Verdrag van 's-Gravenhage inzake de internationale bescherming van volwassenen. In de toekomst zullen de lidstaten tot dit Verdrag toetreden.
<SPEAKER ID="296" NAME="Ryszard Czarnecki" AFFILIATION="ECR">
(PL) Mevrouw Malmström, dank u voor uw antwoord, en meer in het bijzonder dat u benadrukt hebt dat de Raad alle vormen van discriminatie van nationale minderheden op het terrein van de Europese Unie zal tegengaan, met inbegrip van de discriminatie van de Poolse minderheid in Litouwen. Dit is een heel belangrijke verklaring. Waarvoor nogmaals mijn dank! Ik wil benadrukken dat we hier spijtig genoeg te maken hebben met systematische maatregelen van de Litouwse regering op het gebied van onderwijs en de tweetalige namen in bepaalde plaatsen en op verschillende administratieve niveaus. Dit is een uiterst belangrijke kwestie, die door de Raad opgevolgd dient te worden.
<SPEAKER ID="297" NAME="Cecilia Malmström">
fungerend voorzitter van de Raad. - (EN) Ik kan enkel nog eens wijzen op de beginselen en waarden die de Europese Unie hooghoudt en die de Raad uiteraard verdedigt.
<P>
Verder is het zo dat de kwesties die de heer Czarnecki naar voren brengt momenteel in onderzoek zijn bij de desbetreffende organen van de Raad van Europa. Mocht er sprake zijn van enige vorm van discriminatie, dan is het de taak van de Commissie ervoor te zorgen dat de lidstaten zich aan de Verdragen en de wetgeving van de Europese Unie houden.
<P>
Betreft: Vervolging van boeddhistische monniken en nonnen in Vietnam
<P>
Welke concrete maatregelen zijn na de goedkeuring van de resolutie van het Europees Parlement van 26 november 2009 over de situatie in Laos en Vietnam (P7_TA(2009)0104) genomen om de vervolging van en pesterijen tegen boeddhistische monniken en nonnen in Vietnam aan te pakken?
<SPEAKER ID="299" NAME="Cecilia Malmström">
fungerend voorzitter van de Raad. - (SV) Bedankt voor uw vraag. De Raad is zich terdege bewust van de mensenrechtensituatie in Vietnam en we volgen de ontwikkelingen in het land op de voet.
<P>
Twee keer per jaar evalueren de Raad en de Commissie de situatie in het kader van de mensenrechtendialoog die we met de autoriteiten van Vietnam voeren. De recentste dialoog vond vorige week, op 11 december, plaats tijdens een vergadering in Hanoi. Er werden veel urgente kwesties besproken, zoals vrijheid van meningsuiting, de hervorming van het strafrecht, met inbegrip van de doodstraf, alsmede vrijheid van godsdienst en van geloofsovertuiging, met inbegrip van de situatie van de aanhangers van Plum Village. Er werd aan de Vietnamese regering een Europese lijst overhandigd van personen en gevangenen van wie de toestand ons bijzonder zorgen baart. Naast de mensenrechtendialoog kaart de EU ook regelmatig bijzonder zorgwekkende kwesties aan bij de Vietnamese regering.
<P>
Op 10 november voerden de Raad en de Commissie een lange discussie met de leden van de Plum Village-gemeenschap. Op 26 november werd een resolutie van het Europees Parlement over dit onderwerp gepubliceerd waar de vraag over gaat. Op diezelfde dag vergaderde de Commissie op hoog niveau met de autoriteiten in Hanoi en de vergadering vond plaats in het kader van het gezamenlijke comité voor onderhandelingen over een partnerschaps- en samenwerkingsovereenkomst die we volgend jaar hopen te kunnen sluiten. Onze belangrijkste boodschap tijdens de vergadering bestond erin tot uitdrukking te brengen hoe belangrijk de situatie met betrekking tot de mensenrechten in Vietnam volgens ons is.
<P>
We noemden de onteigening van eigendom van de kerk, we noemden de aanvallen tegen mensenrechtenverdedigers en bloggers - wat eerder al door afgevaardigden hier in het Europees Parlement aan de orde is gesteld - en we noemden ook de situatie van de aanhangers van Plum Village. We riepen onze gesprekspartners op om de mensenrechten te beschermen en te eerbiedigen en alle verbintenissen uit hoofde van de Universele Verklaringen van de Rechten van de Mens en de internationale verdragen die Vietnam heeft ondertekend, na te komen. Dankzij de resolutie van het Parlement kreeg de boodschap extra kracht, en daar wil ik het Parlement voor bedanken. We hebben Vietnam ook op de hoogte gebracht van de nieuwe en belangrijke rol van het Europees Parlement, met name wat de toekomstige partnerschaps- en samenwerkingsovereenkomst betreft.
<P>
Op 8-10 december 2009 bezocht een EU-delegatie het Bat Nha-klooster en de Phuoc Hue-tempel, waar bijna 200 resterende leden van Plum Village hun toevlucht hebben gezocht. We spraken toen met de religieuze vertegenwoordigers en de lokale autoriteiten om meer informatie te krijgen over de huidige situatie. De EU zal de situatie bij de Phuoc Hue-tempel zeer zorgvuldig blijven volgen.
<SPEAKER ID="300" NAME="Pat the Cope Gallagher" AFFILIATION="ALDE">
ter vervanging van de auteur. - (EN) Namens de heer Crowley en mezelf bedank ik de fungerend voorzitter van de Raad voor haar zeer uitvoerige antwoord. Ik ben zeer ingenomen met de aanpak van zowel de Raad als de Commissie. Ik hoop dat u de ontwikkelingen op pragmatische wijze zult blijven volgen.
<P>
Betreft: Aanvraag van IJsland om toe te treden tot de Europese Unie
<P>
Kan de Raad actuele informatie verstrekken over de status van de aanvraag van IJsland om toe te treden tot de Europese Unie?
<SPEAKER ID="302" NAME="Cecilia Malmström">
fungerend voorzitter van de Raad. - (EN) Mevrouw de Voorzitter, ik denk dat deze vraag ook u zeer na aan het hart ligt.
<P>
(SV) Staat u mij toe om u, om te beginnen, te herinneren aan wat er in de conclusies van de Raad van 8 december staat. Daarin schrijft de Raad het volgende: ”IJsland is een land met een lange en diepgewortelde democratische traditie, dat zowel strategisch als politiek een belangrijke bijdrage kan leveren tot de EU. Het land is reeds op meerdere gebieden nauw geïntegreerd met de EU door zijn lidmaatschap van de Europese Economische Ruimte en het Schengengebied.”
<P>
De aanvraag van IJsland om toe te treden tot de Europese Unie werd op 16 juli 2009 in Stockholm officieel aan het Zweedse voorzitterschap overhandigd. Ik was er zelf bij en nam de aanvraag in ontvangst, die onmiddellijk werd doorgestuurd naar de leden van de Raad.
<P>
Tijdens zijn vergadering van 27 juli 2009 herinnerde de Raad aan de hernieuwde consensus betreffende uitbreiding die in de conclusies van de Europese Raad van december 2006 staat, met inbegrip van het beginsel dat elk land op zijn eigen merites moet worden beoordeeld. Wij besloten om de procedure te starten die is vastgelegd in artikel 49 van het Verdrag betreffende de Europese Unie. Daarom werd de Commissie verzocht om met betrekking tot die aanvraag een advies voor te leggen aan de Raad.
<P>
De aanvraag zal worden beoordeeld overeenkomstig de beginselen van het Verdrag, de criteria die op de Europese Raad van Kopenhagen in 1993 werden vastgesteld en de conclusies van de Europese Raad van december 2006. Overeenkomstig de conclusies die de Raad Algemene Zaken vorige week aannam, zal hij deze kwestie opnieuw behandelen wanneer de Commissie haar advies heeft voorgelegd. Dat zou de Raad in staat moeten stellen om een besluit te nemen over een eventueel begin van onderhandelingen met IJsland in de eerste maanden van het Spaanse voorzitterschap.
<SPEAKER ID="304" NAME="Pat the Cope Gallagher" AFFILIATION="ALDE">
(EN) Ik bedank de fungerend voorzitter voor haar antwoord. Als voorzitter van de delegatie voor de betrekkingen met Zwitserland, IJsland en Noorwegen en in de Gemengde Parlementaire Commissie voor de Europese Economische Ruimte (EER) besef ik natuurlijk ten volle dat elke aanvraag op zijn eigen merites en op de gemaakte vorderingen moet worden beoordeeld. Een indicatie in dit verband is dat IJsland de vele vragen in redelijk korte tijd heeft beantwoord en het helpt uiteraard ook dat het land lid is van de EER. Het geeft blijk van het engagement dat de IJslandse regering tentoonspreidt. Als IJsland toe zou treden tot de Europese Unie, zou dat een nieuwe grote stap zijn in de verdere uitbreiding van Europa.
<P>
Hoewel u het had over de oude democratie en zei dat dit besluit een zaak was van het IJslandse volk, zie ik uit naar verdere vooruitgang op de volgende bijeenkomst van de Raad. Hopelijk wordt daar een grote stap gezet en komt de Raad met een aankondiging.
<SPEAKER ID="305" NAME="Cecilia Malmström">
fungerend voorzitter van de Raad. - (EN) De IJslandse aanvraag moet volgens de geëigende regels en procedures worden behandeld. De Commissie is nog niet gereed met haar toetsing en de opstelling van haar advies. Zij maakt vorderingen, net als IJsland, en heeft haar onderhandelingsteams reeds aangewezen. Ze is er klaar voor om snel doch grondig te werk te gaan. Ik denk daarom dat we kunnen verwachten dat de Commissie begin volgend jaar een advies uitbrengt. Hopelijk kan de Commissie dan een besluit nemen over de vervolgstappen.
<SPEAKER ID="306" NAME="De Voorzitter">
Daar de vraagsteller afwezig is, komt vraag nr. 16 te vervallen.
<P>

<P>
Betreft: Biologisch afbreekbaar afval
<P>
Kan de Raad commentaar leveren op de vooruitgang die de lidstaten hebben geboekt met betrekking tot het niet langer storten van biologisch afbreekbaar afval overeenkomstig de richtlijn betreffende het storten van afvalstoffen (1999/31/EG)?
<SPEAKER ID="308" NAME="Cecilia Malmström">
fungerend voorzitter van de Raad. - (SV) Elke dag worden in de lidstaten van de EU grote hoeveelheden afval geproduceerd. De manier waarop we daarmee omgaan, heeft natuurlijk grote gevolgen voor het milieu. In haar onlangs gepubliceerde verslag over de tenuitvoerlegging van de communautaire wetgeving inzake afval komt de Commissie tot de conclusie dat, hoewel een aantal lidstaten vooruitgang heeft geboekt, ontzettend veel landen enorme inspanningen met betrekking tot de tenuitvoerlegging moeten leveren opdat de infrastructuur voor afvalbeheer zou voldoen aan de EU-vereisten. Met name de richtlijn betreffende het storten van afvalstoffen is moeilijk ten uitvoer te leggen.
<P>
Wat het niet langer storten van biologisch afbreekbaar afval betreft, stelt de Commissie in haar verslag, op basis van de zeer beperkte gegevens waar ze toegang toe had, dat slechts negen landen hun reductiedoelstellingen voor 2006 haalden. In zijn conclusies van juni 2009 heeft de Raad al verklaard het met de Commissie eens te zijn. Het is zeer belangrijk dat de Europese doelstellingen om minder biologisch afbreekbaar afval te storten, worden gehaald. De Raad riep de Commissie ook op om voort te gaan met haar effectbeoordeling opdat ze, indien nodig, een voorstel voor kan leggen voor communautaire wetgeving betreffende biologisch afbreekbaar afval.
<P>
De Raad verklaarde dat de noodzaak van EU-wetgeving, met name betreffende de recycling van biologisch afbreekbaar afval door compostering en de recycling van energie in biogasinstallaties met daaropvolgende recycling van het digestaat moest worden bezien. De Raad verklaarde ook dat een beter beheer van bioafval een bijdrage zou leveren tot duurzaam beheer van de hulpbronnen en een betere bescherming van de bodem enerzijds, en tot de strijd tegen klimaatverandering en, met name, het halen van de streefcijfers voor het voorkomen van het storten van afval, recycling en hernieuwbare energie anderzijds.
<SPEAKER ID="309" NAME="Mairead McGuinness" AFFILIATION="PPE">
(EN) Ik denk dat iedereen in het Parlement zich in de maatregelen kan vinden. Als je, zoals ik, op een stortplaats hebt gestaan en de lucht inademt, merk je hoe vies dat is. De mensen die organisch afval storten zouden zelf eens moeten kijken hoe dat is.
<P>
Kunt u uitweiden over de oorzaken, als u die kent, van hoe het komt dat slechts negen lidstaten hun doelstellingen hebben bereikt? We zijn ons bewust van de noodzaak van biogas en ik ben het ermee eens dat we ermee aan de slag moeten. Maar als iedereen het eens is met de principes, hoe komt het dan dat we de doelen niet bereiken?
<SPEAKER ID="310" NAME="Cecilia Malmström">
fungerend voorzitter van de Raad. - (EN) Ik moet bekennen dat ik geen deskundige ben op dit terrein, maar voor zover ik uit de verklaringen van de Commissie heb begrepen, ontbreekt het aan een passende infrastructuur om de klus te klaren en het kost veel geld om die infrastructuur van de grond te krijgen. Hoewel een geschikte infrastructuur op de lange termijn natuurlijk vruchten zou afwerpen, hebben de lidstaten er niet in geïnvesteerd en daarom duurt het allemaal zo lang.
<SPEAKER ID="311" NAME="De Voorzitter">
We ga nu verder met de laatste vraag van deze avond, die tevens ook de laatste vraag van uw voorzitterschap is. De vraag is van Hans-Peter Martin en heeft betrekking op de successen van het Zweedse voorzitterschap van de Raad op het gebied van transparantie, een punt waarover we naar mijn overtuiging zeker wat te melden hebben.
<P>

<P>
Betreft: Successen van het Zweedse Raadsvoorzitterschap op het gebied van transparantie
<P>
Op 16 september 2009 heeft het Zweedse Raadsvoorzitterschap in antwoord op mijn vraag verklaard dat het ”de opvatting van het geachte lid over het belang van meer transparantie in de werkzaamheden van de Unie deelt”. Verder verklaarde het voorzitterschap ”overeenkomstig artikel 8, leden 1 tot 4, van het reglement van orde van de Raad volledige uitvoering te zullen geven aan de transparantiebepalingen. In beginsel zullen overeenkomstig het reglement van orde van de Raad alle beraadslagingen over rechtsbesluiten waarvoor de medebeslissingsprocedure geldt, openbaar zijn”.
<P>
Hoe ziet de balans eruit die de Raad nu aan het einde van zijn voorzitterschap opmaakt en op welke terreinen zijn er concrete successen behaald?
<SPEAKER ID="313" NAME="Cecilia Malmström">
fungerend voorzitter van de Raad. - (SV) Zoals de geachte afgevaardigde onder de aandacht brengt, is het voor Zweden als lidstaat en als land dat het voorzitterschap waarneemt een belangrijke prioriteit om de transparantie met betrekking tot de werkzaamheden van de Europese Unie te vergroten. Het was onze klare en duidelijke ambitie om de transparantie op alle gebieden van het werk van de Raad te vergroten.
<P>
Ik wil bijvoorbeeld verwijzen naar de website van het voorzitterschap waar in drie talen informatie over vergaderingen, achtergronddocumenten en links naar webstreams ter beschikking worden gesteld.
<P>
Tijdens de voorbije maanden heeft het voorzitterschap ook zijn uiterste best gedaan om de transparantiebepalingen uit het reglement van orde van de Raad toe te doen passen.
<P>
In juli, september, oktober en november 2009 vonden op initiatief van het Zweedse voorzitterschap twintig openbare debatten plaats, overeenkomstig artikel 8, lid 3, van het reglement van orde. Daarnaast vond een openbaar debat plaats over het werkprogramma van het voorzitterschap met betrekking tot de werkzaamheden in de Raad Economische en Financiële Zaken. In vier maanden hebben dus 21 openbare debatten plaatsgevonden.
<P>
Wat het aantal openbare beraadslagingen betreft, zijn 59 wetgevingsbesluiten openbaar vastgesteld als A-punten in de gewone wetgevingsprocedure en zijn negen wetgevingsvoorstellen tijdens een openbare vergadering van de Raad als B-punten besproken. Daarnaast heeft, op initiatief van het voorzitterschap, één openbare beraadslaging plaatsgevonden. Als het Parlementslid dat maar magertjes vindt klinken, mag het niet vergeten dat het aantal onderwerpen op de agenda van de Raad dat openbaar moet worden behandeld wat kan variëren, afhankelijk van het aantal onderwerpen dat onder de gewone wetgevingsprocedure valt. Bovendien heeft het Parlement minder onderwerpen gehad dan gewoonlijk. Met de nieuwe Commissie zal het aantal nieuwe wetgevingsvoorstellen dat door de Raad en het Europees Parlement moet worden behandeld ongetwijfeld toenemen en dan zal het aantal onderwerpen toenemen.
<P>
Nu het Verdrag van Lissabon in werking is getreden, zijn bovendien alle vergaderingen van de Raad openbaar die het deel van de agenda betreffen dat verband houdt met beraadslagingen in verband met wetgeving. Het Zweedse voorzitterschap is ingenomen met die verbetering. Ze zal de Europese Unie efficiënter en democratischer maken.
<P>
Tot slot zou ik willen vermelden dat het Zweedse voorzitterschap gisteren het initiatief heeft genomen om een vergadering te houden met de interinstitutionele werkgroep voor transparantie met vicevoorzitter Margot Wallström en ondervoorzitter Diana Wallis. We bespraken diverse zeer concrete voorstellen om de informatie in de EU-instellingen toegankelijker en gebruiksvriendelijker te maken voor de burgers van Europa.
<SPEAKER ID="314" NAME="Hans-Peter Martin" AFFILIATION="NI">
(DE) Er is in het Parlement zelden aanleiding voor enige vorm van ontroering. Ik vind het een eer en genoegen dat juist wij vandaag de slotdialoog mogen voeren. Mevrouw Malmström, u weet zelf dat de weg naar meer transparantie traag en smal is die we helaas dikwijls slechts in een slakkengang afleggen, als ik bedenk waar we tien jaar geleden stonden en waar we vandaag de dag staan. Desalniettemin mag ik als kritische maar gepassioneerde pro-Europeaan uiteraard niet tevreden zijn met hetgeen we tot dusver hebben bereikt.
<P>
Ik zou graag willen weten wat u ons zou willen meegeven met betrekking tot de punten die uw opvolgers daadwerkelijk zouden kunnen verbeteren. Ik denk daarbij met name aan de werkgroepen van de Raad. Ik ben in wezen niet gelukkig met het aantal agendapunten die tot op heden openbaar toegankelijk zijn, en ik ben evenmin gelukkig met de aard en wijze waarop de documenten toegankelijk zijn. Ziet u vanuit uw tien jaar ervaring in de Europese politiek op de lange termijn een kans dat wij ooit hetzelfde transparantieniveau zullen bereiken als Zweden al tientallen jaren geleden heeft bereikt?
<SPEAKER ID="315" NAME="Cecilia Malmström">
fungerend voorzitter van de Raad. - (EN) Dit is inderdaad een zeer belangrijk punt. Toegang tot documenten en transparantie zijn in het afgelopen decennium mijns inziens sterk verbeterd. Dat is te danken aan Verordening (EG) nr. 1049/2001, die buitengewoon belangrijk is. Ik ben er dan ook trots op mee te hebben gewerkt aan het opstellen ervan.
<P>
Daarnaast is de uitvoering van de verordening belangrijk en ook hoe we over het onderwerp denken. In de afgelopen tien jaar is onze houding steeds positiever geworden. Veel medewerkers van de Europese instellingen kwamen tot het besef dat transparantie en openheid niet gevaarlijk zijn, maar juist goed. En efficiënt. De legitimiteit wordt erdoor bevestigd en de kans op misstanden en corruptie verminderd.
<P>
Het werk is echter nog niet gedaan. Het Verdrag van Lissabon geeft ons nieuwe mogelijkheden. Ik hoop dat de toekomstige voorzitterschappen hier optimaal gebruik van zullen maken. De Commissie gaf gisteren te kennen op grond van het Verdrag van Lissabon met voorstellen te komen om de transparantie verder te verbeteren.
<P>
Er is al veel bereikt, maar we kunnen nog niet op onze lauweren rusten. Zoals de geachte afgevaardigde al zei, het blijft een voortdurende strijd en ik zie ernaar uit deze samen met u aan te gaan.
<SPEAKER ID="316" NAME="De Voorzitter">
Tot slot wil ik de minister, Cecilia Malmström, van harte bedanken voor haar medewerking en zeer geëngageerde deelname aan het vragenuur gedurende het Zweedse voorzitterschap. We hopen, behoudens goedkeuring van het Parlement, u opnieuw aan de andere zijde te mogen begroeten. Ik wil u en uw team hartelijk bedanken.
<P>
Het vragenuur is gesloten.
<P>
De vragen die wegens tijdgebrek niet zijn beantwoord, zullen schriftelijk worden beantwoord (zie bijlage).
