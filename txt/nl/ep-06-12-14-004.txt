<CHAPTER ID="004">
In memoriam
<SPEAKER ID="063" NAME="De Voorzitter">
Dames en heren, gisteravond laat bereikte ons het droevige nieuws dat Loyola de Palacio, vicevoorzitter van de Europese Commissie, minister in de Spaanse regering en lijsttrekker van de Volkspartij bij de verkiezingen van 1999, is overleden.
<P>
In de laatste maanden van haar leven droeg zij haar ziekte met een moed waar wij allen een voorbeeld aan kunnen nemen.
<P>
Loyola de Palacio, die als vicevoorzitter van de Commissie verantwoordelijk was voor de betrekkingen met het Europees Parlement en daarvoor lid was van het Parlement, was openhartig en een vastberaden en sterk onderhandelaar, die altijd trouw bleef aan haar waarden en die van Europa.
<P>
Deze onvermoeibare werker was open en rechtdoorzee in de contacten met de mensen in haar omgeving. Het kostte geen moeite om waardering op te brengen voor Loyola's standvastigheid en directe taalgebruik, zowel binnen haar bureau als hier in de wandelgangen van het Parlement. Ik weet waarover ik praat, omdat ik veel contact met haar heb gehad. Ik was minister in de Spaanse regering toen zij in de oppositie zat. We voerden felle discussies, maar het ging daarbij altijd om de inhoud; op het persoonlijke vlak konden we het goed met elkaar vinden.
<P>
Haar dood is droevig nieuws voor al diegenen onder ons die haar kenden. Mijn gevoelens vandaag houden veel meer in dan louter institutionele en politieke. Gelooft u mij als ik zeg dat die ook een puur persoonlijk tintje hebben. Ik ben ervan overtuigd dat allen onder ons die haar kenden, treuren om haar dood. Even zeker weet ik dat de Commissie graag iets aan mijn woorden zal willen toevoegen.
<SPEAKER ID="064" NAME="Jacques Barrot">
vicevoorzitter van de Commissie. (FR) Mijnheer de Voorzitter, namens José Manuel Barroso, voorzitter van onze Commissie, en namens de Commissie en mevrouw Grybauskaitė, die mij terzijde staat, wil ik u bedanken voor het eerbetoon dat u hebt gebracht aan mevrouw Loyola de Palacio, en delen in de bedroefdheid van het Parlement.
<P>
Zoals vele Europeanen ben ik diep geraakt door het bericht van het plotselinge overlijden van mevrouw Loyola de Palacio. Allen die haar kenden, hadden bewondering voor haar energie, haar moed tot het bittere einde, mijnheer de Voorzitter.
<P>
Overtuigd en geëngageerd Europeaan als zij was, heeft mevrouw Loyola de Palacio haar stempel gedrukt op de Europese Commissie, waarvan zij vicevoorzitter was van 1999 tot 2004. Zij heeft zich met name ingezet voor de ontwikkeling van vervoer en energie in Europa. Als verantwoordelijke persoon voor de betrekkingen met het Europees Parlement heeft zij een open en vruchtbare samenwerking tot stand weten te brengen met het Parlement en alle afgevaardigden, een samenwerking waar de Unie baat bij heeft gehad.
<P>
Zij is de Europese zaak tot het eind toe onvermoeibaar blijven dienen. Zo is zij mij terzijde blijven staan als coördinatrice voor de totstandbrenging van de trans-Europese vervoersnetwerken en de uitbreiding daarvan naar de buurlanden van de EU.
<P>
Zoals velen onder u verlies ik met mevrouw Loyola de Palacio een vriendin, waarbij ik altijd te rade kon gaan en die mij altijd tot steun is geweest. Ik bedank het Parlement voor zijn deelneming in dit eerbetoon.
<P>
(Applaus)
<SPEAKER ID="065" NAME="De Voorzitter">
Het verlies van een dierbare maakt onze problemen en verschillen tot iets onbeduidends. Laten wij een minuut stilte in acht nemen ter nagedachtenis van onze collega.
<P>
(Applaus)
<P>
(Het Parlement neemt staande een minuut stilte in acht)
