<CHAPTER ID="013-44">
44. Kwijting 2008: algemene begroting EU - afdeling III - Commissie
<SPEAKER ID="070" NAME="Ingeborg Gräßle" AFFILIATION="PPE">
(DE) Mijnheer de Voorzitter, ik verzoek u een technische correctie aan te brengen: in punt 248 moet na "de kerncentrale Kozloduy” worden toegevoegd: "blokken 1 tot en met 4”.
<SPEAKER ID="071" NAME="De Voorzitter">
Er zal worden nagegaan of deze opmerkingen correct zijn.
<SPEAKER ID="072" NAME="Bogusław Liberadzki">
rapporteur. - (EN) Mijnheer de Voorzitter, ik kon Straatsburg niet bereiken en ik dank u dus namens mijn collega's die aan het debat hebben deelgenomen. Ik was blij dat de Raad vertegenwoordigd was, aangezien de kwijting een proces is dat niet alleen de EU-instellingen aangaat, maar ook de lidstaten, die de Raad vertegenwoordigt.
<P>
De essentie van mijn verslag wordt gevormd door de voorstellen die erop gericht zijn de foutenpercentages terug te dringen, problemen vast te stellen en de informatie van de Commissie en die van de Rekenkamer op elkaar af te stemmen, zodat we in de toekomst allemaal in staat zijn om de echte probleemgebieden inzake onze uitgaven vast te stellen en aan te pakken. Nu het Verdrag van Lissabon van kracht is, wordt het tijd voor een herziening van het kwijtingsproces zelf.
<P>
In mijn verslag wordt opgeroepen tot een debat op hoger niveau waar de EU-instellingen bij betrokken zijn en natuurlijk ook de lidstaten, die ongeveer 80 procent van de uitgaven voor hun rekening nemen. Mijn verslag gaat weliswaar over de kwijting voor 2008, maar er worden diverse momenteel zeer actuele kwesties in naar voren gebracht. We willen er allemaal voor zorgen dat Griekenland de problemen uit het verleden te boven komt. Het gedeelte over Turkije heeft de aandacht getrokken. We moeten ervoor zorgen dat het pretoetredingsgeld effectiever wordt aangewend, maar ik benadruk dat we niet van plan zijn te tornen aan de aard van de betrekkingen van de EU met dat land.
<P>
Alle verbeteringen die ik heb benadrukt, zijn essentieel. Vanwege de huidige financiële moeilijkheden is het zaak dat iedere euro verstandig wordt besteed en dat de mensen in de diverse lidstaten er profijt van hebben - ook van de euro's in de structuurfondsen en het Cohesiefonds.
<P>
Ik zie ernaar uit de komende weken samen met de Commissie en de Rekenkamer de roep om actie in mijn verslag in daden om te zetten en ik verheug me erop de komende maanden verslag over de tenuitvoerlegging aan u uit te brengen.
