<CHAPTER ID="017">
Stemverklaringen
<P>
Schriftelijke stemverklaringen
<SPEAKER ID="998" NAME="Nicodim Bulzesc  " LANGUAGE="RO">
Ik heb voor de resolutie van het Europees Parlement over de rol van de Europese Unie in het Midden-Oosten gestemd, omdat ik ook vind dat wij steun moeten geven aan de wederopbouwplannen voor de Gazastrook.
<P>
Deze resolutie pleit voor onmiddellijke snelle en onbeperkte humanitaire hulpverlening, een maatregel die een morele plicht is. De hulp moet worden verleend zonder voorwaarden of beperkingen. De Israëlische autoriteiten wordt verzocht een toereikende, ononderbroken stroom humanitaire hulp toe te laten, bestaande uit alle noodzakelijke materialen waarmee instellingen zoals UNRWA (het VN-agentschap voor hulpverlening aan Palestijnse vluchtelingen) en internationale organisaties hun activiteiten kunnen uitvoeren en de noden van de bevolking kunnen lenigen.
<SPEAKER ID="997" NAME="Konstantinos Droutsas  " LANGUAGE="EL">
De resolutie van het EP over humanitaire hulpverlening aan Gaza staat geheel in het teken van de opvatting dat gelijke afstand moet worden bewaard tussen de moordende Israëli's en de zich verzettende Palestijnen. Op die manier probeert de EU de enorme verantwoordelijkheden te verhullen die zij heeft voor de afslachting van het Palestijnse volk en de moorddadige invasie van Israël in de Gazastrook, die meer dan 1 300 doden, vooral kinderen, vrouwen en ouderen en meer dan 5 000 gewonden heeft veroorzaakt. De totale verwoesting van duizenden huizen en heel de sociale infrastructuur heeft, samen met het volledig economisch isolement door Israël, ervoor gezorgd dat het Palestijnse volk onder dramatische en onmenselijke omstandigheden moet leven.
<P>
In de resolutie wordt nergens verwezen naar Israël en naar de oorzaken van het drama van het Palestijnse volk, noch wordt Israël veroordeeld. Op die manier wordt voor de zoveelste keer bevestigd dat de EU steun geeft aan het crimineel optreden van Israël en probeert haar rol in het verscherpt intern imperialistisch antagonisme in het gebied van het Midden-Oosten op een hoger plan te tillen.
<P>
Het heldhaftige Palestijnse volk heeft geen behoefte aan de liefdadigheid van de imperialisten. Wat het boven alles nodig heeft is ten eerste een eigen, onafhankelijke en soevereine Palestijnse staat op het grondgebied van 1967, zoals bepaald in de resoluties van de VN, en met Oost-Jeruzalem als hoofdstad, en ten tweede de onvoorwaardelijke solidariteit van de andere volkeren met zijn strijd.
<SPEAKER ID="062" NAME="Hélène Goudin en Nils Lundgren  " LANGUAGE="SV">
De situatie in de Gazastrook is zeer ernstig, aangezien de burgerbevolking ten gevolge van het voortdurende conflict gebrek heeft aan voedsel, medicijnen en brandstof. De situatie is zo ernstig dat er onmiddellijk externe hulp nodig is. Daarom hebben wij voor de resolutie gestemd.
<P>
Wij vinden het echter zeer betreurenswaardig - maar helaas niet zo verrassend - dat het Europees Parlement opnieuw een ramp gebruikt om langzaam maar zeker zijn invloed te vergroten.
<SPEAKER ID="996" NAME="Pedro Guerreiro  " LANGUAGE="PT">
Na een onmenselijke blokkade van meer dan 18 maanden, hebben de 22 dagen van grove Israëlische agressie tegen het Palestijnse volk in de Gazastrook geresulteerd in minstens 1 324 doden en meer dan 5 000 gewonden, het merendeel kinderen. Meer dan 100 000 mensen zijn uit hun huizen verdreven en ruim 15 000 huizen zijn verwoest. Essentiële infrastructuur en belangrijke openbare diensten zijn verwoest of ontmanteld, waardoor er een situatie dreigt waarin niet kan worden voldaan aan de basisbehoeften van het Palestijnse volk.
<P>
Geconfronteerd met deze stuitende misdaad heeft het Europees Parlement nog niet één woord van veroordeling aan het adres van Israël laten horen.
<P>
Er bestaat geen enkele twijfel over dat de Palestijnse bevolking dringend hulp nodig heeft. Er bestaat geen enkele twijfel over dat we het lijden van de Palestijnse bevolking moeten onderkennen, maar het is ook van essentieel belang dat de agressors aangeklaagd en ter verantwoording worden geroepen. In plaats daarvan probeert deze resolutie de Israëlische agressie in de Gazastrook te verdoezelen met de term 'conflict'. Deze agressie past in de strategie om het legitieme verzet van het Palestijnse volk tegen de bezetting te breken en om de voorwaarden voor de opbouw van een Palestijnse staat te ondermijnen.
<P>
De EU roept altijd heel snel de mensenrechten in, maar 'vergeet' deze als het om Israël gaat, dat al meer dan 40 jaar lang de Palestijnse grondgebieden op de Westoever, in de Gazastrook en in Oost-Jerusalem koloniseert.
<SPEAKER ID="063" NAME="Flaviu Călin Rus  " LANGUAGE="RO">
Ik heb voor de resolutie van het Europees Parlement van 18 februari 2009 over humanitaire hulp aan de Gazastrook gestemd, omdat de burgerbevolking grote behoefte aan hulp heeft vanwege de in dit gebied ontstane toestand.
<P>
Ik vind dat de noden onder de bevolking van de Gazastrook moeten worden geïnventariseerd en dat een begin moet worden gemaakt met plannen voor de wederopbouw van het gebied.
