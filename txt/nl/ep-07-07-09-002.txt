<CHAPTER ID="002">
Verklaringen van het voorzitterschap
<SPEAKER ID="005" NAME="De Voorzitter">
Dames en heren, de fractievoorzitters hebben mij gevraagd een verklaring af te leggen over het terrorisme.
<P>
Iets meer dan drie jaar na de bomaanslagen van 11 maart 2004 in Madrid, waarbij 192 mensen om het leven kwamen en twee jaar na de bomaanslagen van 7 juli 2005 in Londen, waarbij 56 doden en meer dan 700 gewonden vielen, zijn enkele dagen geleden, op 29 en 30 juni, in Londen en Glasgow opnieuw terroristische aanslagen gepleegd.
<P>
Een paar dagen later, op 2 juli, eiste een zelfmoordaanslag in Jemen opnieuw slachtoffers: zeven Spaanse toeristen en twee Jemenieten werden gedood en acht anderen raakten gewond. Veel wijst erop dat het terreurnetwerk Al-Qaeda achter deze aanslagen zit. Dit is een bedreiging voor ons allen.
<P>
Terrorisme is een directe aanslag op vrijheid, mensenrechten en democratie. Terrorisme is een poging om door middel van bruut geweld onze waarden te vernietigen, waarden waardoor wij ons in de Europese Unie en in onze lidstaten verbonden weten.
<P>
Terroristische acties - waar en door wie ze ook worden gepleegd - zijn misdaden waartegen wij vastberaden en in onderlinge solidariteit moeten optreden.
<P>
Het is de plicht van de Europese Unie om samen met de internationale gemeenschap iedere vorm van terrorisme te bestrijden.
<P>
Vandaag zal het Europees Parlement beraadslagen over het verslag van mevrouw Hennis-Plasschaert over de vorig jaar door de Commissie gepresenteerde ontwerprichtlijn die de lidstaten ertoe moet verplichten belangrijke infrastructuur op terreinen als energie, gezondheidszorg, communicatie en vervoer te inventariseren en tegen terreuraanslagen te beschermen.
<P>
De bedoeling is dat daardoor duurzame veiligheidsmaatregelen tegen een eventuele terroristische aanslag kunnen worden genomen. De voorgestelde Europese strategie is een concrete bijdrage aan de strijd tegen het terrorisme.
<P>
We moeten alle noodzakelijke maatregelen nemen om het terrorisme te kunnen aanpakken. Daarbij laten we ons leiden door onze beginselen van de rechtsstaat. De wijze waarop wij de strijd tegen het terrorisme voeren, moet altijd in overeenstemming zijn met de waarden waarvoor wij staan!
<P>
Het Europees Parlement betuigt zijn solidariteit met de slachtoffers van het terrorisme en hun familieleden. Het Parlement betuigt zijn steun aan degenen die het leven hebben verloren, maar ook aan degenen die nog steeds de psychische en fysieke gevolgen van de aanslagen ondervinden.
<P>
Laat ik tot slot de woorden citeren van de nieuwe premier van het Verenigd Koninkrijk, Gordon Brown: "We will not yield, we will not be intimidated” ("We zullen niet zwichten, we laten ons niet intimideren”).
<P>
Ik verzoek u thans een moment van stilte in acht te nemen ter nagedachtenis van de slachtoffers.
<P>
(Alle aanwezigen gaan staan om een minuut stilte in acht te nemen.)
