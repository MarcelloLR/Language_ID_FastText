<CHAPTER ID="008">
Interinstitutioneel akkoord betreffende het transparantieregister (ondertekening) 
<SPEAKER ID="125" NAME="De Voorzitter">
Dames en heren, geachte collega's, laten wij plaatsnemen voor de officiële ondertekening van een buitengewoon belangrijk akkoord tussen het Europees Parlement en de Europese Commissie: het 'transparantieregister'. Tijdens de afgelopen plenaire vergadering in Straatsburg hebben we over het verslag-Casini gestemd, dat was op 11 mei 2011. We gaan nu over tot de officiële ondertekening.
<P>
Daartoe nodig ik uit: minister Győri en Maroš Šefčovič (vicevoorzitter van de Europese Commissie), Diana Wallis (ondervoorzitter van het Europees Parlement, lid van het onderhandelingsteam), Isabelle Durant en Rainer Wieland (ondervoorzitters van het Parlement) en Carlo Casini (voorzitter van de Commissie constitutionele zaken en tevens rapporteur).
<SPEAKER ID="126" NAME="Enikő Győri" LANGUAGE="EN">
Mijnheer de Voorzitter, dames en heren, ik wil hier graag de politieke verklaring van de Raad betreffende het transparantieregister voorlezen.
<P>
"De Raad beschouwt transparantie als een beginsel dat voor de Europese Unie van uitzonderlijk belang is. De Verdragen bepalen dat de instellingen, organen en instanties van de Unie in een zo groot mogelijke openheid moeten werken om goed bestuur te bevorderen en de deelneming van het maatschappelijk middenveld te waarborgen, en dat de besluitvorming moet plaatsvinden op een zo open mogelijke wijze en zo dicht bij de burgers als mogelijk is.
<P>
"Overeenkomstig deze bepalingen verbindt de Raad zich er toe te waarborgen dat het transparantiebeginsel het grootst mogelijke effect sorteert. Hij erkent tevens dat de burgers van degenen die op Europees niveau namens hen handelen verwachten dat zij de strengst mogelijke normen handhaven.
<P>
"Daarom verwelkomt en ondersteunt de Raad het initiatief van het Europees Parlement en de Commissie om een gezamenlijk 'Transparantieregister' aan te leggen.
<P>
"De Raad is van mening dat transparantie als leidraad moet dienen voor de betrekkingen met belangenvertegenwoordigers en dat het register een nuttige basis vormt voor een constructieve, open, inclusieve en consistente interactie.
<P>
"De Raad heeft van het Europees Parlement en de Commissie een uitnodiging ontvangen om tot het register toe te treden. Hij is bereid om deelname aan het register te overwegen en ziet ernaar uit om de mogelijke modaliteiten met de overige twee instellingen te bespreken."
<SPEAKER ID="127" NAME="De Voorzitter">
Het zou ideaal zijn als alle Europese instellingen hetzelfde register voor externe belangen zouden hebben. Ik wil nu mijn collega's en de vicevoorzitter van de Commissie vragen zich bij mij te voegen om tot ondertekening van het akkoord over te gaan.
