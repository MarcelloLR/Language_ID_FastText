<CHAPTER ID="002">
Verklaring van de Voorzitter
<SPEAKER ID="006" NAME="De Voorzitter">
Dames en heren, afgelopen donderdag en vrijdag hadden we een zeer geslaagde topontmoeting van de staatshoofden en regeringsleiders van de landen van de Europese Unie met de voorzitter van de Commissie, de Voorzitter van het Europees Parlement en onze drie vertegenwoordigers van de Intergouvernementele Conferentie.
<P>
Ik wil niet vooruitlopen op de inhoud van het debat morgen met de fungerend voorzitter van de Europese Raad, José Socrates; ik wil echter wel benadrukken dat in de ogen van het Europees Parlement de top een eclatant succes was. Volgens de planning treedt namelijk begin 2009 het Verdrag van Lissabon in werking, dat ons Parlement op bijna alle wetgevingsterreinen gelijke rechten verschaft. Wij als leden van het Europees Parlement zijn niet afgeweken van de lijn die we voor de Europese Conventie hebben gevolgd, ondanks de negatieve uitkomsten van de referenda in Frankrijk en Nederland. Als dit Verdrag van kracht wordt, hebben wij een belangrijke rol gespeeld in de opstelling ervan. Wij hopen dat het ratificatieproces in alle 27 landen van de Europese Unie met succes zal worden afgerond.
<P>
Het Verdrag zal op 13 december in Lissabon worden getekend en de dag ervoor, op 12 december, zullen wij, zoals overeengekomen met de voorzitters van de Europese Raad en de Commissie, het Handvest van de grondrechten proclameren tijdens een plechtige vergadering hier in Straatsburg. Dat wordt een gebeurtenis van grote betekenis.
<P>
Ik wil onze drie vertegenwoordigers bij de Intergouvernementele Conferentie, Elmar Brok, Enrique Barón Crespo en Andrew Duff, oprecht bedanken voor het werk dat zij hebben verricht.
<P>
(Applaus)
<P>
Het doet mij deugd dat Enrique Barón Crespo hier aanwezig is, maar de andere vertegenwoordigers zijn er niet, zo te zien. In dat geval moeten we de goedkeuring van de notulen uitstellen.
<SPEAKER ID="007" NAME="Daniel Cohn-Bendit" AFFILIATION="Verts/ALE">
(DE) Mijnheer de Voorzitter, ik heb een vraag voor de heer Pöttering: hebt u straks nog stemrecht in dit Parlement?
<SPEAKER ID="008" NAME="De Voorzitter">
Ik ben mij ervan bewust dat de heer Cohn-Bendit een ongebreidelde honger naar kennis heeft. Ik kan u zeggen dat dit gedurende het gehele proces geen seconde in twijfel werd getrokken. De kwestie kwam evenmin in wat voor vorm dan ook aan de orde tijdens de officiële bijeenkomst van de top. Dit gerucht deed echter in andere kringen de ronde. Waar mogelijk heb ik het onmiddellijk de kop ingedrukt. Het is ondenkbaar dat de Europese Raad of enige andere instantie het stemrecht aan de Voorzitter van het Europees Parlement ontneemt. Dit gaat niet over mij persoonlijk maar over het ambt van Voorzitter van het Parlement. Tegen een dergelijk voorstel zou ik me krachtig verzetten en daarbij vind ik dit Huis eensgezind aan mijn zijde.
<P>
(Applaus)
<SPEAKER ID="009" NAME="Hannes Swoboda" AFFILIATION="PSE">
(DE) Mijnheer de Voorzitter, namens mijn fractie wil ik u zeggen dat wij in dezen vierkant achter u staan. Vanzelfsprekend heeft elk lid van het Parlement, dat door het volk is gekozen, volledig stemrecht, inclusief de Voorzitter. Wij zijn het daar geheel mee eens.
<SPEAKER ID="010" NAME="De Voorzitter">
Geweldig! Ik ben erg dankbaar dat wij het ook op dit punt in alle opzichten eens zijn.
