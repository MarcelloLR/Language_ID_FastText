<CHAPTER ID=1>
Hervatting van de zitting
<SPEAKER ID=1 NAME="De Voorzitter">
Ik verklaar de zitting van het Europees Parlement, die op 7 mei 1999 werd onderbroken, te zijn hervat en open de vergadering als bedoeld in artikel 10, lid 3 van de Akte betreffende de verkiezing van de vertegenwoordigers in het Europees Parlement door middel van rechtstreekse algemene verkiezingen en in artikel 10, lid 3 van het Reglement van het Europees Parlement.
<P>
De heer Crowley heeft het woord gevraagd voor een motie van orde.

<SPEAKER ID=2 LANGUAGE="EN" NAME="Crowley">
Mijnheer de Voorzitter, hartelijk dank dat u mij de gelegenheid biedt hier voor dit Parlement te spreken. Ik beschik hier als afgevaardigde over onvoldoende faciliteiten en wil daar protest tegen aantekenen. Twee en een half jaar geleden heb ik mij tot de verantwoordelijken voor de bouw van dit nieuwe Parlement gericht en hun verteld over welke faciliteiten ik, gezien mijn handicap, in dit gebouw moest kunnen beschikken. Ik kreeg toen de verzekering dat overal rekening mee zou worden gehouden. Toen ik hier vorige maand was, heb ik met de architecten en de aannemers gesproken over de wijze waarop de stoelen in deze zaal moesten worden neergezet. Ik heb de voormalige Voorzitter bovendien een brief geschreven waarin ik gewag maakte van de problemen die ik voorzag.
<P>
Als onlangs herkozen afgevaardigde kwam ik hier vandaag aan en merkte dat ik niet van de begane grond op de eerste verdieping kon komen zonder een pasje van één van de veiligheidsdiensten. Vanochtend moest ik 24 minuten wachten voordat iemand mij zo'n pasje kon overhandigen. Gisteravond duurde dit 38 minuten.
<P>
Bovendien kan ik niet bij mijn fractie in dit Parlement zitten, omdat de benodigde faciliteiten hiervoor ontbreken. Tenslotte vind ik het ronduit schandalig dat wij ondanks al het geld van de belastingbetaler dat wij in dit gebouw hebben gestoken, er niet in zijn geslaagd een goed voorbeeld te geven van hoe Europa er in het nieuwe millennium, ofwel de 21ste eeuw, uit moet zien. Dit Europa moet immers een maatschappij zijn waarin geen enkel individu en geen enkele groepering wordt uitgesloten.
<P>
Levendig en langdurig applaus
<P>
Ik wil graag mijn betoog beëindigen met een citaat van Bernard Shaw: "Je naaste haten is niet de grootste doodzonde die er is, maar je onverschillig jegens hem opstellen, dat is het toppunt van onmenselijkheid." Ik wil hier mijn protest uiten. Ik zal zeker mijn bijdrage leveren aan de werkzaamheden van dit Parlement, maar ik wil iedereen hier in deze zaal, en via de televisie in heel Europa, op de hoogte stellen van mijn ernstige bezwaren.
<P>
Levendig en langdurig applaus

<SPEAKER ID=3 NAME="De Voorzitter">
Mijnheer Crowley, uw protest wordt opgenomen in de notulen. Ik moet u zeggen dat ik dit voorval persoonlijk ten zeerste betreur. Men geeft mij nu echter de verzekering dat de diensten tijdig, vóór de komende vergaderperiode van september, zullen zorgen voor de door u gevraagde, noodzakelijke technische aanpassingen. Ik ben ervan overtuigd dat de nieuw gekozen Voorzitter er persoonlijk op zal toezien dat deze belofte binnen de genoemde termijn wordt nagekomen.

<CHAPTER ID=2>
Oudste lid in jaren
<SPEAKER ID=4 NAME="De Voorzitter">
Ik deel u mede dat overeenkomstig artikel 12, lid 1 van het Reglement, het oudste lid in jaren het ambt van voorzitter moet waarnemen. Het oudste lid in jaren is eigenlijk de heer Mário Soares. Hij is echter kandidaat voor het voorzitterschap van het Parlement en heeft derhalve gemeend van deze functie te moeten afzien. Daarom is het mijn taak dit ambt waar te nemen.
<P>
Waarde collega's, ik beperk mij tot enkele korte opmerkingen. Het is niet de eerste keer dat ik een parlementaire vergadering voorzit, maar het is wel de eerste keer dat ik als oudste lid in jaren die functie vervul, zij het dan als vervanger van een andere, zeer eminente en nog oudere collega. Ik wil u dan ook niet verhelen dat ik enigszins in verlegenheid ben. Desalniettemin wil ik van deze gelegenheid gebruik maken om u allen van harte welkom te heten in dit Parlement. Ik ben weliswaar al eens eerder gedurende enkele jaren lid geweest van het Europees Parlement, maar ik ben vooral jarenlang lid geweest van het parlement van mijn land, Italië. Mijn geloof in de parlementaire instelling is diep geworteld en ik ben er met name van overtuigd dat de democratische legitimatie van heel het Europese integratieproces berust op dit Parlement, op de volledige erkenning van zijn rol en op zijn vermogen tot samenwerking met de nationale parlementen.
<P>
Wij weten dat ons Parlement ruimere bevoegdheden heeft gekregen en nog meer bevoegdheden moet zien te verkrijgen. Het is nu onze taak een beslissende bijdrage te leveren aan de institutionele hervorming van de Unie, aan de opbouw van een echte, Europese democratie. Dat is onze gemeenschappelijke taak, een taak die ons verenigt, in weerwil van onze niet geringe politieke meningsverschillen die zeker ook aan het daglicht zullen treden in verhitte debatten. In dit halfrond, in ons mooie, nieuwe huis, zullen wij met elkander wedijveren in de dialectiek, maar wij mogen nooit de zaak uit het oog verliezen waarvoor grote Europeanen zich hebben ingezet. Met uw welnemen zou ik de naam van één van hen willen noemen: Altiero Spinelli, van wie ik persoonlijk veel heb geleerd. Altiero Spinelli heeft tien jaar lang in dit Parlement voor Europa gestreden.
<P>
Applaus
<P>
Ons wacht, waarde collega's, een gemeenschappelijke taak: niettegenstaande de moeilijke en veeleisende problemen, moeten wij ons inzetten voor een eensgezinder, groter en sterker Europa, voor een Europa dat vrede, veiligheid en justitie kan garanderen op heel het continent.
<P>
Ik wens u veel succes bij uw werk in deze vijfde zittingsperiode!
<P>
Ik herinner u eraan dat overeenkomstig het Reglement, onder het voorzitterschap van het oudste lid in jaren, alleen beraadslagingen kunnen plaatsvinden die betrekking hebben op de verkiezing van de Voorzitter of het onderzoek van de geloofsbrieven.

<SPEAKER ID=5 LANGUAGE="IT" NAME="Cappato">
Mijnheer de Voorzitter, ik heb het woord gevraagd voor een motie van orde en daarbij denk ik natuurlijk aan de toekomst. Overeenkomstig artikel 14, lid 2 mag alleen de gekozen Voorzitter een openingstoespraak houden.

<SPEAKER ID=6 NAME="De Voorzitter">
Ik dank u voor deze precisering, maar u weet waarschijnlijk niet hoe lang mijn toespraak zou hebben geduurd als het een openingstoespraak was geweest!
<P>
Applaus

<SPEAKER ID=7 LANGUAGE="EN" NAME="Watson">
Mijnheer de Voorzitter, alvorens we tot de verkiezing van de Voorzitter van dit Parlement overgaan, wil ik u vragen of u kunt bevestigen dat aan bijlage 1 van het Reglement is voldaan. In bijlage 1, artikel 1, lid 2 staat vermeld dat alvorens een lid rechtsgeldig benoemd kan worden in een functie van het Parlement, de betrokkene naar behoren schriftelijk opgave moet hebben gedaan van zijn belangen. Kunt u bevestigen dat dit ook daadwerkelijk is gebeurd?

<SPEAKER ID=8 NAME="De Voorzitter">
Ik kan u namens de diensten van het Parlement bevestigen dat dit inderdaad is gebeurd.

<CHAPTER ID=3>
Verkiezing van de Voorzitter
<SPEAKER ID=9 NAME="De Voorzitter">
Dan moeten wij nu, waarde collega's, overeenkomstig het Reglement overgaan tot de verkiezing van de Voorzitter.
<P>
Op grond van artikel 13 van het Reglement moet de voordracht van kandidaten voor het ambt van Voorzitter van het Europees Parlement geschieden met instemming van de betrokkenen, en wel door een fractie of ten minste tweeëndertig leden.
<P>
Overeenkomstig artikel 14 van het Reglement zijn voor het ambt van Voorzitter van het Europees Parlement voorgedragen:
<P>
mevrouw Nicole Fontainemevrouw Laura González Álvarezmevrouw Heidi Hautalade heer Mário Soares
<P>
De GUE/NGL-Fractie heeft echter verklaard de kandidatuur van mevrouw González Álvarez te willen intrekken. De heer Wurtz heeft hierover het woord gevraagd.

<SPEAKER ID=10 LANGUAGE="FR" NAME="Wurtz">
Mijnheer de Voorzitter, voor de eerste keer in tien jaar gaan we stemmen voor de verkiezing van de Voorzitter van het Europees Parlement zonder dat de christen-democratische fractie en de socialistische fractie van te voren al hebben afgesproken wie Voorzitter zal worden. In mijn ogen waren deze afspraken een soort condominium dat een democratisch debat onmogelijk maakte. Vandaag is er sprake van een confrontatie tussen rechts en links. Deze confrontatie is meer door het toeval bepaald dan door de politieke wil van de twee belangrijkste fracties. De Confederale Fractie Europees Unitair Links....

<SPEAKER ID=11 NAME="De Voorzitter">
Ik verzoek u zich te beperken tot de mededeling van het besluit tot intrekking van de voordracht van mevrouw González Álvarez en zich te onthouden van politieke kanttekeningen bij het vraagstuk van de verkiezing van de Voorzitter.
<P>
Applaus

<SPEAKER ID=12 LANGUAGE="FR" NAME="Wurtz">
Ik ben het met u eens, mijnheer de Voorzitter, maar zoals u weet is hier alles politiek. Ik houd uw opmerking evenwel in het achterhoofd. Het zag er aanvankelijk naar uit dat er onmogelijk direct al in de eerste ronde een Voorzitter van het Parlement gekozen zou worden. Daarom hadden wij besloten mevrouw Laura González als kandidaat voor te dragen. Hiermee wilden wij duidelijk onze positie in de linkervleugel aangeven. Gezien de laatste ontwikkelingen rondom deze verkiezing kunnen wij echter niet meer uitsluiten dat alles wel degelijk al in de eerste ronde besloten wordt. Ik doel hiermee met name op het feit dat de twee belangrijkste rechts georiënteerde fracties onderling een pact voor deze zittingsperiode hebben gesloten. Wij willen daarom van meet af aan onze bijdrage leveren aan een verenigd en offensief links blok als oppositie tegen de nauw samenwerkende en wel erg zelfverzekerde rechtse fracties....

<SPEAKER ID=13 NAME="De Voorzitter">
Het spijt mij, mijnheer Wurtz, maar ik moet u onderbreken. Inderdaad is hier alles politiek en wij hebben vijf jaar lang de tijd om politieke vraagstukken te bespreken. Dit is nu niet het moment daarvoor.
<P>
Applaus
<P>
Wij hebben nu dus nog drie voordrachten en geen vier meer: mevrouw Nicole Fontaine, mevrouw Heidi Hautala en de heer Mário Soares. De voordracht van mevrouw González Álvarez is, zoals u zojuist van de heer Wurtz hebt gehoord, ingetrokken.
<P>
Ik herinner u eraan dat op grond van artikel 14 van het Reglement een kandidaat, om gekozen te kunnen worden tijdens een van de eerste drie stemmingen, de volstrekte meerderheid der uitgebrachte stemmen moet behalen. Blanco of ongeldige stembriefjes worden niet meegeteld bij het vaststellen van het aantal uitgebrachte stemmen. Dan ga ik nu over tot de loting van de zes stemopnemers.
<P>
De Voorzitter gaat over tot loting van de stemopnemers

<SPEAKER ID=14 NAME="De Voorzitter">
Als stemopnemers zijn de volgende leden aangewezen:
<P>
de heer Baltasmevrouw O'Toolede heer Ortuondo Larreade heer Katiforismevrouw Sandersmevrouw Sauquillo Pérez del Arco
<P>
Het Parlement gaat over tot stemming

<SPEAKER ID=15 NAME="De Voorzitter">
Ik verklaar de stemming te zijn beëindigd.
<P>
Ik verzoek de stemopnemers de stembriefjes te openen en de uitgebrachte stemmen op te tekenen.
<P>
De vergadering wordt om 11.15 uur onderbroken voor het tellen van de stemmen en om 12.20 uur hervat

<SPEAKER ID=16 NAME="De Voorzitter">
Ik deel u de uitslag van de stemming voor de verkiezing van de Voorzitter mede.
<P>
Aantal uitgebrachte stemmen: 615Blanco of ongeldige stembriefjes: 60, waarvan 5 niet-officiële stembriefjes met een stem voor de heer SoaresAantal overeenkomstig artikel 136, lid 1 van het Reglement uitgebrachte stemmen: 555
<P>
De vereiste meerderheid is 278 stemmen. Uitslag:
<P>
mevrouw Fontaine: 306 stemmende heer Soares: 200 stemmenmevrouw Hautala: 49 stemmen
<P>
Mevrouw Fontaine heeft de volstrekte meerderheid van het aantal uitgebrachte stemmen behaald en is aldus gekozen tot Voorzitter van het Parlement.
<P>
Van harte proficiat, mevrouw Fontaine, met uw verkiezing. Ik wens u veel succes bij de uitoefening van uw mandaat en ik verzoek u op de voorzittersstoel plaats te nemen.
<P>
Levendig applaus

<SPEAKER ID=17 NAME="De Voorzitter">
Waarde collega's, u heeft zojuist gezorgd voor één van de mooiste verrassingen van mijn leven. Ik moet u zeggen dat ik werkelijk zeer ontroerd ben. Ik ga nu geen toespraak houden. Daarmee wacht ik tot morgen. Ik wil u alleen heel kort vanuit het diepst van mijn hart bedanken voor het vertrouwen dat u zojuist in mij gesteld hebt. Dit vertrouwen brengt de nodige verantwoordelijkheid met zich mee, maar ik zal alles op alles zetten om dit vertrouwen niet te beschamen en goed met u samen te werken. Onze samenwerking was trouwens tot nu toe altijd al uitstekend.
<P>
Ik denk dat de mannelijke collega's het mij niet kwalijk zullen nemen indien ik mij nu tot de vrouwelijke afgevaardigden in dit Parlement richt. Zij hebben mij altijd gesteund - net als overigens de mannelijke collega's - en mijn verkiezing is in zekere zin ook een beetje hun verkiezing. Sinds Simone Veil, twintig jaar geleden, in 1979, tot Voorzitter werd gekozen, heeft dit Parlement geen vrouwelijke Voorzitter meer gehad. Ik ben trots dat dit Parlement vanaf vandaag weer door een vrouw wordt voorgezeten.
<P>
Levendig applaus
<P>
Verder wil ik deze verkiezing opdragen aan al onze oud-collega's uit het vorige Parlement. Ik weet dat veel afgevaardigden zijn herkozen, maar dat vele anderen, die hier niet meer aanwezig zijn, graag aan deze, overigens zeer opgewekte, verkiezing hadden deelgenomen. Ik wil ook hen hartelijk bedanken.
<P>
Verder wil ik de heer Soares bedanken en hem zeggen dat onze krachtmeting op zeer democratische en vriendschappelijke wijze is verlopen. De uitslag van deze verkiezing - goed, dat is politiek - verandert niets aan de zeer hoge achting die ik, evenals dit Parlement, voor hem koester.
<P>
Levendig applaus
<P>
De heer Soares vraagt mij het woord en ik geef het hem onmiddellijk.

<SPEAKER ID=18 LANGUAGE="PT" NAME="Soares">
Hartelijk dank, mevrouw de Voorzitter. Met uw welnemen zou ik u eerst en vooral van harte willen feliciteren. U heeft een uitstekende verkiezingscampagne gevoerd. U heeft zich bijzonder waardig gedragen en tijdens onze onderlinge contacten blijk gegeven van onmiskenbare elegantie. Ik wil u derhalve uit de grond van mijn hart feliciteren en u een succesvol voorzitterschap toe wensen, waarin u ongetwijfeld zult slagen. Voorts betuig ik mijn dank aan al degenen die op mij hebben gestemd. Met mijn kandidatuur hebben wij een nieuwe dynamiek op gang gebracht. Mijn dank gaat niet enkel uit naar de leden van mijn eigen fractie, maar ook naar de leden van de andere fracties die op mij hebben gestemd.
<P>
Applaus

<SPEAKER ID=19 NAME="De Voorzitter">
Hartelijk dank, mijnheer Soares.

<SPEAKER ID=20 LANGUAGE="FI" NAME="Hautala">
Mevrouw de Voorzitter, ik wil u namens de Fractie De Groenen/Vrije Europese Alliantie in het Europees Parlement van harte feliciteren. Wij kennen u als een rechtvaardige en kundige voorzitter en willen met u samenwerken om alle interne hervormingen door te voeren. Een zeer belangrijke kwestie is nu bijvoorbeeld het Statuut van de leden. Ik wil u ook persoonlijk feliciteren met het feit dat u sinds lange tijd de eerste vrouw bent die dit Parlement leidt. Ik heb zeer goed met u samengewerkt in het bemiddelingscomité en wij weten dat u een zeer goede voorzitter zult zijn. Het is nu onze gemeenschappelijke taak hier de Europese burgers te vertegenwoordigen, zodat ook zij invloed op de Europese kwesties kunnen uitoefenen. Nogmaals, mijn felicitaties!

<SPEAKER ID=21 LANGUAGE="DE" NAME="Poettering">
Madame la Présidente, mevrouw de Voorzitter, namens de Fractie van de Europese Volkspartij wil ik u van harte gelukwensen. Ik doe dit echter ook graag om persoonlijke redenen. Wij werken immers al sedert 1984 in goed vertrouwen en vriendschap met elkander hier in het Europees Parlement samen. Ik wens u het succes toe dat uzelf wilt en verwacht en dat wij allen willen en verwachten voor dit Parlement.
<P>
Toen u tijdens de laatste vergaderperiode in mei hier in Straatsburg het voorzitterschap overgaf, zei u: "Ik sluit nu de vergadering. Dit is de laatste keer dat ik als ondervoorzitter een vergadering heb geleid" . Toen hebt u - en dat was voor mij en voor allen die erbij waren, iets unieks - een daverend applaus gekregen. Iedereen is gaan staan, zoals normaliter alleen bij een Voorzitter gebeurt. Daarom kunnen wij, waar wij hier in dit Parlement ook mogen staan of zitten, nu zeggen: als er politieke rechtvaardigheid bestaat, juist hier in het Europees Parlement, is die politieke rechtvaardigheid vandaag werkelijkheid geworden met de verkiezing van Nicole Fontaine tot Voorzitter van het Europees Parlement.
<P>
Jean Monnet heeft eens gezegd: "Niets is mogelijk zonder mensen, niets is duurzaam zonder instellingen" . Het Europees Parlement heeft sedert 1979 een lange weg afgelegd en wij hebben in Nicole Fontaine de juiste persoon gevonden om de bevoegdheden en de waarden van dit Parlement een goede toekomst beschoren te doen zijn. Ik wens mevrouw Fontaine veel geluk en veel succes. Zij zal altijd kunnen bouwen op de sterkste fractie van dit Parlement die zich, door haar voor te dragen, van haar politieke en democratische plicht heeft willen kwijten.
<P>
Ik wil echter ook mijn respect betuigen aan Mário Soares. Hij is een vooraanstaand politicus uit Portugal. U hebt, mijnheer Soares, in de jaren "70 weten te verhinderen dat in Portugal de ene dictatuur werd vervangen door een andere. U bent een groot staatsman, een groot Europeaan en alhoewel wij niet op u konden stemmen, hebben wij groot respect voor u.
<P>
Levendig applaus
<P>
Mevrouw Hautala, wij hebben in de afgelopen dagen reeds goed samengewerkt. Een uitdrukking van deze goede samenwerking is het feit dat u als voorzitter van de Fractie De Groenen hier op de eerste rij zit, evenals de voorzitter van de Liberalen, de heer Pat Cox. Laten wij onze samenwerking in deze geest van openheid en deze sfeer van fairness voortzetten en bij alle politieke meningsverschillen - die normaal zijn in een democratie - nooit de zaak uit het oog verliezen waar het hier om gaat: Europa's eenmaking. Ik wens u en ons allen, mevrouw de Voorzitter, daarbij veel vooruitgang toe.
<P>
Applaus

<SPEAKER ID=22 LANGUAGE="FR" NAME="Barón Crespo">
Mevrouw de Voorzitter, graag druk ik mij in uw taal uit om u enerzijds te feliciteren en veel geluk te wensen en anderzijds u ervan te verzekeren dat u kunt rekenen op de samenwerking en de vriendschap van de Fractie van de Partij van de Europese Sociaal-Democraten.
<P>
Wij hebben al lang samengewerkt en een ieder van ons had daarbij zijn eigen verantwoordelijkheden. Ik weet welke taak nu op uw schouders rust, want 10 jaar geleden, op een mooie dag in juli, viel mij de eer te beurt die "hoge stoel" te beklimmen. U heeft als ondervoorzitter onder mij en onder de daaropvolgende Voorzitters gewerkt. In die periode heeft u veel lof geoogst in het Parlement, niet alleen door de manier waarop u uw ambt als ondervoorzitter vervulde, maar ook door uw jarenlange inzet voor Europa, door uw goede medewerking op velerlei gebied en in velerlei verband.
<P>
Tot uw verkiezing was u nog de door uw fractie voorgedragen kandidaat. Ik kan u echter verzekeren dat u nu de Voorzitter bent van alle afgevaardigden in het Europees Parlement en ik ben ervan overtuigd dat u tegen uw taak opgewassen zult zijn. U heeft de volle steun van de Fractie van de Europese Sociaal-Democraten bij de uitvoering van de noodzakelijke hervormingen in dit Parlement. Deze hervormingen moeten in de eerste plaats betrekking hebben op het Statuut van de leden en dat van hun assistenten, maar moeten ons ook in staat stellen de ramen van deze instellingen wijd open te zetten voor onze medeburgers, waar dan ook in de 15 lidstaten van de Unie, en zelfs daarbuiten. We bouwen immers niet alleen aan dit gebouw hier, maar ook aan Europa's eenmaking. U kunt op onze loyale steun en vriendschap rekenen en ik hoop dat wij zowel in het Bureau alsook tijdens de belangrijke, op til zijnde gebeurtenissen ons beste beentje zullen voorzetten om niet alleen het Europees Parlement goed te doen functioneren, maar vooral ook vooruitgang te boeken voor Europa.
<P>
Met uw welnemen wil ik tenslotte mijn hoogachting en vriendschap betuigen aan mijn oud-collega, Mário Soares. Ik ken hem sinds de tijd van de antifascistische strijd in mijn land en in Portugal. De heer Soares is een verbeten strijder voor de democratie in zijn land. Hij is een groot man die een belangrijke bijdrage heeft geleverd aan de dekolonisatie. Hij heeft ervoor gezorgd dat de wereld iets rechtvaardiger en opener werd. Hij belichaamt op bewonderenswaardige wijze de sportieve - als ik dat zo mag zeggen - dimensie, zonder welke de democratie niet kan welvaren. Verder wil ik mevrouw Hautala begroeten. Ik hoop dat we met ons allen in staat zullen zijn de democratie en de eenheid in Europa te versterken.
<P>
Applaus

<SPEAKER ID=23 LANGUAGE="FR" NAME="Cox">
Bravo Nicole! Ik wens u het allerbeste, mevrouw de Voorzitter.
<P>
Vanmorgen heb ik kort voor de vergadering Nicole om advies gevraagd, voor het geval zij tot Voorzitter gekozen zou worden. Ik vroeg haar wat in de taal van Molière de regel is wanneer een vrouw tot Voorzitter gekozen wordt. Zij antwoordde me: "Volgens de Académie française kan men zowel "Madame le Président" als "Madame la Présidente" zeggen" . Welnu, volgens de Académie française is het dus correct als ik "Madame la Présidente" zeg. Ik wil u van harte gelukwensen met uw verkiezing tot Voorzitter van ons Parlement voor de komende jaren. U bent de eerste vrouw die na 20 jaar de vorige vrouwelijke Voorzitter en mijn oud-collega, mevrouw Simone Veil, opvolgt. U heeft hier zojuist zelf ook al op gewezen. Mijn gelukwensen betreffen niet alleen uw verkiezing tot Voorzitter, tot vrouwelijke Voorzitter, maar ook het feit dat wij al zo vele jaren op zulk een collegiale wijze hebben mogen samenwerken. Ik hoop dat u veel goed werk zult verzetten voor dit Parlement, voor de interne hervormingen en met name ook voor Europa. Ik weet immers hoeveel waarde u persoonlijk aan dit Europa en aan onze gemeenschappelijke opvattingen hecht.
<P>
Ik wil verder onze Portugese collega Mário Soares feliciteren met zijn deelname aan deze verkiezing. Hierdoor kon er in dit Parlement om deze zetel gestreden worden en zo moeten de echte politiek en de echte democratie functioneren.
<P>
In de liberale fractie hadden wij besloten uw kandidatuur te steunen. Het was niet zozeer onze bedoeling een politieke coalitie te vormen, als wel ons politieke standpunt duidelijk te maken met het oog op de constituerende vergaderperiode. Van tijd tot tijd is er immers een politiek evenwicht nodig tussen de grote blokken in de Europese politiek. U bent vandaag gekozen tot Voorzitter van dit Parlement en in die hoedanigheid zult u eveneens zorgen voor een politiek evenwicht tussen de instellingen. Dit evenwicht is immers noodzakelijk voor de verwezenlijking van onze toekomstige doelstellingen, voor de gemeenschappelijke inspanningen die wij voor Europa moeten leveren, voor de interne hervormingen die wij moeten doorvoeren en voor ons gehele Parlement. Mijn gelukwensen en nogmaals bravo, waarde collega.

<SPEAKER ID=24 NAME="De Voorzitter">
Heel hartelijk dank, mijnheer Cox.
<P>
Ik geef nu het woord aan de heer Wurtz.

<SPEAKER ID=25 LANGUAGE="FR" NAME="Wurtz">
Mevrouw de Voorzitter, namens de Confederale Fractie Europees Unitair Links/Noords Groen Links wil ook ik u op mijn beurt feliciteren. U bent voortaan de Voorzitter van ons allemaal.
<P>
Ik wil hier herhalen wat ik u gezegd hebt, toen u een aantal dagen geleden onze fractie bezocht: iedereen weet dat we niet dezelfde politieke standpunten huldigen. Ik heb daar geen doekjes om willen winden en ik heb u ook gewezen op de gevolgen daarvan voor vandaag. Onze verschillende politieke inzichten betekenen echter niet dat we geen waardering voor u als persoon hebben.
<P>
We hopen dat u zich als Voorzitter even loyaal en billijk zult opstellen als u als eerste ondervoorzitter gedaan hebt in het vorige Parlement. Dankzij deze eigenschappen heeft u hier immers in die periode veel vrienden gemaakt.
<P>
Applaus

<SPEAKER ID=26 LANGUAGE="EN" NAME="Collins">
Mevrouw de Voorzitter, ook ik wil u van harte feliciteren met uw verkiezing als Voorzitter van het Europees Parlement. Ik wens u veel succes met deze functie. Het doet me genoegen dat het Europees Parlement zulk een goede Voorzitter heeft gekozen. Ik ben ervan overtuigd dat u uw taken te allen tijde op waardige en eerlijke wijze zult uitvoeren.
<P>
Bij uw taken als ondervoorzitter en bij uw vele andere taken wist u het respect van dit Parlement af te dwingen. Namens dit Parlement wens ik u dan ook veel succes in uw functie. Het Parlement beschikt over een uitstekende Voorzitter. Wij wensen u nogmaals het allerbeste.
<P>
Applaus

<SPEAKER ID=27 LANGUAGE="IT" NAME="Muscardini">
Mevrouw de Voorzitter, Alleanza Nazionale weet dat u het Parlement met dezelfde democratische en evenwichtige geest zult leiden als wij reeds van u, als ondervoorzitter, gewend waren in de afgelopen zittingsperiode. Uw sterke inzet voor een vrij en politiek eengemaakt Europa, uw respect voor de democratische instellingen, uw geloof in een Parlement met een sterke, welbewuste en doorzichtige relatie met de Commissie, wekken bij ons goede hoop voor de komende jaren, voor een definitieve beëindiging van de samenspanningsmentaliteit uit het verleden en een echte samenwerking tussen de fracties in dit Parlement. Dit Europa begint de legislatuur in een moeilijk periode, met al hetgeen aan onze grenzen gebeurt. Het politieke eenmakingsproces en de plannen voor een economisch beleid zijn nog lang niet voltooid. Een sterk, vriendelijk, bekwaam, billijk en evenwichtig voorzitterschap - waarvan u ons reeds staaltjes hebt gegeven, mevrouw de Voorzitter - wekt hoop en vertrouwen. Wij willen een samenwerking waar iedereen bij betrokken is, waarmee men tegemoet kan komen aan die Europese burgers die hun toekomst nog in onze schoot wensen te leggen.

<SPEAKER ID=28 LANGUAGE="DA" NAME="Bonde">
Mevrouw de Voorzitter, beste Nicole, ook de Fractie voor een Europa van Democratie en Diversiteit wil u feliciteren met uw verkiezing van vandaag. Ik ben ervan overtuigd dat u als Voorzitter de belangen van alle leden zult behartigen. In eerste instantie vinden wij het belangrijk dat het Parlement schoon schip maakt, zodat voor een reistraject van 300 euro niet langer 1000 euro vergoeding wordt betaald. Het loon moet gekend zijn en mag niet uit verborgen voordelen bestaan. Mijn fractie staat kritisch tegenover elke vorm van centralisme en geslotenheid binnen de EU. Ik ben er zeker van dat wij op een constructieve manier zullen kunnen samenwerken om in het EU-besluitvormingsproces meer openheid te brengen. Er zijn echter ook gebieden waar u van ons geen constructieve samenwerking, maar constructieve oppositie mag verwachten, met name die gebieden waar u meer integratie nastreeft, terwijl wij juist minder integratie wensen. Wij zullen echter een constructieve oppositie vormen.
<P>
Dan wil ik nu een persoonlijke opmerking maken aan het adres van Mário Soares. Vijfentwintig jaar geleden bezocht ik jou in je Parijse flat, waar je in ballingschap verbleef. Ik was een groot bewonderaar van je strijd voor de democratie in Portugal en hielp je met de publicatie van je toespraken in Scandinavische kranten en met de verspreiding van je boodschappen. Vandaag heb ik je mijn steun echter niet kunnen geven. Mijn fractie is het niet eens met jouw visie op de Verenigde Staten van Europa. Wij hebben dus niet voor Mário Soares kunnen stemmen, hoewel zijn verleden en zijn geschiedenis mij na aan het hart liggen.
<P>
Dan nog een persoonlijke opmerking als een van de tien veteranen die sinds 1979 lid zijn van dit Parlement. Nicole Fontaine is de beste voorzitter die we ooit hebben gehad. Toen zij de vorige vergadering in mei sloot, kreeg zij de steun en het applaus van de hele zaal, omdat ze de vergaderingen zo voortreffelijk had geleid tijdens de vorige zittingsperiode. Vandaag heb ik absoluut niet uit politieke overwegingen voor u gestemd, maar omdat ik hoop dat u de belangen van alle leden zult blijven behartigen. Met deze woorden wil ik u graag welkom heten als nieuwe Voorzitter van het Europees Parlement voor de komende twee en een half jaar.
<P>
Applaus

<SPEAKER ID=29 NAME="De Voorzitter">
Hartelijk dank, mijnheer Bonde.
<P>
Waarde collega's, ik ben zeer ontroerd door uw woorden van zojuist. Morgen zal ik in mijn openingstoespraak ingaan op de talrijke zorgen en opmerkingen die door de verschillende collega's zijn geuit. We gaan nu de vergadering onderbreken, maar ik wil wel van de gelegenheid gebruik maken om de heer Napolitano te bedanken. Hij heeft vanochtend de vergadering op uitstekende en koelbloedige wijze voorgezeten, vooral toen wij technische problemen kregen met de vertaling. Gelukkig is alles uiteindelijk toch nog goed afgelopen. Hij heeft deze openingsvergadering bijzonder goed voorgezeten. Ik wil hem namens u allen hiervoor danken.
<P>
Applaus
<P>
(De vergadering wordt om 12.50 uur onderbroken en om 15.10 uur hervat)

<CHAPTER ID=4>
Verkiezing van de ondervoorzitters
<SPEAKER ID=30 NAME="De Voorzitter">
Waarde collega's, aan de orde is nu de verkiezing van de ondervoorzitters van het Europees Parlement.
<P>
Als het goed is, heeft u de lijst met kandidaten voor u liggen. Ik zal de namen op deze lijst voorlezen. De stembriefjes worden momenteel uitgedeeld. We hebben er immers de voorkeur aan gegeven dit keer nog handmatig te stemmen, aangezien er 14 kandidaten beschikbaar zijn voor 14 posten. We zullen later gebruik maken van de voordelen van het elektronisch stemmen.
<P>
Ik heb de volgende voordrachten ontvangen:
<P>
De heer Joan Colom i Naval, de heer Ingo Friedrich, de heer Renzo Imbeni, mevrouw Marie-Noëlle Lienemann, de heer Luis Marinho, de heer David Martin, de heer Gérard Onesta, de heer José Pacheco Pereira, de heer Guido Podestà, de heer James Provan, de heer Alonso José Puerta, de heer Gerhard Schmid, de heer Alejo Vidal-Quadras Roca en de heer Jan Wiebenga.
<P>
De kandidaten hebben mij laten weten dat zij hun voordracht accepteren.
<P>
Graag wil ik uw volle aandacht voor de stemming. Zoals ik zojuist al zei, zijn er evenveel kandidaten als posten. Ik stel u voor allereerst deze 14 kandidaten voor de functie van ondervoorzitter bij acclamatie te kiezen. Vervolgens gaan we over tot de stemming om de rangorde vast te stellen volgens welke de ondervoorzitters worden gekozen.
<P>
Applaus
<P>
De 14 ondervoorzitters worden bij acclamatie gekozen.
<P>
Ik verklaar nu officieel dat u kunt stemmen.
<P>
Er wordt gestemd
<P>
(De vergadering wordt om 15.40 uur onderbroken en om 18.05 uur hervat)

<SPEAKER ID=31 NAME="De Voorzitter">
Waarde collega's, dan wil ik nu graag, zoals afgesproken, de uitslag van de stemming ter vaststelling van de rangorde van de gekozen ondervoorzitters mededelen.
<P>
Aantal deelnemers: 594Blanco of ongeldige stemmen: 26Aantal uitgebrachte stemmen: 568
<P>
Uitslag:
<P>
De heer David Martin: 275 stemmenDe heer Renzo Imbeni: 252 stemmenDe heer Gerhard Schmid: 249 stemmen
<P>
Vervolgens hebben de heren James Provan en Ingo Friedrich beiden 246 stemmen gekregen, hetgeen voor de rangorde betekent dat de oudste van de twee kandidaten voorrang krijgt boven de jongste. Ik geloof dat James Provan ouder is dan Ingo Friedrich.
<P>
Mevrouw Marie-Noëlle Lienemann: 215 stemmenDe heer Guido Podestà: 213 stemmenDe heer Alejo Vidal-Quadras Roca: 212 stemmenDe heer Joan Colom i Naval: 209 stemmenDe heer José Pacheco Pereira: 204 stemmenDe heer Luis Marinho: 198 stemmenDe heer Jan Wiebenga: 136 stemmenDe heer Alonso José Puerta: 133 stemmenDe heer Gérard Onesta: 117 stemmen
<P>
Ik wil nogmaals onze ondervoorzitters van harte feliciteren.
<P>
Overeenkomstig artikel 15, lid 2 van het Reglement wordt de rangorde van de ondervoorzitters bepaald door de volgorde waarin zij zijn gekozen. Van de samenstelling van het nieuwe Bureau zal kennisgeving plaatsvinden aan de voorzitters van de instellingen van de Europese Unie.
<P>
Applaus

<CHAPTER ID=5>
Verkiezing van de quaestoren
<SPEAKER ID=32 NAME="De Voorzitter">
Ik stel voor de termijn voor de indiening van voordrachten voor de verkiezing van de quaestoren, die morgenochtend plaatsvindt, vast te stellen op vanavond 20.00 uur. Deze voordrachten kunnen op dezelfde plaats worden ingediend als die voor de ondervoorzitters, dat wil zeggen in de kleine zaal naast de vergaderzaal.

<SPEAKER ID=33 LANGUAGE="DE" NAME="Swoboda">
Mevrouw de Voorzitter, de termijn die u hebt aangegeven, is voor de fracties die slechts één goede kandidaat hebben voor de verkiezing van de quaestoren, gemakkelijk te eerbiedigen. Helaas heeft mijn fractie meerdere goede kandidaten en wij moeten een keuze maken. Daar deze verkiezing niet onmiddellijk morgenvroeg plaatsvindt, verzoek ik u vriendelijk een later tijdstip als termijn vast te stellen, bijvoorbeeld 22.00 uur of zelfs 24.00 uur, in ieder geval op zijn vroegst 22.00 uur. Dit is het dringende verzoek dat ik u namens mijn fractie wilde doen.

<SPEAKER ID=34 NAME="De Voorzitter">
Mijnheer Swoboda, ik denk dat wij de termijn nog wel wat kunnen rekken en morgenochtend 9.00 uur kunnen voorstellen, als u het goed vindt. Dan kunt u er nog eens een nachtje over slapen.

<SPEAKER ID=35 LANGUAGE="DE" NAME="Swoboda">
Mevrouw de Voorzitter, als u altijd zo royaal bent, zullen wij zeer met u in onze nopjes zijn!

<SPEAKER ID=36 NAME="De Voorzitter">
Waarde collega's, daarmee zijn wij aan het einde gekomen van de agenda voor vandaag.
<P>
De vergadering wordt om 18.10 uur gesloten

