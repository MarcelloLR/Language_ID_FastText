<CHAPTER ID="002">
Verklaring van het voorzitterschap
<SPEAKER ID="006" NAME="De Voorzitter">
Dames en heren, het Parlement van Kosovo heeft gisteren de onafhankelijkheid van Kosovo uitgeroepen. Dit besluit was verwacht en weerspiegelt de wil van de burgers van Kosovo om hun politieke lot en de institutionele vormgeving van hun onafhankelijkheid vreedzaam in eigen hand te nemen.
<P>
Een jaar geleden ongeveer heeft het Europees Parlement naar aanleiding van het verslag-Ahtisaari ingestemd met de soevereiniteit onder toezicht van Kosovo. De onderhandelingen tussen Belgrado en Priština zijn uiterst moeizaam verlopen en hebben helaas niet tot een oplossing geleid die voor alle deelnemers politiek aanvaardbaar was. Zoals zo vaak gebeurt in de politiek, was er geen toverformule. De zware last van de recente geschiedenis heeft aan deze situatie bijgedragen. Het geval Kosovo is echter geen precedent. De situatie van Kosovo als VN-protectoraat is uniek en vormt een geval apart dat niet met andere kan worden vergeleken.
<P>
Ik zou een oproep willen doen aan alle betrokkenen en hen willen manen tot rede en kalmte. Ik ben er zeker van dat iedereen in Kosovo - Serviërs en Kosovaren - streeft naar stabiliteit en welvaart in de eigen regio. Dat is immers de primaire doelstelling van de Europese Unie en het Europees Parlement. Het is onze taak en onze plicht om de politieke leiders in Kosovo aan te moedigen hun verantwoordelijkheden te nemen en democratische politieke instellingen te creëren die de rechten en de vrijheden van alle burgers respecteren tegen de achtergrond van een multi-etnisch Kosovo dat in goed buurschap met zijn buren leeft.
<P>
In dat verband ben ik ook blij met het besluit van de Raad om de EULEX-missie naar Kosovo te sturen onder leiding van Yves de Kermabon. De missie zal tot taak hebben de Kosovaren bijstand te verlenen op het gebied van politie en rechtsorde en zo een soepele overgang te waarborgen.
<P>
Ik was ook blij met de benoeming van Pieter Feith als speciale vertegenwoordiger van de EU in Kosovo. Dit is een teken van het duidelijke en vastbesloten engagement van de Europese Unie en onze wil om iets in de praktijk te ondernemen om te komen tot blijvende stabiliteit in Kosovo.
<P>
Ik heb vertrouwen in de wijsheid van de beslissing die de Raad Algemene Zaken vanmiddag in zijn vergadering zal nemen. De landen op de Westelijke Balkan hebben Europese perspectieven. Van toetreding zal in de nabije toekomst geen sprake zijn, maar voor elk van deze landen ligt dit wel in het verschiet. In dit licht zouden we de mensen in Servië en Kosovo moeten helpen om hun onderlinge verschillen uit het oogpunt van Europese integratie te overwinnen, zoals dit ook gebeurd is in andere delen van Europa. Het voor woensdag geplande debat is daarvoor een eerste gelegenheid.
