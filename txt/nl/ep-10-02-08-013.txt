<CHAPTER ID="013">
Opmerkingen van één minuut over kwesties van politiek belang
<SPEAKER ID="036" NAME="De Voorzitter">
Aan de orde zijn de opmerkingen van één minuut over kwesties van politiek belang.
<SPEAKER ID="037" NAME="Elena Oana Antonescu" AFFILIATION="PPE">
(RO) De Roemeense regering bestudeert de mogelijkheid tot het invoeren van een belasting op fastfood, in de hoop dat zo steeds minder mensen dit soort voedsel zullen eten, vooral kinderen en jongeren. Het heeft namelijk desastreuze effecten op de gezondheid op middellange- en lange termijn.
<P>
Belastingen kunnen een ingewikkelde oplossing lijken in tijden van crisis. Een dergelijke maatregel kan echter, indien correct uitgevoerd, niet alleen een fiscale maar ook een educatieve werking hebben. Zo leren steeds meer mensen dat hun gezondheid begint met voedsel. De opbrengsten van deze belasting moeten uitsluitend bestemd zijn voor voorlichtingsprogramma's met betrekking tot ongezonde ingrediënten en substanties.
<P>
De gezondheidszorg in de lidstaten wordt steeds zwaarder belast door ziekten in verband met obesitas, en het verband tussen obesitas en fastfood is goed gedocumenteerd. Het aanmoedigen van gezond eten moet centraal beleid worden in de Unie, en wij moeten daar niet mee wachten. Een programma op Europees niveau, dat gebruik maakt van de initiatieven van meerdere lidstaten zou welkom en zeer nuttig zijn. Hiermee wordt het voedingspatroon in de Europese Unie mogelijk gezonder.
<SPEAKER ID="038" NAME="Jarosław Kalinowski" AFFILIATION="PPE">
(PL) Mijnheer de Voorzitter, ik wil iets zeggen over de continuïteit van de voorziening van grondstoffen die de landbouwers, handelaars en ook de producenten van voedergewassen en levensmiddelen in de Europese Unie nodig hebben voor hun productie. Een van de belangrijkste bedreigingen voor de Europese toeleveringsketen is het ontbreken van een vastgesteld, toelaatbaar en zeer laag niveau van de aanwezigheid van ggo-variëteiten die tot nu toe nog niet zijn goedgekeurd in de Europese Unie. Volgens de recentste studies zullen er tegen 2015 over de hele wereld ongeveer 120 nieuwe ggo-gewassen worden geteeld. Door het uitblijven van een oplossing stijgen de prijzen van de levensmiddelen en voedergewassen waardoor veel Europese landbouwers van de markt kunnen worden geweerd. Het meest recente voorbeeld was de situatie van juli vorig jaar, toen minimale hoeveelheden van ggo-variëteiten in leveringen van soja werden teruggevonden. Dit had een aanzienlijke invloed op de volledige keten van levensmiddelen en voedergewassen, aangezien Europa, dat niet in staat is in haar eigen behoeften te voorzien, zich genoodzaakt ziet jaarlijks veertien miljoen ton soja in te voeren.
<SPEAKER ID="039" NAME="Ádám Kósa" AFFILIATION="PPE">
(HU) Graag wil ik de Voorzitter of het voorzitterschap van het Parlement vragen aan de Europese Commissie te melden dat ik als onderdeel van mijn werk in een half jaar tijd twee keer een schriftelijke vraag heb gesteld aan de Commissie. In het eerste geval kreeg ik pas na ernstige vertraging antwoord, op mijn tweede vraag, die ik op 30 november heb ingediend, heb ik tot nu toe helemaal geen antwoord mogen ontvangen. Het lijkt me belangrijk dat de dialoog en de betrekkingen tussen de instellingen van de Europese Unie goed verlopen. Ik verzoek u dan ook dit aan te kaarten zodat ik mijn werk in het belang daarvan ongehinderd kan uitvoeren en de antwoorden kan ontvangen.
<SPEAKER ID="040" NAME="Csaba Sándor Tabajdi" AFFILIATION="S&amp;D">
(HU) Mijnheer de Voorzitter, commissaris Kovács, het is een zeer goede zaak dat de Europese Unie eindelijk zogezegd een gezicht krijgt, een minister van Buitenlandse zaken, Cathy Ashton. Tijdens haar hoorzitting heeft ze één zin gewijd aan China, waarvan het mondiale belang hier niet hoeft te worden benadrukt. Het is verbijsterend dat geen enkele afgevaardigde van het Parlement die het recht had een vraag te stellen over China dat heeft gedaan, terwijl de Europese Unie onlangs nog, uitgerekend op de Klimaattop in Kopenhagen, een klap in het gezicht heeft gekregen, omdat de Verenigde Staten en China achter onze rug tot een akkoord zijn gekomen. Ook is het verbijsterend dat de Europese Raad sinds zijn bestaan nooit de relatie van de Europese Unie ten opzichte van China heeft besproken. Daarom vraag ik de Voorzitter de Europese Raad op te roepen de strategische betrekkingen tussen de Europese Unie en China op de agenda te zetten. Het Europees Parlement moet zich echter in de toekomst met deze kwestie bezighouden op een manier die overeenkomt met het gewicht dat China in de schaal legt.
<SPEAKER ID="041" NAME="George Sabin Cutaş" AFFILIATION="S&amp;D">
(RO) Bovenaan de prioriteitenlijst van de toekomstige Europese Commissie moet het terugdringen komen van de economische verschillen tussen lidstaten door middel van een hechte samenwerking in fiscaal en monetair beleid.
<P>
Al aan het begin van de crisis bleek dat men bereid was tot samenwerking, en het is hoogst noodzakelijk dat die wordt voortgezet. Tegelijkertijd moet men zich met betrekking tot coördinatie op fiscaal gebied rekenschap geven van het feit dat er in de Europese Unie landen zijn met anders gestructureerde economieën. Zo worden de economieën van bepaalde lidstaten gekenmerkt door grotere cyclische bewegingen, met een grote behoefte aan overheidsinvesteringen en een groeipotentieel dat hoger is dan de volwassen economieën van de Unie.
<P>
Het stabiliteits- en groeipact en de huidige procedure voor toetreding tot de eurozone moeten daarom flexibiliteitsclausules bevatten, op basis waarvan de overheidsuitgaven kunnen worden beoordeeld over een gehele economische cyclus, zodat de lidstaten kunnen investeren op het moment dat dat nodig is. Op deze wijze kan iedere lidstaat zich ontwikkelen naar gelang van het stadium waarin de eigen economie verkeert.
<SPEAKER ID="042" NAME="Anni Podimata" AFFILIATION="S&amp;D">
(EL) Voorzitter, wij zijn de laatste dagen getuige geweest van een gecoördineerde aanval op de economieën van de lidstaten van de eurozone die zijn weerga niet kent, waarbij in sommige landen zoals Griekenland, Portugal en Spanje de marge bij staatsobligaties uit de hand loopt.
<P>
Het moge duidelijk zijn dat deze landen worden gebruikt om de financiële cohesie van de eurozone in haar totaliteit maar ook de euro zelf een slag toe te brengen. Dezelfde mechanismen die de wereldwijde kredietcrisis hebben veroorzaakt zij nu schaamteloos bezig te speculeren ten koste van landen die te kampen hebben met grote financiële problemen.
<P>
Het kan daarom niet zo zijn dat het voor Europa alleen maar een kwestie is van het evalueren van de maatregelen die genomen zijn om de financiële tekorten het hoofd te kunnen bieden. De werkelijke vraag is of we wellicht maatregelen van solidariteit op Europees niveau moeten gaan nemen door de eurozone en de euro veilig te stellen, en of wij eindelijk een beslissing kunnen nemen omtrent de invoering van beleid dat de fundamentele en dus niet alleen maar de monetaire economische cohesie zal dienen.
<SPEAKER ID="043" NAME="Carl Haglund" AFFILIATION="ALDE">
(SV) Mijnheer de Voorzitter, sinds begin dit jaar mag het zwavelgehalte van brandstof van vaartuigen die havens aandoen en vaartuigen op binnenwateren volgens de Europese zwavelrichtlijn niet meer dan 0,1 procent bedragen. Vanuit milieuperspectief is dat een goede zaak. Het is belangrijk dat met name de zeevaart ook milieuvriendelijker wordt.
<P>
Momenteel varen de meeste vaartuigen voor passagiers- en goederenvervoer op zee op zogenaamde zware stookolie. In de Oostzee hebben we al vele jaren gebruik gemaakt van zogenaamde zwavelarme zware stookolie met een zwavelgehalte van 0,5 procent, om het milieu te ontzien. Een laag zwavelgehalte op zee wordt niet als een milieuprobleem gezien, aangezien het doel er in de eerste plaats in bestond zogenaamde urbane verontreiniging te reduceren. Dat is daarom de lijn die de EU volgens mij in deze kwestie zou moeten kiezen, namelijk zich inzetten voor zwavelarme zware stookolie.
<P>
De uitdaging waarmee we worden geconfronteerd is dat het zogenaamde MARPOL-Verdrag van de Internationale Maritieme Organisatie voor alle vaartuigen in de Oostzee een limiet van 0,1 procent aanbeveelt vanaf 2015, wat nefaste gevolgen zou kunnen hebben voor de Oostzee. Daarom wil ik de leden hieraan herinneren en aanmoedigen om niet ...
<P>
(Spreker wordt door de Voorzitter onderbroken)
<SPEAKER ID="044" NAME="Chris Davies" AFFILIATION="ALDE">
(EN) Mijnheer de Voorzitter, soms maken collega's in dit Parlement het de vrienden van deze instelling bijzonder moeilijk. Het Bureau heeft uitgaven aangeraden om honderdvijftig extra medewerkers aan te trekken voor het Parlement en voor de fracties, om te kunnen voldoen aan de vereisten van het Verdrag van Lissabon. Een enorme uitgavenstijging, en dat terwijl zo velen van onze burgers te maken gaan krijgen met bezuinigingen op overheidsdiensten en belastingverhogingen.
<P>
Ik houd mij al meer dan tien jaar bezig met medebeslissingswetgeving, en ik geloof niet dat we zoveel medewerkers nodig hebben: mijns inziens kunnen we onze medewerkers hergroeperen en effectiever inzetten zonder dat de begroting hoeft te worden verhoogd.
<P>
Degenen onder ons die leiding geven aan een raad - of zelfs aan een regering - weten dat we soms de tering naar de nering moeten zetten. We moeten geen stappen zetten die we niet kunnen verantwoorden. Constant moeten we ons de vraag stellen: kunnen we op een openbare vergadering het woord nemen en onze burgers uitleggen waar we mee bezig zijn? Naar mijn mening zouden we dat in dit geval niet kunnen.
<SPEAKER ID="045" NAME="Marek Józef Gróbarczyk" AFFILIATION="ECR">
(PL) Mijnheer de Voorzitter, om energiezekerheid in de Europese Unie te kunnen garanderen moet de gastoelevering gediversifieerd worden. Als de EU zich door één bron laat bevoorraden zal dit op lange termijn leiden tot onevenwichtigheden, niet alleen op het vlak van energiezekerheid maar ook op economisch niveau. Niemand in Europa kan dit beter begrijpen dan de postcommunistische landen die nog steeds onder de invloed, de enorme invloed van Rusland staan. De Nord Stream-pijpleiding zal een einde maken aan de mogelijkheid tot diversificatie en de groeimogelijkheden van de Baltische havens beperken en vooral die van een nieuwe, gediversifieerde bron voor gastoelevering, de gasterminal in Świnoujście. De aanleg van de gasleiding heeft bovendien ook een negatieve invloed op ecologisch vlak. Uit het rapport van vorig jaar is eenduidig gebleken dat deze pijpleiding een negatieve impact heeft. Ik verzoek de Commissie om deze zaak nogmaals te onderzoeken.
<SPEAKER ID="046" NAME="Malika Benarab-Attou" AFFILIATION="Verts/ALE">
(FR) Mijnheer de Voorzitter, ik vraag me af welke maatregelen de Europese Unie gaat treffen om ervoor te zorgen dat het asielrecht en de mensenrechten door alle lidstaten worden geëerbiedigd met betrekking tot personen die afkomstig zijn uit de landen aan de zuidelijke oever van de Middellandse Zee.
<P>
Veel van hen arriveren in niet erg solide bootjes en enkele duizenden Afrikanen verdrinken zonder dat iemand zijn stem verheft. Hebben de Raad en de Commissie werkelijk oog voor deze problemen, die verband houden met zowel mensenrechten als humanitaire hulp?
<P>
De uitspraken van de heer Moratinos over de versterking van de veiligheidsaanpak en de aan Frontex toegekende extra middelen, waartoe de Raad onlangs heeft besloten, stellen me wat dit betreft niet gerust.
<P>
Dames en heren, wij moeten in actie komen om ons handelen in overeenstemming met onze waarden te brengen. Dat is dringend nodig want er staan mensenlevens op het spel.
<SPEAKER ID="047" NAME="Bairbre de Brún" AFFILIATION="GUE/NGL">
(GA) Mijnheer de Voorzitter, in de afgelopen weken hebben er onderhandelingen plaatsgevonden als onderdeel van de huidige fase van het vredesproces van Noord-Ierland. De politieke partijen en regeringen van Groot-Brittannië en Ierland namen deel aan deze gesprekken. Zij waren daar met name om te zorgen dat de politieke macht werd overgedragen van het Westminster-parlement in Londen aan de Algemene vergadering in Belfast. Ook hebben ze andere belangrijke vraagstukken besproken.
<P>
Ik ben blij dat deze gesprekken uiteindelijk op overeenstemming tussen de partijen zijn uitgelopen en dat het Europees Parlement deze progressie ook zal toejuichen. Ik hoop dat we nu andere verplichtingen kunnen aanpakken die tot op heden nog niet zijn geregeld of vervuld. Dit brengt ons dichter bij stabiele politieke instellingen die op basis van gelijkheid, machtsdeling en wederzijds respect te werk gaan.
<SPEAKER ID="048" NAME="Paul Nuttall" AFFILIATION="EFD">
(EN) Mijnheer de Voorzitter, ik heb verzocht om deze minuut spreektijd om aandacht te vragen voor de trieste omstandigheden waarin gemeenschappen in mijn kiesdistrict in noordwest-Engeland verkeren doordat het vuilnis maar eens per twee weken wordt opgehaald.
<P>
Neem bijvoorbeeld mijn woonplaats Bootle, waar veel gezinnen wonen in rijtjeshuizen zonder voortuinen, en met weinig ruimte achter de huizen. Het is belachelijk dat zij slechts eens per twee weken hun vuilnis aan de straat mogen zetten.
<P>
Aangezien er geen bergruimte voorhanden is, hoopt het vuilnis zich uiteraard op. In een hete zomer zal ongedierte hierdoor zeker welig tieren, wat een gevaar oplevert voor de volksgezondheid.
<P>
Maar waarom vertel ik dit nu aan dit Parlement? Nou, omdat de tweewekelijkse vuilnisophaaldiensten een direct gevolg zijn van de Europese Richtlijn betreffende het storten van afvalstoffen, die hier is gesteund door de Britse Labour Party en de Conservatieven. Persoonlijk hoop ik dat een groot aantal Britse stemmers hieraan zal denken wanneer zij later dit jaar naar de stembus gaan voor de parlementsverkiezingen.
<SPEAKER ID="049" NAME="Andreas Mölzer" AFFILIATION="NI">
(DE) Mijnheer de Voorzitter, we zullen over twee dagen over de kwestie van de bodyscanner debatteren. Daarbij moeten we samen onze gedachten laten gaan over de veiligheid op luchthavens of beter gezegd over wat er op dit gebied in het kader van de Europese Unie wordt gedaan. De Europese Unie laat zich steeds opnieuw - vooral door vermeende of soms ook echte terreurdreigingen - tot een ad-hocwetgeving verlokken, die de veiligheidssituatie op de luchthavens niet verbetert, maar die ertoe leidt dat de maatregelen steeds omslachtiger en merkwaardiger worden.
<P>
Wanneer men echter bedenkt dat de situatie op treinstations niet wezenlijk anders is dan op luchthavens en dat op treinstations meestal geen veiligheidsmaatregelen nodig zijn - tenminste wat het verkeer binnen Europa of binnen een land betreft - dan moet men zich misschien afvragen of hier niet overdreven wordt. Een buitensporige bureaucratie en steeds meer veiligheidsmaatregelen bieden namelijk geen garantie voor veiligheid maar slechts overlast voor passagiers.
<SPEAKER ID="050" NAME="Krzysztof Lisek" AFFILIATION="PPE">
(PL) Mijnheer de Voorzitter, zoals u al zei, zullen we stemmen over de aanstelling van de nieuwe Europese Commissie. Dit is inderdaad een belangrijk moment dat samenhangt met veel verwachtingen, niet alleen van de EU-Parlementsleden en de Europese regeringen, maar vooral van de burgers van de Europese Unie. Een bijzondere betekenis in deze context heeft de ontwikkeling van een gemeenschappelijk extern EU-beleid, wat de uitdaging op dit vlak voor barones Ashton zelfs nog groter maakt.
<P>
Er zijn twee nieuwe uitdagingen. Zoals u reeds aanhaalde is Oekraïne de eerste. Onafhankelijk van de verkiezingsuitslag zullen we nieuwe EU-beleidslijnen moeten formuleren voor onze relatie met Oekraïne en die consequent uitvoeren zodat dit land in de toekomst lid kan worden van de Europese Unie. De tweede uitdaging daarentegen is Wit-Rusland. Ik wil graag melden dat de mensenrechten in Wit-Rusland een paar uur geleden helaas opnieuw zijn geschonden. De Wit-Russische politie is het Poolse Huis in Iwieniec binnengevallen waardoor de Bond van Polen in Wit-Rusland (ZPB) niet meer kan functioneren.
<SPEAKER ID="051" NAME="Gabriel Mato Adrover" AFFILIATION="PPE">
(ES) Mijnheer de Voorzitter, de Europese Unie en het Koninkrijk Marokko hebben december jongstleden een overeenkomst ondertekend over de liberalisering van de handel in landbouwproducten. We hebben de inhoud van deze overeenkomst helaas uit de pers moeten vernemen.
<P>
Uit die gegevens blijkt dat het contingent tomaten voor invoer in de Europese Unie verhoogd wordt. Wij wijzen dat radicaal af, aangezien het Koninkrijk Marokko zijn verplichtingen jegens de Europese Unie regelmatig niet nakomt. De Commissie wil dat liever niet erkennen, maar het Europees Bureau voor Fraudebestrijding heeft dit zelf wel degelijk vastgesteld.
<P>
We kunnen niet toelaten dat de Commissie de andere kant blijft opkijken en zich niets aantrekt van de noden van de producenten op de Kanarische Eilanden, in Andalusië, in Murcia en Alicante. Daarom eisen wij nu luid en duidelijk dat de overeenkomsten worden nagekomen, dat de plantgeneeskundige controles strenger worden, en dat er wordt gekeken naar de mogelijkheid om het tijdsschema voor de uitvoer uit Marokko flexibeler op te stellen, door voornoemde uitvoer over het hele jaar te verspreiden.
<SPEAKER ID="052" NAME="Paulo Rangel" AFFILIATION="PPE">
(PT) Mijnheer de Voorzitter, ik wil hier aan de kaak stellen wat er op dit moment in Portugal gebeurt. De Portugese pers heeft een plan van de regering onthuld om kranten en televisie- en radiozenders te controleren waardoor de vrijheid van meningsuiting in gevaar wordt gebracht. Deze week nog is een artikel van een zeer bekende journalist, Mário Crespo, op aandrang - of schijnbare aandrang - van de premier gecensureerd.
<P>
In het licht van deze gebeurtenis is premier Sócrates het land een grondige uitleg verschuldigd: hij moet uitleggen dat hij de vrijheid van meningsuiting in Portugal niet probeert te domineren, te beknotten en te censureren.
<P>
Door deze gang van zaken is Portugal al geen rechtsstaat meer. Portugal is nog slechts een formele rechtsstaat waar de premier zich beperkt tot formaliteiten, procedures en formalismen en weigert inhoudelijke uitleg te verschaffen.
<P>
Wij willen dat Portugal een materiële rechtsstaat is!
<SPEAKER ID="053" NAME="Véronique De Keyser" AFFILIATION="S&amp;D">
(FR) Mijnheer de Voorzitter, op 27 januari om twee uur 's morgens heeft in het historisch centrum van Luik een gasexplosie plaatsgevonden. Samen met mijn collega's van de gemeenteraad was ik ter plaatse en als door een wonder hebben wij het er levend vanaf gebracht. Bij de explosie zijn echter veertien personen omgekomen. Er zijn tientallen gewonden en vijfhonderd mensen hebben geen huis meer.
<P>
Ik wil hier respect betuigen, niet alleen voor de slachtoffers en hun familie, maar ook voor de uitzonderlijke moed van de brandweerlieden en alle andere reddingswerkers. En ik wil erop wijzen dat nog niet overal in de Europese Unie voor brandweerlieden een vergelijkbaar statuut geldt en dat het beroep van brandweerman of -vrouw in mijn land, en ook in andere landen, nog steeds niet als risicoberoep wordt aangemerkt. Ik pleit voor een Europees statuut voor brandweerlieden omdat zij elkaar in veel gevallen over de grenzen heen moeten bijstaan.
<SPEAKER ID="054" NAME="De Voorzitter">
Dank u zeer voor uw verklaring en voor het feit dat u onze aandacht gevestigd heeft op de tragedie die zich zo dichtbij, in België, heeft voltrokken. Het is inderdaad een tragische gebeurtenis. Dank u wel. We betuigen ons diepste meeleven met alle slachtoffers en hun families.
<SPEAKER ID="055" NAME="Rosario Crocetta" AFFILIATION="S&amp;D">
(IT) Mijnheer de Voorzitter, geachte collega's, ik neem hier het woord om de ernst duidelijk te maken van het deïndustrialiseringsproces waar verschillende industriecentra in Sicilië mee te kampen hebben. Ik denk daarbij met name aan de autofabriek van de Fiat-groep in Termini Imerese en aan het petrochemisch complex van Eni in Gela. Termini Imerese ondervindt nadeel van de concurrentie van een aantal EU-lidstaten met lage lonen, terwijl Gela last heeft van Aziatische concurrenten.
<P>
Gezien het ingrijpende deïndustrialiseringsproces in vele regio's van de Unie is het denk ik tijd om het gevoerde beleid te heroverwegen. Tot nu toe heeft de Europese Commissie een non-interventiebeleid gevoerd maar nu dient de Commissie een pakket belangrijke strategische maatregelen goed te keuren voor steun aan de Europese industrie. Deze aansporing is vooral gericht tot de Europese Commissie en tot de heer Tajani, de commissaris voor Ondernemingen en industrie.
<SPEAKER ID="056" NAME="Jelko Kacin" AFFILIATION="ALDE">
(SL) Het parlement van de Voormalige Joegoslavische Republiek Macedonië keurde donderdag een verklaring goed als steun aan de resolutie van het Europees Parlement over Srebrenica, die we vorig jaar met een overweldigende meerderheid hebben goedgekeurd.
<P>
In deze resolutie bewijst het Parlement eer aan alle slachtoffers van alle partijen in alle oorlogen van het laatste decennium van de vorige eeuw, en niet alleen aan de slachtoffers van de genocide in Srebrenica. Het parlement in Skopje is het derde in de westelijke Balkan dat de resolutie heeft geratificeerd en met zeventig stemmen voor en maar één tegenstem heeft goedgekeurd. Een dergelijke meerderheid en een dergelijke consensus verdienen respect en erkenning, ook van dit Parlement.
<P>
Hoewel FYROM op geen enkele manier bij deze tragische gebeurtenis was betrokken, is zijn positieve reactie een teken van solidariteit en een beschaafde handeling, die ons respect en onze bewondering verdient. De beslissing van het parlement is een uitdrukking van eerbied voor alle slachtoffers en een boodschap dat we gezamenlijk de verantwoordelijkheid dragen om een mooiere en betere toekomst voor alle landen van de westelijke Balkan uit te bouwen. Het is een stap naar de toekomst, het is een uitgestrekte hand voor verzoening met alle buurlanden, het is een voorbeeld voor alle andere landen van de regio.
<P>
Als mede-indiener van de resolutie dank ik mijn collega's in FYROM voor hun politieke moed en hun bijdrage tot verzoening in de regio.
<SPEAKER ID="057" NAME="Michail Tremopoulos" AFFILIATION="Verts/ALE">
(EL) Mijnheer de Voorzitter, in deze tijd van economische crisis, een tijd waarin voor sommige landen sprake is van een recessie, zou ik de aandacht willen vestigen op het feit dat het voor sommige andere landen, zoals Griekenland, belangrijk is dat er licht wordt geworpen op bepaalde aspecten van vraagstukken met betrekking tot de gelijkheid van mannen en vrouwen, overwegende dat vrouwen het door de crisis zwaarder te verduren hebben dan mannen.
<P>
Er zijn de laatste jaren veel inspanningen verricht en de Europese rechtsorde biedt op dit vlak mogelijkheden en specifieke instrumenten, maar ondanks dit alles worden de Europese richtlijnen met betrekking tot de gelijke behandeling van mannen en vrouwen niet geïncorporeerd in de nationale wetgeving.
<P>
Omdat ondanks de genoemde inspanningen de noodzaak nog steeds bestaat om de kloof tussen mannen en vrouwen te overbruggen, aangezien de beloning van vrouwen 17 procent lager ligt dan die van mannen en zij op de arbeidsmarkt bovendien met bepaalde vormen van racisme worden geconfronteerd, zou ik willen benadrukken dat elke regeling of verandering met betrekking tot onderwerpen als verzekering en arbeid hand in hand dient te gaan met het creëren van sociale infrastructuren.
<SPEAKER ID="058" NAME="Zbigniew Ziobro" AFFILIATION="ECR">
(PL) Mijnheer de Voorzitter, ik dank u voor de kans die u me geeft om iets te zeggen over een belangrijke kwestie in verband met het kostenplaatje van het klimaatbeleid.
<P>
De Europese Unie is consistent in haar planning van het klimaatbeleid. Van primordiaal belang is echter het feit dat dit beleid een verpletterende invloed heeft op de economie van de lidstaten. Als we de structurele verschillen in de economieën van de verschillende lidstaten in aanmerking nemen dan is steeds duidelijker te zien dat de kosten van de tenuitvoerlegging van deze strategie voor elke lidstaat heel verschillend zullen zijn. Tegelijkertijd is het een feit dat de nieuwe lidstaten zich meer dan behoorlijk van hun taak hebben gekweten om de broeikasemissie in navolging van het Kyoto-protocol te verminderen. Polen is erin geslaagd de emissie met meer dan 30 procent terug te schroeven in plaats van de vereiste 6 procent, in de vijftien "oude" lidstaten bedroeg de vermindering amper 1 procent, hoewel ze 6 procent hadden vooropgesteld. Gezien het bovenstaande moet in alle initiatieven van de Commissie rekening worden gehouden met de verschillende kosten die de aanpassing van de economie van de verschillende lidstaten met zich meebrengt. Dit zijn kosten die de afzonderlijke landen tot nu toe hebben gedragen in het kader van de vermindering van de emissie van broeikasgassen volgens het Kyoto-protocol en de acties van de Commissie moeten ook eindelijk een halt toeroepen aan die wijzigingen die het evenwicht tussen de landen kunnen verstoren.
<P>
(Spreker wordt door de Voorzitter onderbroken)
<SPEAKER ID="059" NAME="Joe Higgins" AFFILIATION="GUE/NGL">
(GA) Mijnheer de Voorzitter, de Ierse regering berekent momenteel een btw-tarief van 21 procent op openbare diensten die door plaatselijke overheden worden aangeboden, zoals afvalinzameling en recycling. De Europese Unie dwingt de Ierse regering om deze belastingen toe te passen. Dit betekent een verdere lastenverzwaring voor de modale werknemer en voor arme mensen, die toch al voor een fors deel het gelag moeten betalen van de kapitalistische crisis in Ierland. De regering is ook van plan nieuwe waterbelastingen voor huiseigenaren in te voeren, die tussen de 500 en 1 000 euro per jaar kunnen bedragen, wat wederom een lelijke aanslag op de levensstandaard van de arbeidersklasse zal zijn, en daarnaast bereidt zij het openbare watersysteem voor op zijn toekomstige privatisering. Bij dezen waarschuw ik de Ierse regering en de Europese Commissie, die zo dol zijn op heffingen en privatisering, dat dit niet zal worden gepikt en dat hier tegen geprotesteerd zal worden met een enorme boycotactie en door een enorme achterban. Dit is een verdere lastenverzwaring die de arbeidersklasse van Ierland niet zal accepteren.
<SPEAKER ID="060" NAME="Nikolaos Salavrakos" AFFILIATION="EFD">
(EL) Voorzitter, morgen zullen wij een nieuwe Europese Commissie kiezen: wij zijn dus straks de Verenigde Staten van Europa. Als deze procedure eenmaal is afgerond ben ik van mening dat wij, in het kader van dit nieuwe type bestuur, onze serieuze aandacht moeten geven aan de kwestie van een gemeenschappelijk buitenlands beleid, de kwestie van een gemeenschappelijk financieel beleid, de kwestie van de versteviging van de onderlinge banden tussen de leden van de Unie en van solidariteit, en aan het uitstippelen van de toekomst van Europa. In verband met de uitbreiding van de Unie met andere landen en, nog belangrijker, vooral in verband met immigratie, wat een enorm probleem inhoudt voor de toekomst van Europa, zal deze toekomst in kleine, zeer zorgvuldige stappen vorm krijgen. Ik denk niet dat het probleem van immigratie alleen maar door nationale overheden dient te worden aangepakt, maar ook op basis van een gemeenschappelijk beleid van de kant van de Europese Unie.
<P>
Daarom zou ik de Commissie en het Parlement willen verzoeken speciale aandacht aan deze kwestie te geven.
<SPEAKER ID="061" NAME="Louis Bontes" AFFILIATION="NI">
Voorzitter, een paar weken geleden ben ik net als u in Auschwitz geweest. Wij zijn daar geconfronteerd met de verschrikkingen die daar hebben plaatsgevonden. Wat schetst mijn verbazing, op de officiële nieuwszender van de Palestijnse autoriteit, een paar dagen later, worden joden gedemoniseerd door walgelijke uitspraken.
<P>
Ik citeer: "Jews are the ennemies of Allah and of humanity. The prophet says: kill the jews". Deze citaten zijn ronduit walgelijk en ik ben van mening dat dit niet zonder consequenties kan blijven. Aan een entiteit waar op de zogenaamde staatstelevisie de zogenaamde profeet wordt geciteerd die oproept om joden te vermoorden dient geen cent, maar dan ook geen cent ontwikkelingsgeld meer te worden gegeven. Het Europees Parlement zou zich hard moeten maken voor het dichtdraaien van deze geldkraan en haar afschuw moeten uitspreken over deze praktijken.
<SPEAKER ID="062" NAME="Nuno Teixeira" AFFILIATION="PPE">
(PT) Mijnheer de Voorzitter, het Groenboek over de hervorming van het gemeenschappelijk visserijbeleid, waarvoor mijn Azoriaanse collega mevrouw Patrão Neves rapporteur is, vormt een unieke kans voor een debat over een sector die uiterst belangrijk is voor de evenwichtige ontwikkeling van de ultraperifere regio's.
<P>
Madeira volgt met bijzondere aandacht de lopende discussie en meent dat er hoognodig voorstellen moeten worden gedaan om onderscheid te maken tussen ambachtelijke en industriële vissersvloten, die onder verschillende visserijregelingen zouden moeten vallen. Essentieel is steun voor het beginsel van positieve discriminatie waardoor de toegang tot territoriale wateren binnen de exclusieve economische zone beperkt is tot lokale ambachtelijke vloten.
<P>
Op Madeira is steun voor het moderniseren van de vloot een urgente zaak, evenals een beheersbeleid waardoor het behoud van een brede groep vissoorten op lange termijn is gegarandeerd. Alleen op die manier zullen we erin slagen onhoudbare toestanden voor het economisch, ecologisch en sociaal evenwicht te voorkomen.
<P>
Tot slot zullen we ervoor strijden dat de visserijactiviteiten in de ultraperifere regio's permanent worden gesteund en niet slechts voor een bepaalde periode.
<SPEAKER ID="063" NAME="Romana Jordan Cizelj" AFFILIATION="PPE">
(SL) Europa heeft talloze minderheden en etnische minderheden vormen daar een belangrijk deel van. Autochtone minderheden maken zowat acht procent van onze bevolking uit, we moeten ook rekening houden met de bijkomende 6,5 procent geïmmigreerde minderheden.
<P>
Voor de laatste twee uitbreidingen moesten kandidaat-lidstaten aantonen dat ze de criteria voor de rechten van de minderheden naleefden. Landen die al lid van de Europese Unie waren, zijn daarentegen niet onderworpen aan controle van hun beleid voor en verhouding tot minderheden. Daarom was de huidige situatie onlogisch.
<P>
De laatste tijd staat de Sloveense minderheid in Italië, Oostenrijk en Hongarije onder grote druk, onder andere door bezuinigingen op de financiering voor hun belangen. Daarom roep ik de Europese beleidsmakers op om ook op Europees niveau de problemen rond de minderheden met de nodige ernst te behandelen. Het nieuwe Verdrag van Lissabon geeft ons daarvoor een wettelijke basis. Daarnaast verzoek ik de Europese Commissie een plan op te stellen en in te dienen waarin wordt aangegeven hoe zij de bepalingen van het Verdrag van Lissabon over de bescherming van minderheden denkt uit te gaan voeren.
<SPEAKER ID="064" NAME="Anna Záborská" AFFILIATION="PPE">
(SK) Slowakije wordt bedreigd met de bouw van een mega-casino dat misleidend Metropolis wordt genoemd. Nadat Slovenië, Hongarije en Oostenrijk de benodigde vergunningen weigerden te verlenen, wenden de betrokken partijen zich nu tot Slowakije om daar hun bedrijfsplan er doorheen te krijgen. Het Parlement in Bratislava heeft zijn negatieve standpunt kenbaar gemaakt, maar de beslissing is niet definitief en het gokproject gaat verder.
<P>
De ontwikkelaar neemt reeds zijn toevlucht tot eufemismen en presenteert het project als een multifunctioneel centrum. Er wordt gesproken over speelplaatsen, een waterpark en een conferentiecentrum, maar niet over een mega-casino.
<P>
Welke belemmeringen kan de EU opwerpen om gokactiviteiten binnen de lidstaten te voorkomen? Op welke manier beschermt de EU de meest kwetsbare groepen? Het is bekend dat gokken hand in hand gaat met criminaliteit, geweld, georganiseerde misdaad, prostitutie en verschillende andere gerelateerde verschijnselen. Ik roep mijn collega's en ook landelijke verenigingen op om de burgers van Slowakije bij te staan in hun protest en daarnaast de schriftelijke verklaring te ondertekenen en ons protest op die manier te steunen.
<SPEAKER ID="065" NAME="Daciana Octavia Sârbu" AFFILIATION="S&amp;D">
(RO) De naam Roşia Montană zal de Europese burgers en instellingen zeker bekend in de oren klinken. Het gaat om een gebied in Roemenië met historische betekenis en onder belangstelling van de Unesco, dat nu met verwoesting bedreigd wordt. Mijnbouw met gebruik van cyanide, die de integriteit en waarde van dit gebied dreigt te vernietigen, is weer een reële mogelijkheid geworden.
<P>
In de afgelopen weken kwamen er vanuit de Roemeense regering geluiden die de indruk doen wekken dat de start van de exploitatie acceptabel zou zijn, hetgeen tot verwoesting van de regio zou leiden. Ik doe een krachtig beroep op het Europees Parlement en de Europese Commissie om stappen te zetten in de leidende gremia van de EU, en zo een halt toe te roepen aan wat ongetwijfeld een humanitaire en ecologische ramp zou worden.
<SPEAKER ID="066" NAME="Derek Vaughan" AFFILIATION="S&amp;D">
(EN) Mijnheer de Voorzitter, ik wil het hebben over het energiebeleid. Zoals een van de voorgaande sprekers al aangaf is het waarborgen van de toekomstige energievoorziening voor ons allen een zaak van levensbelang, en om dit probleem op te lossen moeten we ons openstellen voor een breed scala aan technologieën; niet voor slechts één mogelijkheid - niet alleen voor gas. Hernieuwbare energie zal zeker een rol spelen, of het nu gaat om windenergie, biomassa-energie of getijdenenergie, maar ook kernenergie en CCS moeten worden ingezet.
<P>
Ik ben dan ook blij met de recente initiatieven van de Britse regering. Deze is onlangs met een aantal projecten gekomen waarbij er niet alleen wordt gekeken naar nieuwe technologieën voor hernieuwbare energie, maar ook naar kernenergie en CCS. Ik ben ervan overtuigd dat met dit beleid de toekomstige energievoorziening van het Verenigd Koninkrijk zal worden gewaarborgd, en zou het willen beschouwen als een model voor de rest van Europa. Ik denk zeker niet dat we op één paard moeten wedden: we moeten beschikken over een breed scala aan technologieën. Ik wil mijn collega's hier aansporen om daar in de toekomst voor te kiezen.
<SPEAKER ID="067" NAME="Giommaria Uggias" AFFILIATION="ALDE">
(IT) Mijnheer de Voorzitter, geachte collega's, na het uitbreken van de mondiale financiële crisis heeft de Commissie een voorstel ingediend om de strijd tegen belastingontduiking te verbeteren. De voorgestelde maatregelen, die we vandaag bespreken, maken het mogelijk de transparantie tussen de belastingstelsels van alle Europese landen te vergroten door informatie over vermogens uit te wisselen.
<P>
Het is een goed voorstel maar we mogen niet vergeten dat enkele maanden geleden een meerderheid van het Italiaanse parlement zijn goedkeuring heeft gegeven aan het zogenaamde belastingschild dat de identiteit van belastingontduikers verbergt en Europese burgers btw-ontvangsten onthoudt.
<P>
Terwijl dus de hele wereld de slechte gewoonten van de illegaliteit bestrijdt, beledigen nationale wetten de waardigheid van de eerlijke burgers. Daarom heb ik samen met collega's van Italia dei Valori en van de Partito Democratico een klacht ingediend bij de Commissie.
<P>
We hebben vernomen dat de diensten van de Commissie onze opmerkingen aan het verwerken zijn. Daarom verzoek ik de Commissie moedig te zijn en de verantwoordelijkheid op zich te nemen om het Italiaanse belastingschild onwettig te verklaren, zodat die vermogens belast kunnen worden.
<SPEAKER ID="068" NAME="Marek Henryk Migalski" AFFILIATION="ECR">
(PL) Mijnheer de Voorzitter, ik wil het even hebben over een onderwerp dat hier al eerder werd besproken. Ik zou het echter nog wat kracht willen bijzetten. Terwijl we hier vergaderen vindt in Iwieniec een illegale huiszoeking plaats in het Pools huis, een van de zetels van de Bond van Polen in Wit-Rusland. Dit is het zoveelste repressieve optreden tegen de Poolse minderheid in Wit-Rusland. Ik weet dat u, mijnheer de Voorzitter, reeds persoonlijk tussenbeide bent gekomen in de zaak van de hele hoge boete die Angelika Borys kreeg opgelegd. Ik zou u van harte willen bedanken voor uw interventie, want het is inderdaad onze plicht deze organisatie te steunen. Tegelijkertijd wil ik u en ook de Raad en de Commissie oproepen om zich zo snel mogelijk uit te spreken over en tussenbeide te komen in deze zaak van schending van de mensenrechten in Wit-Rusland, de schending van de rechten van Polen, maar ik zeg dit vooral in de context van de schending van de rechten van de burgers of van de mens, iets wat voor ons, het Europees Parlement, een belangrijke kwestie zou moeten zijn.
<SPEAKER ID="069" NAME="João Ferreira" AFFILIATION="GUE/NGL">
(PT) Mijnheer de Voorzitter, de afgelopen weken zijn we getuige geweest van de intensivering van een geslepen ideologische campagne in verband met de maatregelen die de lidstaten moeten treffen om hun overheidsfinanciën weer in evenwicht te brengen. Het is geen toeval dat vele hoofdrolspelers van deze campagne verantwoordelijk zijn voor de huidige economische en sociale crisis. Net als in het verleden bepleiten zij aanvallen op lonen, sociale en arbeidsrechten en sociale overheidstaken.
<P>
Als reactie op dit offensief zijn de vorige week tienduizenden Portugese arbeiders de straat opgegaan met eisen voor loonsverhoging ter compensatie van het verlies aan koopkracht van de afgelopen tien jaar en voor fatsoenlijke pensioenvoorwaarden.
<P>
Het evenwicht van de overheidsfinanciën moet worden bereikt door het tempo van de economische groei te volgen, terwijl er tegelijkertijd een eind wordt gemaakt aan de ernstige onrechtvaardigheden in de verdeling van de rijkdom die de crisis hebben veroorzaakt. De progressieve impuls die uitgaat van de strijd van werknemers is een teken van hoop en een uiterst concrete reden om vertrouwen in de toekomst te hebben.
<SPEAKER ID="070" NAME="Godfrey Bloom" AFFILIATION="EFD">
(EN) Mijnheer de Voorzitter, enige weken geleden bracht mijn geachte vriend en collega uit Yorkshire, Edward McMillan-Scott, de voorzitter van de Intergouvernementele Werkgroep inzake klimaatverandering (IPCC) naar dit Huis en stelde hem voor als een legende in zijn eigen tijd en een vooraanstaand goeroe op het gebied van klimaatwetenschap. Ik moet zeggen dat ik hem er ook echt vond uitzien als een goeroe, maar hij blijkt een spoorwegingenieur te zijn die vunzige boeken schrijft. Nu heb ik niets tegen spoorwegingenieurs. Ik heb zeer goede vrienden die spoorwegingenieur zijn, en ze lezen ongetwijfeld vunzige boeken - daar gaat het niet om - maar de achtergrond van deze heer is wel een mogelijke verklaring voor het feit dat de IPCC de laatste jaren zo veel absurde nonsens heeft verkondigd.
<P>
Zou het geen goed idee zijn als de Commissie de IPCC aanschrijft met het advies een nieuwe voorzitter aan te stellen met iets betere kwalificaties?
<SPEAKER ID="071" NAME="Krisztina Morvai" AFFILIATION="NI">
(HU) Enkele minuten geleden had mevrouw Anna Záborská het over de mega-investeringen, de verschillende casino-investeringen door buitenlanders, zo ook in Hongarije, waartegen György Budaházy, de bekende leider van de Hongaarse buitenparlementaire oppositie protesteerde, samen met twaalf leden van de oppositiegroepering Hunnia, die nu al bijna een jaar in voorarrest zitten. Ze hebben niet het recht te weten welke bewijzen tegen hen zijn aangevoerd. Vanwege het bijzondere karakter van de Hongaarse wetgeving en de schending van het 'habeas corpus'-recht, neemt de rechter die het voorarrest steeds weer verlengt, de bezwarende bewijslast niet onder de loep. Ik vind het schandalig dat zoiets in de Europese Unie kan gebeuren en ik teken hiertegen opnieuw, voor de zoveelste keer, protest aan.
<SPEAKER ID="072" NAME="Rodi Kratsa-Tsagaropoulou" AFFILIATION="PPE">
(EL) Voorzitter, graag zou ik het over een kwestie willen hebben die ik van groot politiek belang acht. Het gaat over de nationale parlementen en hun samenwerking met het Europees Parlement in het kader van de inspanningen die nu in Europa worden verricht ten behoeve van economisch herstel en financiële stabiliteit.
<P>
Terwijl de kredietcrisis de vorm aanneemt van een echo uit het verleden spreekt iedereen nu over de noodzaak tot versterking van de euro, over cohesie binnen de eurozone, en over economische ongelijkheid binnen de Europese Unie en de te ontwikkelen solidariteitsmechanismen.
<P>
In dit kader denk ik dat de dialoog tussen het Europees Parlement en de nationale parlementen licht zal werpen op onze gemeenschappelijke doelstelling, op onze gedeelde verantwoordelijkheid en op de solidariteit die wij zowel op Europees als op nationaal niveau zullen moeten betrachten zodat wij de juiste beslissingen zullen nemen en het juiste beleid zullen toepassen. Dit beleid betreft vaak een langetermijnvisie die vooral voor onze collega's op nationaal niveau moeilijk te doorgronden valt en waarvoor zij thuis de politieke prijs moeten betalen.
<P>
Ik ben van mening dat wij het initiatief kunnen nemen tot het starten van deze dialoog.
<SPEAKER ID="073" NAME="Agustín Díaz de Mera García Consuegra" AFFILIATION="PPE">
(ES) Mijnheer de Voorzitter, ik wil graag iets zeggen over het Europees Handvest voor de rechten van slachtoffers van terrorisme.
<P>
Op 15 december heeft commissaris Barrot beloofd de aanzet te geven voor het opstellen van een Europees Handvest voor de rechten van slachtoffers van terrorisme. Op 19 januari heeft mevrouw Malmström dit voorstel van de heer Barrot op een heel positieve wijze onthaald en weer opgepakt. Tenslotte heeft de minister van binnenlandse zaken, de heer Pérez Rubalcaba, op 26 januari namens het Spaans Voorzitterschap het volgende gezegd: "Ik zal de slachtoffers van het terrorisme zonder enig voorbehoud steunen, en de we zullen samen met de Commissie en de Raad al het mogelijke ondernemen om ze te helpen".
<P>
Wij juichen dat toe. Maar nu moeten we woorden in daden omzetten, en dat moeten we doen op de 11e, 12e en 13e van deze maand, wanneer in Salamanca het Vierde Internationale Congres over het Terrorisme wordt gehouden. Ik wens iedereen veel succes bij dit werk. Mijnheer de Voorzitter, we zullen dit initiatief vanuit het Parlement volgen en ondersteunen.
<SPEAKER ID="074" NAME="Marc Tarabella" AFFILIATION="S&amp;D">
(FR) Mijnheer de Voorzitter, mijn collega Véronique De Keyser heeft reeds de tragedie in Luik van 27 januari ter sprake gebracht. Uiteraard ga ik niet herhalen wat zij over de slachtoffers en hulpverleners heeft gezegd; voor de laatstgenoemden moet een statuut worden opgesteld.
<P>
Wat mij in deze zaak verontrust, is dat de eigenaar van het gebouw niet verzekerd was. Ik wil de Commissie erop wijzen dat het goed is, alvorens een verplichte brandverzekering voor alle burgers te agenderen, eens te spreken over een verplichte wettelijke aansprakelijkheidsverzekering voor schade die men aan anderen berokkent, soms met boze opzet maar meestal door onachtzaamheid.
<P>
Volgens mij kan de Commissie een voorstel doen, bijvoorbeeld in het kader van de bescherming van consumenten, die in dit geval allereerst burgers zijn, of een initiatief presenteren. Een dergelijk initiatief kan ook uit de koker van het Parlement komen.
<P>
In ieder geval wil ik collega's die mij hierbij zouden kunnen steunen, vragen om elke burger op te roepen een wettelijke aansprakelijkheidsverzekering af te sluiten voor schade die hij of zij aan anderen kan toebrengen.
<SPEAKER ID="075" NAME="Sonia Alfano" AFFILIATION="ALDE">
(IT) Mijnheer de Voorzitter, geachte collega's, de Spaanse holding Gas Natural heeft een project gepresenteerd voor vergassingsinstallaties aan land in de regio rond Triëst. Het project is al goedgekeurd door het Italiaanse ministerie van Milieu.
<P>
Het technisch adviesorgaan voor de vergassingsinstallaties bij Triëst heeft een hele reeks tekortkomingen geconstateerd. Na de informele ontmoeting tussen de Europese Commissie, Italië en Slovenië op 26 januari dit jaar heeft de Italiaanse permanente vertegenwoordiging bij de Europese Unie het bericht verspreid dat de Europese Gemeenschap het project goedgekeurd zou hebben. Het officiële verslag van Sloveense kant van die ontmoeting stelt dat de partijen wordt verzocht een akkoord te bereiken.
<P>
Een dergelijk akkoord schijnt moeilijk haalbaar te zijn vanwege de abnormale omstandigheden waaronder die vergassingsinstallatie gebouwd zou moeten worden. De instanties die voor waarborgen en veiligheid dienen te zorgen blijken hun beschermende taak niet te hebben vervuld. Er is veel vertraging vastgesteld bij de uitwerking van externe noodplannen en bij de melding van die plannen aan de openbare instanties die noodsituaties beheren. Voorts is er geen informatie verstrekt aan de bevolking over de risico's van een ernstig ongeval voor gedragscodes en ontbreekt een objectieve beoordeling van het domino-effect ten gevolge van een mogelijk ongeval in industriële installaties met hoge risico's.
<P>
Daarom menen wij dat gepoogd wordt de zoveelste hoogrisicoinstallatie te bouwen, terwijl men weet dat er in het geheel geen voorzieningen zijn getroffen voor bescherming en veiligheid.
<SPEAKER ID="076" NAME="De Voorzitter">
Dames en heren, we hebben 15 minuten langer de tijd genomen voor de opmerkingen van één minuut over kwesties van politiek belang.
