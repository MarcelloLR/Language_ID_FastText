<CHAPTER ID="009-01">
1. Mediawet in Hongarije (
<P>
Vóór de stemming:
<SPEAKER ID="110" NAME="Joseph Daul">
namens de PPE-Fractie. - (FR) Mijnheer de Voorzitter, voor de geplande stemming over de ontwerpresolutie betreffende de mediawet in Hongarije, wil ik de aandacht van de collega-afgevaardigden vestigen op de laatste ontwikkelingen in de situatie en een concreet voorstel doen.
<P>
Vier dagen geleden heeft het Hongaarse parlement de amendementen aangenomen - alle amendementen - waarom de Europese Commissie had verzocht, overigens ondanks de negatieve stemming van de Hongaarse socialistische en groene parlementsleden. Commissaris Kroes was aanwezig bij de stemming en zij heeft laten weten dat de geamendeerde versie van de wet in overeenstemming was met het Europees recht en, in het bijzonder, met het Handvest van de grondrechten. Toch gaat de resolutie van de linkse fracties, waarover vanmiddag gestemd gaat worden, volledig aan deze feiten voorbij. De tekst is vrijwel hetzelfde als die van drie weken geleden en er wordt met geen woord gerept over de stemming van het Hongaarse parlement. Ik heb een vraag: leeft dit Parlement in de werkelijkheid of in een droomwereld? Is deze resolutie gericht tegen de Hongaarse regering of tegen de Europese Commissie die geen enkel probleem meer heeft met de wet?
<P>
(Applaus)
<P>
In het bijzonder wil ik de voorzitter van de liberale fractie vragen: hebt u nu wel of geen vertrouwen in commissaris Kroes?
<P>
De Fractie van de Europese Volkspartij (Christendemocraten) denkt dat dit Parlement zijn geloofwaardigheid zal verliezen als het teksten zou aannemen die niet overeenkomen met de werkelijkheid. Moeten wij een toneel worden voor het vaststellen van nationale politieke successen?
<P>
(Applaus)
<P>
Gezien deze omstandigheden trekt de Fractie van de Europese Volkspartij (Christendemocraten) haar eigen resolutie in en verzoeken wij de overige fracties om hetzelfde te doen. De geloofwaardigheid van het Parlement staat op het spel.
<SPEAKER ID="111" NAME="De Voorzitter">
Dames en heren, het voorstel is volstrekt duidelijk. Zoals ik het begrijp, heeft de Fractie van de Europese Volkspartij (Christendemocraten) haar resolutie ingetrokken. Er is derhalve maar één resolutie die door verschillende fracties is ingediend. Ik vraag de vertegenwoordigers van de fracties hierop in te gaan.
<SPEAKER ID="112" NAME="Hannes Swoboda">
namens de S&D-Fractie. - (DE) Mijnheer de Voorzitter, dames en heren, de heer Daul heeft gesproken over de realiteit. Ja, het is realiteit dat de Hongaarse regering of het Hongaarse parlement de wetgeving heeft herzien, en dat is goed, want ik kan mij nog het debat herinneren waarin sommigen - ook u, mijnheer Daul - opmerkten dat er geen herzieningen nodig waren; alles was in orde. Nu moet deze wetgeving ineens toch worden herzien.
<P>
(Applaus van links)
<P>
Het is echter eveneens de realiteit - en dat kunt u ook lezen - dat zowel de vertegenwoordiger voor mediavrijheid van de Organisatie voor Veiligheid en Samenwerking in Europa (OVSE) als de vertegenwoordiger van de Raad van Europa zegt dat deze herzieningen niet voldoende zijn. Dat is de realiteit, mijnheer Daul. Dat is de realiteit.
<P>
(Applaus van links)
<P>
Tijdens de vergadering van onze fractie gisteravond onder mijn voorzitterschap, hebben wij de wetgeving en de herzieningen behandeld en - net als de OVSE en de Raad van Europa - zijn wij tot de conclusie gekomen dat deze herzieningen niet voldoende zijn. Welk besluit er vandaag ook genomen zal worden - of u nu wint, mijnheer Daul, of wij - wij zullen de strijd om de mediavrijheid niet opgeven, mijnheer Lange. Als u dat doet, dan is dat uw zaak.
<P>
(Applaus van links)
<P>
Mediavrijheid is onlosmakelijk verbonden aan democratie. Wij willen democratie en wij willen mediavrijheid. Om die reden roepen wij u op vandaag dienovereenkomstig uw stem uit te brengen. Wij weten dat er ook binnen uw fractie diverse leden zijn die onze mening delen. Wij moeten strijden voor mediavrijheid - in Hongarije of waar dan ook.
<P>
(Applaus van links)
<SPEAKER ID="113" NAME="De Voorzitter">
Dames en heren, collega-afgevaardigden, bij mijn weten trekken de vier fracties hun verklaring niet in. We kunnen het debat nu afsluiten en overgaan tot de stemming, maar ik begrijp dat de Fractie Alliantie van Liberalen en Democraten voor Europa ook een verklaring wil afleggen. Ik verzoek u het woord te nemen.
<SPEAKER ID="114" NAME="Alexander Graf Lambsdorff">
namens de ALDE-Fractie. - (DE) Mijnheer de Voorzitter, wij voelen ons hier in het bijzonder aangesproken. Uiteraard hebben wij vertrouwen in het werk van commissaris Kroes. Haar beoordeling van het afgeleid recht was uitstekend. Wij hadden alleen graag gezien dat de commissaris die het primair recht moest beoordelen, haar werk op dezelfde wijze had gedaan, want daar ligt volgens ons het probleem.
<P>
(Applaus van links)
<P>
De realiteit omvat onder andere de punten die de heer Swoboda zojuist heeft aangesneden, namelijk dat de herzieningen zowel volgens de Raad van Europa als volgens de Organisatie voor Veiligheid en Samenwerking in Europa (OVSE) onvoldoende zijn. De Hongaarse vicepremier en minister van Ambtenarenzaken en Justitie, de heer Navracsics, heeft zelf immers toegegeven dat dit geen ingrijpende herziening van de mediawet is. Ik zou slechts de bescherming van de bronnen van journalisten willen noemen, die nog steeds niet geregeld is, of de samenstelling en de bevoegdheden van de media-autoriteit. Dat zijn allemaal kwesties waarover nog moet worden gediscussieerd.
<P>
Om die reden wil ik namens de Fractie Alliantie van Liberalen en Democraten voor Europa verklaren dat wij de ontwerpresolutie niet intrekken, maar daarentegen verzoeken om de stemming te laten plaatsvinden.
<SPEAKER ID="115" NAME="De Voorzitter">
Dames en heren, we gaan de resolutie van de vier fracties in stemming brengen.
