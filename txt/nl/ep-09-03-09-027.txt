<CHAPTER ID="027">
Verslagen over het mededingingsbeleid 2006 en 2007 (korte presentatie) 
<SPEAKER ID="229" NAME="De Voorzitter">
Aan de orde is een korte presentatie van het verslag van Jonathan Evans, namens de Commissie economische en monetaire zaken, over de verslagen over het mededingingsbeleid 2006 en 2007.
<SPEAKER ID="230" NAME="Jonathan Evans">
rapporteur. - (EN) Mijnheer de Voorzitter, de Europese Commissie publiceert jaarlijks haar mededingingsverslag en traditiegetrouw buigt het Europees Parlement zich over dit verslag en produceert in reactie erop een initiatiefverslag.
<P>
Ditmaal zijn de verslagen voor 2006 en 2007 in verband met de tijd samengevoegd maar - om terug te komen op een van de opmerkingen die commissaris Barrot eerder maakte - het punt is dat de context van onze beschouwing van deze verslagen nogal ingrijpend is gewijzigd, aangezien we al enige tijd geleden waren begonnen met onze beschouwing. We hielden ons destijds voornamelijk bezig met de modernisering van het mededingingsbeleid, waarvoor voormalig commissaris Mario Monti en de huidige commissaris Neelie Kroes een groot deel van het werk verrichtten, en met de uitwerking ervan op het vermogen van de Commissie om op te treden tegen misbruik van machtsposities en om effectiever om te gaan met fusies en staatsteun. Daarover waren deze verslagen over het algemeen zeer positief en dat blijkt ook duidelijk uit de reactie die we hebben van het verslag van het Parlement zelf. De Commissie heeft een recordhoeveelheid werk verricht op het terrein van hardcorekartels, er is een clementieregeling ontwikkeld, er zijn recordboetes door de Commissie opgelegd en er is ook een recordaantal activiteiten verricht in verband met gemelde fusies en gevallen van staatssteun.
<P>
Dit proces begint in termen van modernisering op gang te komen nu de Commissie in een witboek met voorstellen komt over de invoering van particuliere schadevergoedingen. Ook dat is iets wat onze commissie en het Parlement steunen.
<P>
Onze commissie heeft aandacht gevraagd voor twee specifieke knelpunten. Ten eerste is daar het punt dat wij beschouwen als de ongelijke verhoudingen tussen producenten en de detailhandel, met name met betrekking tot voedingsmiddelen. Het Parlement heeft hierover een schriftelijke verklaring opgesteld, die door meer dan de helft van de Parlementsleden is ondertekend. Ten tweede heeft onze commissie haar zorg uitgesproken over onrechtmatige praktijken in de dienstensector.
<P>
Ik noem het feit dat de context is gewijzigd echter omdat we, natuurlijk, allemaal erkennen dat het werk van de Commissie sinds de publicatie van de verslagen - met name in termen van staatssteun - een heel andere dimensie heeft gekregen. De Commissie kijkt nu bijna dagelijks naar de gevolgen van de financiële reddingsoperaties die in het kader van de huidige financiële onrust plaatsvinden. Het is van belang - en dat staat ook in ons verslag - dat we, wanneer we ons over deze kwesties buigen, oog hebben voor de uitdagingen in verband met een effectieve open markt.
<P>
Het is heel belangrijk dat, wanneer de Commissie haar goedkeuring geeft, ze dat doet op een wijze die verenigbaar is met het Verdrag en die in de toekomst niet tot zo'n machtspositie leidt dat dit op zichzelf al een scenario voor misbruik is.
<P>
De banksector in het Verenigd Koninkrijk is momenteel een heel duidelijk geval waar, wanneer de economische omstandigheden iets meer tot rust zijn gekomen, de nieuwe architectuur zoals we die nu hebben, opnieuw onder de loep zal moeten worden genomen en er zal ook moeten worden gekeken of die architectuur werkelijk verenigbaar is met het functioneren van een open en eerlijke vrije markt. Commissaris Kroes heeft geprobeerd ons op dit punt gerust te stellen maar onze commissie heeft die punten toch in het verslag opgenomen. Over het geheel genomen vinden wij dat de Commissie de felicitaties verdient voor haar werk, en dat is ook de teneur van het verslag, dat morgen naar mijn verwachting met een zeer grote meerderheid zal worden aangenomen.
<SPEAKER ID="231" NAME="Jacques Barrot">
vicevoorzitter van de Commissie. - (FR) Mijnheer de Voorzitter, mijnheer Evans, om te beginnen wil ik u namens Neelie Kroes en de gehele Commissie bedanken.
<P>
Wij verheugen ons werkelijk over de ondubbelzinnige steun van het Europees Parlement in zijn verslag voor een vastberaden en consequente toepassing van het mededingingsbeleid op alle actiegebieden: de bestrijding van trusts en kartellen, het toezicht op fusies en overnames en staatssteun.
<P>
De Commissie juicht met name het belang toe dat het Europees Parlement hecht aan de behoefte aan personeel van het Directoraat-generaal mededinging om de toenemende werkdruk in verband met de huidige economische crisis aan te kunnen.
<P>
Gezien de recessie blijft de Commissie vastberaden om doorslaggevende maatregelen te nemen tegen de roep naar protectionisme. De Commissie verwelkomt de waarschuwing van het Europees Parlement tegen het buiten werking stellen van de mededingingsregels, die een belangrijke steun vormen bij haar inspanningen. Wij mogen nooit vergeten, mijnheer Evans, dat deze mededingingsregels er tevens zijn om de productiviteit te stimuleren en ons in staat te stellen veel beter uit deze crisis te komen.
<P>
Het jaar 2009 moet in het teken staan van samenwerking. Wij rekenen op de steun van alle Europese instellingen en van onze internationale partners om de economie uit het slop te halen en het goede functioneren van de markten te waarborgen.
<P>
Dank u wel, mijnheer Evans. U kunt ervan op aan dat mevrouw Kroes met veel belangstelling nota heeft genomen van uw verslag. Zij heeft u dit waarschijnlijk reeds laten weten.
<SPEAKER ID="232" NAME="De Voorzitter">
Dit punt is afgehandeld.
<P>
De stemming vindt morgen plaats.
<P>
Volgens de agenda zou een korte presentatie aan de orde zijn geweest van het verslag van Claire Gibault, namens de Commissie rechten van de vrouw en gendergelijkheid, over de gelijke behandeling en toegang van man en vrouw in de podiumkunsten.
<P>
Het lijkt me een heel interessant verslag. Helaas heeft mevrouw Gibault ons laten weten dat ze verhinderd is en haar verslag vanavond niet kan presenteren. Volgens het Reglement kan ik niet het woord aan iemand anders geven, omdat zij geen vervanger heeft aangewezen. De korte presentatie van haar verslag zal dus niet plaatsvinden.
<P>
Wel wordt het verslag ingeschreven onder de stemmingen van morgen.
<SPEAKER ID="991" NAME="Louis Grech  " AFFILIATION="PSE">
schriftelijk. - (EN) Ik verwelkom de inspanningen van de Commissie op het gebied van het mededingingsbeleid, haar succesvolle aanpak van kartels en de recordboetes die zij de overtreders in 2006 en 2007 heeft opgelegd. Ik sta volledig achter de conclusie van de Commissie dat Europese energiemarkten niet naar behoren functioneren. In dat opzicht is het zeer teleurstellend dat de Europese Raad er niet in geslaagd is de kwesties die de Commissie in haar sectoranalyse aan de kaak stelt, aan te pakken. Het deel van de huishoudbegroting dat wordt besteed aan energiekosten, groeit alarmerend snel en de financiële crisis zal waarschijnlijk een aanzienlijke toename van de armoede in de hele EU tot gevolg hebben. Het is onaanvaardbaar dat de gebreken van de energiemarkt de markt ten nadele van bedrijven en consumenten verstoort. Om irrationele energieprijzen te voorkomen moeten we waarschijnlijk overwegen in alle lidstaten onafhankelijke energieregelgevers aan te wijzen die bevoegd zijn erop toe te zien dat stijgingen van het prijsniveau van openbare voorzieningen zoals energie, water, riool en luchthavengelden gerechtvaardigd zijn.
<SPEAKER ID="990" NAME="Eoin Ryan  " AFFILIATION="UEN">
schriftelijk. - (EN) Ik sta volledig achter de oproepen tot bescherming van de consumentenbelangen die Parlementslid Evans in dit verslag doet, met name de oproep aan de Commissie om een sectoronderzoek te doen naar online-advertenties. Consumenten worden vaak misleid door opzettelijk verwarrende online-aanbiedingen en advertenties ondanks de Europese wetgeving die dit moet voorkomen. De Commissie moet niet alleen maar lippendienst bewijzen aan de consumentenrechten maar maatregelen nemen om ervoor te zorgen dat de wetgeving op dit gebied wordt gehandhaafd.
<P>
Ik verwelkom de oproepen aan de Commissie om een analyse uit te voeren naar het effect van concurrentie op de ongelijke verhoudingen tussen toeleveranciers en de detailhandel. Dit is in Ierland een kwestie van groot belang. Er moet een einde komen aan deze verschillen in het mededingingsbeleid, want consumenten worden zo nog meer gestraft in deze toch al zo moeilijke economische tijd.
<P>
Ik verwelkom ook de groepsvrijstellingsverordening die de lidstaten in staat stelt steun voor het MKB, regionale ontwikkeling, opleiding, werkgelegenheid en risicokapitaal goed te keuren. Er moeten snel maatregelen komen om het ondernemerschap, innovatie en het MKB in deze moeilijke tijd te steunen. Het MKB is de hoeksteen van de economie en het is onze collectieve plicht het MKB alle mogelijke steun te bieden.
