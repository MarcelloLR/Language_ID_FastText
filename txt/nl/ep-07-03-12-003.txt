<CHAPTER ID="003">
Verklaring van het voorzitterschap
<SPEAKER ID="009" NAME="De Voorzitter">
Beste collega's, ik zou graag nog iets willen zeggen over de zaak die we net behandeld hebben. Gisteren, op zondag 11 maart, was het drie jaar geleden dat op 11 maart 2004 een terroristische aanslag in Madrid plaatsvond, waarbij 192 personen om het leven zijn gekomen. De datum van die vreselijke gebeurtenis is de Europese dag voor de herdenking van de slachtoffers van het terrorisme geworden. Het is een dag om de herinnering wakker te houden: de herinnering en de solidariteit met de slachtoffers van het terrorisme en hun familieleden, met degenen die om het leven zijn gekomen, maar ook met degenen die nog steeds lijden onder de geestelijke en lichamelijke gevolgen van dit geweld.
<P>
Het is een dag van de bewustwording, want na de aanslag in Madrid hebben er op 7 juli 2005 ook in Londen bomaanslagen plaatsgevonden, en weer heeft dit midden in de Europese Unie slachtoffers geëist. Overal ter wereld gebeurt het maar al te vaak dat geweld dat voortvloeit uit fanatisme slachtoffers maakt. Terrorisme is een aanval op de vrijheid en de democratie. Terrorisme is een poging om door blind geweld voldongen feiten te creëren, en op die manier waarden te vernietigen die aan de Europese Unie en aan haar lidstaten ten grondslag liggen. Terrorisme is een misdaad, die we nooit mogen dulden. Het is een van de grootste gevaren voor de veiligheid, de stabiliteit en de democratische waarden van de internationale gemeenschap, en ook een directe aanval op onze burgers.
<P>
De Europese Unie en de internationale gemeenschap moeten iedere vorm van terrorisme vastberaden bestrijden. Er kan geen enkele rechtvaardiging voor terreur bestaan. Bij de strijd tegen het terrorisme kunnen we ons geen fouten permitteren, en daarvoor hebben we een sterk en verenigd Europa nodig. Om het terrorisme doelmatig te kunnen bestrijden moeten we verder gaan dan alleen maar een nauwe samenwerking, we moeten een coherent gezamenlijk beleid ontwikkelen. Daarbij moeten we rekening houden met de behoeftes van de burgers, maar ook met onze visie op de mensenrechten en de menselijke waardigheid.
<P>
Daarom wil ik herhalen dat Guantánamo voor het Europees Parlement onverenigbaar is met onze Europese rechtsorde. We moeten ervoor zorgen dat we het terrorisme samen bestrijden, maar wel in overeenstemming met de waarden die we verdedigen.
<P>
Tijdens deze herdenking van de slachtoffers van het terrorisme moeten we nogmaals duidelijk laten horen dat we iedere vorm van terrorisme willen bestrijden, en dat we ook bereid zijn om daarvoor de nodige maatregelen te nemen. We mogen de slachtoffers van het terrorisme niet vergeten. We zijn het hen schuldig dat hun moordenaars worden bestraft. We moeten er echter ook vastberaden voor zorgen dat we het terrorisme en terroristische aanslagen op het grondgebied van de Europese Unie en elders in de mate van het mogelijke verhinderen. Dat vloeit ook voort uit de principes van het internationale recht en uit onze rechtsorde.
<P>
Op 5 maart 2007 is Daniele Mastrogiacomo, een Italiaanse journalist en correspondent van "La Repubblica", in Afghanistan door de Taliban ontvoerd. Hij heeft alleen maar zijn werk gedaan, hij heeft geschreven over de situatie in het land. Ik zou de familie van Daniele Mastrogiacomo en de redactie van "La Repubblica" willen verzekeren dat ze kunnen rekenen op de solidariteit van het Europees Parlement en van mij persoonlijk.
<P>
Diezelfde solidariteit zou ik namens het Europees Parlement willen betuigen tegenover een vrouw die de Duitse nationaliteit heeft, en die in februari samen met haar zoon in Irak is ontvoerd. We doen een beroep op degenen die Daniele Mastrogiacomo in hun macht hebben, en op de organisatie Kataib Siham al-Haq, die de twee Duitse burgers vasthouden die al lang in Irak wonen, om hun gijzelaars meteen en ongedeerd vrij te laten. We mogen niet zwichten voor geweld.
<P>
Ik zou u willen verzoeken om nu de slachtoffers van het terrorisme te herdenken.
<P>
(Het Parlement neemt een minuut stilte in acht)
