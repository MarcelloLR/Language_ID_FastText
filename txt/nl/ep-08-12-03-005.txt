<CHAPTER ID="005">
Verklaringen van de Voorzitter
<SPEAKER ID="009" NAME="De Voorzitter">
Een week geleden, op 26 november, vond in Bombay in India een serie gecoördineerde terroristische aanslagen plaats. Volgens het Indiase ministerie van Binnenlandse Zaken zijn als gevolg van deze afschuwelijke aanslagen bijna 190 mensen omgekomen, onder wie 22 buitenlanders. 200 mensen raakten bij de aanslagen gewond, en het is nog onduidelijk hoeveel van hen zullen overleven.
<P>
Namens het Europees Parlement wil ik uitdrukking geven aan mijn woede over deze afschuwelijke aanslag op onschuldige mensen, en wil ik ons diepste medeleven betuigen aan de families van allen die hierbij zijn omgekomen.
<P>
Verder wil ik de mensen die bij de aanslagen gewond zijn geraakt en hun families verzekeren van onze steun en ons oprechte medeleven.
<P>
Het Europees Parlement veroordeelt deze terroristische acties scherp en wil in deze tijd van rouw zijn solidariteit betuigen met India, zijn volk en zijn autoriteiten. Vandaag zijn we in ons hart allemaal Indiërs.
<P>
Terrorisme is een directe aanval op de vrijheid, mensenrechten en democratie. Terrorisme is een poging om door blind geweld onze waarden teniet te doen, waarden die ons in de Europese Unie en in onze lidstaten verenigen.
<P>
Dames en heren, zoals u weet was op het exacte tijdstip van de aanslagen een delegatie van de Commissie internationale handel van het Europees Parlement aanwezig in Bombay.
<P>
Ondanks de rouw over de tragische aanslagen willen wij niettemin onze vreugde en opluchting uitspreken over het feit dat alle deelnemers aan de reis van deze parlementaire delegatie weer veilig en ongedeerd in ons midden zijn. Een aantal van de delegatieleden van het Europees Parlement bevond zich op het tijdstip van de aanslagen in de getroffen hotels en verkeerde in onmiddellijk levensgevaar.
<P>
Ik heet u allen welkom terug in Brussel.
<P>
Dames en heren, in het bijzonder wil ik in ons midden begroeten: Ignasi Guardans, die de delegatie leidde, Daniel Caspary, Béla Glattfelder, Syed Kamall, Sajjad Karim, Erika Mann, Jan Tadeusz Masiel en Mia De Vits. Het is fantastisch dat u allen weer hier bent.
<P>
(Applaus)
<P>
Ik ben tevens zeer verheugd dat de volgende medewerkers van het Europees Parlement weer in ons midden zijn, en ik begroet hen even hartelijk: Alberto Rodas, Christopher Ford, Levente Csaszi en Vladymyr Dedobbeleer, de fractiemedewerkers Arielle Rouby en Barbara Melis, evenals de tolken, Vincent Capet van het Europees Parlement en twee freelancetolken, Karen Twidle en Michael Hill.
<P>
(Applaus)
<P>
We zijn allemaal opgelucht dat het u ondanks alles goed gaat, en ik hoop dat u ook psychisch snel zult herstellen van deze vreselijke ervaring.
<P>
Mijn bijzondere dank en erkentelijkheid gaan uit naar het Indiase volk, aan hen die u, ondanks de onzekere situatie ter plaatse, bescherming en hulp hebben geboden.
<P>
Mijn dank geldt verder de consulaten van de lidstaten van de Europese Unie die, naar de letter en de geest van de Europese Verdragen, blijk hebben gegeven van solidariteit door u tijdens deze calamiteit bij te staan.
<P>
Ik zou iedereen eraan willen herinneren dat alle burgers van de Europese Unie wier lidstaat van herkomst geen plaatselijke vertegenwoordiging heeft - zoals in dit geval in Bombay - contact kunnen opnemen met het consulaat van een andere EU-lidstaat. Dergelijke situaties vormen een oprechte uitdrukking van concrete solidariteit tussen de volkeren van de Europese Unie.
<P>
(Applaus)
<P>
Dames en heren, onze gedachten gaan vandaag echter bovenal uit naar de slachtoffers van de aanslagen in India en naar hun families. Hun dood en de omstandigheden die ertoe hebben geleid, zijn misdaden die onder alle omstandigheden onacceptabel zijn.
<P>
Terrorisme - ongeacht waar en door wie gepleegd - moet worden bestreden met vastberaden optreden en solidariteit. De Europese Unie wordt opgeroepen om samen met de internationale gemeenschap terrorisme in al zijn vormen te bestrijden.
<P>
Wij laten ons hierbij leiden door onze rechtsbeginselen. De strijd tegen het terrorisme mag alleen worden gevoerd overeenkomstig de waarden die wij verdedigen.
<P>

<P>
Zojuist heeft mij het vreselijke nieuws bereikt dat minder dan een uur geleden in het Baskische stadje Azpeitia een zeventigjarige zakenman, de heer Uría Mendizabal, is vermoord - naar verluidt door de ETA, hoewel dit nog niet is bevestigd.
<P>
Ik veroordeel deze terroristische aanslag en wil hierbij de familie en vrienden van de heer Uría verzekeren van mijn diepe bedroefdheid en oprechte medeleven. Daarnaast wil ik mijn solidariteit uitspreken met het Spaanse volk, haar autoriteiten en haar democratische instellingen.
<P>
Ik wil u vragen om te gaan staan ter nagedachtenis van de slachtoffers in Bombay en de vermoorde burger van de Europese Unie in Spanje.
<P>
(Het Parlement neemt een minuut stilte in acht)
<P>

<P>
Dames en heren, velen van u dragen het rode lintje. Afgelopen maandag, 1 december 2008, was de twintigste Wereld Aidsdag.
<P>
Aids-HIV is een vreselijke ziekte, waarmee elke 24 uur 7 000 mensen worden besmet, zonder dat zij dit weten. Met reeds 33 miljoen HIV-geïnfecteerden is Afrika het zwaarst getroffen.
<P>
Ook in Europa worden er echter elke dag mensen met het virus besmet. Volgens officiële cijfers van de Wereldgezondheidsorganisatie (WHO) zijn er in Europa van 1999 tot 2006 meer dan 800 000 nieuwe besmettingen geconstateerd, waarvan bijna 270 000 in de lidstaten van de Europese Unie.
<P>
Minstens één op de tien besmette personen is jonger dan 25 jaar. Dit onderstreept de dringende noodzaak van intensievere voorlichtings- en preventiecampagnes en van de beschikbaarheid van vrijwillige - en anonieme - tests.
<P>
We moeten ons politiek ertoe verbinden om de middelen voor de strijd tegen deze ziekte te verhogen en maatregelen te nemen voor vroege opsporing, en aldus een zo vroeg mogelijke zorg en behandeling mogelijk te maken.
<P>
Namens het Europees Parlement wil ik de lidstaten uitdrukkelijk verzoeken maatregelen te nemen ter voorkoming van elke vorm van discriminatie of stigmatisering van besmette personen.
<P>
(Applaus)
