<CHAPTER ID="006-01">
1. Verkiezing van de Europese Ombudsman (stemming) 
<SPEAKER ID="104" NAME="Margot WallstrÃ¶m">
vicevoorzitter van de Commissie. - (EN) Mijnheer de Voorzitter, om te beginnen feliciteer ik Nikiforos Diamandouros met zijn verkiezing tot Europese Ombudsman.
<P>
Zoals in zijn verslag van vorig jaar werd onderstreept, is het zijn cruciale taak om het vertrouwen van de burgers in de EU te vergroten, iets waar wij ons allemaal in kunnen vinden. We hebben allen, als instellingen en als personen, een belangrijke bijdrage te leveren tot dat belangrijke werk.
<P>
De relatie tussen de Commissie en de Ombudsman is altijd bijzonder goed en constructief geweest. Ik denk dat onze samenwerking zelfs nog soepeler en productiever is geworden.
<P>
Met zijn onderzoeken heeft de Europese Ombudsman, samen met zijn team, een grote bijdrage geleverd aan de ontwikkeling en versterking van een cultuur van dienstverlening binnen de Commissie. Uit kritische opmerkingen zijn uiterst belangrijke lessen getrokken, en ook tekent zich een grotere bereidheid af om welwillende oplossingen te vinden. Deze ontwikkeling zou zich moeten voortzetten en ik weet dat de Commissie de activiteiten van de Ombudsman op de voet zal blijven volgen en zijn voorstellen zal blijven verwelkomen.
<P>
De Ombudsman gaat interessante jaren vol uitdagingen tegemoet. Ik denk hierbij natuurlijk aan de nieuwe mogelijkheden die het Verdrag van Lissabon biedt. Zoals u allen weet, is het recht op behoorlijk bestuur verankerd in het Handvest van de grondrechten van de Europese Unie.
<P>
Ik twijfel er niet aan dat de Ombudsman zijn bijdrage aan de versterking van de democratie in Europa zal vergroten, door middel van transparantie en dienstbaarheid van de instellingen. Wij hebben allemaal de verantwoordelijkheid om hem hierin te steunen.
<P>
Dus nogmaals: mijn gelukwensen met uw benoeming en ik wens u veel succes met de uitoefening van de uiterst belangrijke taken die ons allen wachten.
