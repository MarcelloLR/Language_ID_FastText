<CHAPTER ID="019">
Spreektijd van één minuut (artikel 144 van het Reglement) 
<SPEAKER ID="031" NAME="De Voorzitter">
We gaan verder met de spreektijd van één minuut over kwesties van politiek belang.
<SPEAKER ID="032" NAME="Georgios Papastamkos" AFFILIATION="PPE-DE">
(EL) Mijnheer de Voorzitter, het is geen geheim dat de aangekondigde doelstelling voor biobrandstoffen is vastgesteld op 10 procent van hernieuwbare energiebronnen.
<P>
Ik heb de indruk dat de commissarissen voor energie, milieu, industrie en landbouw verschillende opvattingen hebben. Om geen tijd te verspillen, zal ik niet verwijzen naar privé-gesprekken. Niettemin vraag ik me af hoe het kan dat vier commissarissen vier verschillende opvattingen hebben?
<P>
Welke boodschap, Mijnheer de Voorzitter, dames en heren, kan ik aan de Griekse boeren overbrengen die hun gewassen hebben omgezet of willen omzetten om biobrandstoffen van de eerste generatie te produceren naar aanleiding van de herstructurering van GMO voor suiker?
<SPEAKER ID="033" NAME="Ioan Mircea Paşcu" AFFILIATION="PSE">
(RO) Voor het aanstaande festival dat door het Europees Parlement wordt georganiseerd als onderdeel van de interculturele dialoog, is ieder land gevraagd een film over dit thema te produceren. Voorzover ik begrepen heb, is het oorspronkelijke voorstel van Roemenië afgewezen omdat het niet paste bij het thema, maar de vervangende productie, de film California Dreaming, heeft nog grotere tekortkomingen.
<P>
Op de eerste plaats past de film nog minder bij het thema en ondanks de vertoning op de openingsavond in Cannes, doet hij de werkelijkheid geweld aan en wijzigt het imago van mijn land. Terwijl alle andere films de interculturele dialoog op een persoonlijk, menselijk vlak omzetten, gaat de film California Dreaming over het denkbeeldige geval van een Amerikaans transport door Roemenië dat door de lokale autoriteiten tot staan wordt gebracht en leidt tot een burgeroorlog.
<P>
Bovendien is de film doorspekt met obsceen taalgebruik en expliciete seks- en geweldscènes, een unicum op het festival. Ik geloof niet dat dit allemaal deugden van de interculturele dialoog zijn. De grootste tekortkoming is echter dat deze film kennelijk niet is geselecteerd door de Roemeense partij maar door de ambtenaren van het Europees Parlement.
<P>
Als dit waar is, dan is dit een ernstige zaak, want dan wordt een apolitiek concept als de interculturele dialoog bewust om duistere redenen gepolitiseerd, waardoor het imago van een lidstaat van de Europese Unie wordt geschaad. Ik wil het Europees Parlement dan ook vragen deze kwestie te onderzoeken.
<SPEAKER ID="034" NAME="Ignasi Guardans Cambó" AFFILIATION="ALDE">
(ES) Mijnheer de Voorzitter, transparantie moet één van de hoekstenen zijn van de EU-instellingen: ook voor dit Parlement, en nog meer voor de Europese Commissie, waar hoge functionarissen immens veel macht hebben, maar nauwelijks enige politieke controle.
<P>
Ik wil daarom in dit Huis de praktijk van de Commissie aan de kaak stellen die politieke resoluties van dit Huis beantwoordt via mechanismen die lijken op die uit de tijd van het "Politburo” of van "Kremlinologen” die documenten analyseerden. Ik doel bijvoorbeeld, en dit is alleen maar een voorbeeld, op de notulen van de zitting van 13 december 2007, onder het kopje "Aan de resoluties van het Parlement gegeven gevolg”, waar wordt gemeld dat een mededeling van de Commissie was verspreid over het aan een door het Parlement aangenomen resolutie gegeven gevolg.
<P>
Deze tekst, Mijnheer de Voorzitter, is in het Engels en Frans, niet in alle officiële talen van de Gemeenschap, onder nummer SP/207/5401 gepubliceerd op een internetpagina die ik na een zoektocht van drie weken heb gevonden met hulp van secretarieel personeel en andere functionarissen van het Parlement. Zonder transparantie is er geen democratie: wat we hier zien is hypocrisie in de uitingen van de Commissie, die beweert dat zij het Parlement heeft geraadpleegd en vervolgens haar documenten en antwoorden op het internet verbergt zonder daar op enige manier ruchtbaarheid aan te geven.
<SPEAKER ID="035" NAME="Jan Tadeusz Masiel" AFFILIATION="UEN">
(PL) Mijnheer de Voorzitter, het debat over genetisch gemodificeerde organismen is de afgelopen weken weer op de voorgrond gekomen. Poolse boeren zouden productiekosten kunnen besparen door GGO's in te voeren, maar willen dat niet. Dat komt omdat ze Europese consumenten willen beschermen en ervoor willen zorgen dat Poolse agrovoedingsmiddelen zowel gezond als goed eetbaar blijven.
<P>
De Poolse boeren zijn echter jammer genoeg gebonden aan communautaire bepalingen. Ieder lidstaat van de Unie zou de mogelijkheid moeten hebben om zelf te beslissen of genetisch gemodificeerde organismen al dan niet op zijn grondgebied worden geïntroduceerd. Aangezien de Europese belastingbetalers al een aanzienlijke bijdrage leveren voor de ondersteuning van de landbouw, zouden landbouwproducten in elk geval gezond en goed eetbaar moeten zijn en geen verrassingen moeten bevatten.
<SPEAKER ID="036" NAME="Claude Turmes" AFFILIATION="Verts/ALE">
(EN) Mijnheer de Voorzitter, komende woensdag bepreekt het Parlement het Verdrag van Lissabon, en de burgers zullen de debatten in dit Huis over dergelijke institutionele kwesties volgen. De burgers zien echter nog veel liever dat de Europese instellingen de praktische kwestie van de Europese beleidsvorming aanpakken. Een van de belangrijkste kwesties is transparantie en lobbyen.
<P>
De Europese Commissie heeft er goed aan gedaan om drie jaar geleden een zogenaamd transparantie-initiatief te starten, maar nu horen we dat de Commissie een register wil indienen waarin kennelijk geen namen van lobbyisten worden opgenomen, evenmin als zinvolle informatie over de hoeveelheden geld die aan lobbyen worden uitgegeven.
<P>
Ik waarschuw de Voorzitter van de Commissie, de heer Barroso, en ook de heer Kallas, om hun geloofwaardigheid in Europa ten aanzien van het transparantie-initiatief niet te ondergraven, maar te komen met een zinvol register.
<P>
Dat is wat de burgers nodig hebben om te geloven in eerlijke beleids- en besluitvorming in Brussel.
<SPEAKER ID="037" NAME="Daniel Strož" AFFILIATION="GUE/NGL">
(CS) Ik was oorspronkelijk van plan een heel ander onderwerp aan te snijden. De omstandigheden hebben me echter gedwongen mijn mening uit te spreken over een bijzonder ernstige kwestie, namelijk het uitroepen van de onafhankelijkheid van Kosovo door Albanese separatisten.
<P>
Ik ben ervan overtuigd dat deze ontwikkeling, die in strijd is met het internationaal recht, tragische gevolgen en repercussies zal hebben voor heel Europa. Het is bijzonder tragisch dat de EU van plan is deze daad van separatisme ten nadele van Servië, een soevereine staat die toch al zwaar op de proef is gesteld, te onderschrijven. Dat is ten enen male onaanvaardbaar.
<P>
Het hele scenario van deze separatistische actie brengt levendige herinneringen bij me terug van de gebeurtenissen in 1938 in mijn thuisland Tsjecho-Slowakije. Destijds werd een separatistische actie van Duitse nationalisten, ook toen met steun van de Westerse mogendheden, gevolgd door de meest vreselijke oorlog in de geschiedenis. We weten allemaal dat de geschiedenis zich herhaalt in de vorm van een klucht of van een tragedie.
<P>
We moeten noch het een noch het ander laten gebeuren. Ik roep het Parlement op zich te verzetten tegen deze separatistische daad en de aantasting van de soevereiniteit van Servië.
<SPEAKER ID="038" NAME="Slavi Binev" AFFILIATION="NI">
(BG) Mijnheer de Voorzitter, waarde collega's, ik neem het woord omdat ik dringend uw aandacht wil vragen voor een enorm sociaal, economisch, milieu- en moreel probleem dat nu al 18 jaar vreet aan de Bulgaarse maatschappij. In plaats van te worden opgelost, blijft het groeien als een kwaadaardige tumor met onvoorspelbare gevolgen.
<P>
Ik heb het over de staalfabriek van Kremikovtzi, die geacht wordt een strategische rol te spelen in de Bulgaarse economie. Helaas is de fabriek, in plaats van inkomsten voor de schatkist te genereren, de laatste tien tot vijftien jaar veranderd in een kankergezwel voor de hele maatschappij. Hij wordt alleen maar gebruikt voor persoonlijk gewin van bepaalde maffiagroepen en een middel om de kassen van politieke partijen te spekken. En dit heeft allemaal plaatsgevonden onder bescherming van diverse opeenvolgende regeringen, inclusief de zittende.
<P>
Het is bijzonder verontrustend dat de huidige crisis bij Kremikovtzi, dat concreet met sluiting wordt bedreigd, waardoor tienduizend arbeiders en hun gezinnen van hun inkomsten worden beroofd, het directe resultaat is van handelingen van mensen die banden hebben met zowel de criminele onderwereld als de top van de gevestigde orde.
<P>
Het gaat om de voormalige bestuursvoorzitter Valentin Zakhariev, de voormalige openbare aanklager Nikola Filchev en het voormalige hoofd van de gespecialiseerde task forces van de politie ("de baretten”), Filko Slavov. Hun namen worden niet alleen in verband gebracht met het management van Kremikovtzi, maar ook met de meest donkere kanten van de overgang van Bulgarije naar democratie, met inbegrip van de moord op militaire aanklager Nikolay Kolev.
<P>
En zo blijkt nu dat deze mensen de bescherming hebben genoten en blijven genieten van het rechterlijk apparaat en de regering. Ze blijven zich boven de wet verheven voelen. Ik ben ervan overtuigd dat het onvoorstelbaar is dat een lidstaat ...
<P>
(De spreker wordt door de Voorzitter onderbroken)
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Mijnheer de Voorzitter, dames en heren, begin februari heeft de Europese Commissie het interimverslag gepubliceerd over de voortgang van de gerechtelijke hervormingen in Roemenië. Het eindverslag van dit jaar komt in juni uit en is bepalend voor het al dan niet toepassen van de vrijwaringsclausule. Ik denk dat dit niet zal gebeuren omdat de instellingen die kritiek hebben gehad omdat ze achterbleven, in die periode hun problemen op de vier gemonitorde terreinen kunnen oplossen.
<P>
Het toepassen van de vrijwaringsclausule zou betekenen dat rechterlijke vonnissen in de lidstaten niet worden erkend, wat gevolgen zou hebben voor de burgers en partijen in procedures die geen schuld hebben voor het feit dat de betrokken instellingen, de regering en het parlement verzuimen aan hun verplichtingen te voldoen. Het toepassen van de vrijwaringsclausule moet niet worden gezien als een signaal aan de Roemeense burgers, want het is normaal dat degenen die zich schuldig maken aan het niet naleven van verplichtingen, daarvoor verantwoording afleggen, en niet de Roemeense burgers.
<SPEAKER ID="040" NAME="Csaba Sándor Tabajdi" AFFILIATION="PSE">
(HU) Mijnheer de Voorzitter, op 13 februari heeft de premier van Australië, Kevin Rudd, lid van de Labourpartij, formeel verontschuldigingen aangeboden namen de Australische regering voor de vernederingen waaraan de inheemse Aboriginalbevolking twee eeuwen lang is onderworpen. Dit gebaar spreekt voor zich, en het is bijzonder actueel voor ons hier in Europa.
<P>
Meer dan 60 jaar na de tragische gebeurtenissen die zijn voorgevallen tijdens en na de Tweede Wereldoorlog, is er een land in Europa waar drie miljoen mensen - uw volk, Mijnheer de Voorzitter - in ballingschap zijn gedreven, terwijl nog eens een half miljoen mensen zijn beroofd van hun staatsburgerschap, mensenrechten en bezittingen. Tot op heden zijn daarvoor geen verontschuldigingen aangeboden.
<P>
Europa is niet gebouwd op nationalisme en confrontatie, maar op verontschuldigingen en vergiffenis, op een beleid gebaseerd op verzoening. In plaats van zich te richten op collectieve schuld en het zoeken naar zondebokken, zou het goed zijn als de leiders van de iedere lidstaat in de Europese Unie en in Europa zich zouden laten leiden door de wil om zich onvoorwaardelijk te houden aan de fundamentele Europese waarden, elkaar te respecteren, verontschuldigingen aan te bieden en de mensenrechten en de rechten van minderheden te beschermen. Dank u zeer.
<SPEAKER ID="041" NAME="Tunne Kelam" AFFILIATION="PPE-DE">
(EN) Mijnheer de Voorzitter, volgende zondag, 24 februari, vieren de Esten de negentigste verjaardag van hun onafhankelijkheid. Estland is een betrekkelijk jonge staat, maar deelt sedert de dertiende eeuw in het Europese culturele erfgoed en de gemeenschappelijke waarden. Bijzonder is dat wij in de 90 jaar sedert de uitroeping van de onafhankelijkheid die we delen met onze buren - de Letten en de Litouwers - wegens buitenlandse bezetting slechts 39 jaar vrij zijn geweest. Ik herinner daarom aan het belangrijke feit dat precies 25 jaar geleden het Europees Parlement als eerste Europese instelling op de oproep van 45 vrijheidsstrijders uit Litouwen, Letland en Estland heeft gereageerd en een resolutie heeft goedgekeurd ter ondersteuning van het herstel van de soevereiniteit van de drie bezette Baltische naties. Ik dank alle voormalige en huidige leden van het Europees Parlement die op moedige wijze hun solidariteit met de drie Baltische naties hebben uitgedrukt.
<SPEAKER ID="042" NAME="Neena Gill" AFFILIATION="PSE">
(EN) Mijnheer de Voorzitter, in de aanloop naar de Olympische Spelen in Peking is de aandacht van de internationale gemeenschap op China's reputatie op het gebied van schendingen van de mensenrechten gericht. Wij mogen echter ook het lijden van andere soorten, zoals de tijger, niet vergeten. Hun aantal slinkt zienderogen tengevolge van de grote - voornamelijk Chinese - vraag naar tijgerproducten.
<P>
Oorzaak van hun dreigende ondergang is de illegale jacht op tijgers in India. Zelfs werden in reservaten opzieners neergeschoten om bij de tijgers te raken. Die tijgers worden dan illegaal over de grens naar China gebracht. Geschat wordt dat elke dag een tijger wordt gedood. Tegen die snelheid zal de tijger over vijf jaar nagenoeg uitgestorven zijn.
<P>
Het verheugt mij dat de Indiase regering vorige week heeft aangekondigd acht nieuwe reservaten in te zullen stellen om hun afnemende tijgerpopulatie te beschermen. Het zal echter vijf jaar duren voordat de nieuwe reservaten klaar zijn, terwijl de tijgerpopulatie in de voorbije vijf jaar reeds met meer dan 50 procent is afgenomen. Als de Europese Unie en de internationale gemeenschap dus geen dringende actie ondernemen om de vraag te doen dalen, stropen en illegale handel tegen te gaan en de houding in China tegenover tijgerproducten te wijzigen, zullen de nieuwe reservaten te laat komen.
<P>
Ten slotte hoop ik dat u mij op de Tiger Protection Awareness Day zult ondersteunen.
<P>
(De spreker wordt door de Voorzitter onderbroken)
<SPEAKER ID="043" NAME="Viktória Mohácsi" AFFILIATION="ALDE">
(HU) Mijnheer de Voorzitter, ik dank u. Dames en heren, de schaamteloos racistische opmerkingen van de heer Silvio Berlusconi van vorige week, toen hij opriep tot nultolerantie ten opzichte van Roma, illegale immigranten en misdadigers, zijn schokkend en onaanvaardbaar.
<P>
Gisteren had de heer Francesco Storace, die kandidaat is voor het burgemeesterschap van de Italiaanse hoofdstad, het in een verklaring over de 'denomadisering' van Rome, waarmee hij duidelijk maakte dat in de eeuwige stad geen plaats is voor Roma. Kan het waar zijn dat deze verklaringen achttien dagen na de goedkeuring door het Europees Parlement van een Europese strategie voor de Roma worden afgelegd?
<P>
Ik verzoek de Italiaanse leden van het Europees Parlement hun collega's thuis uit te leggen waarom wij deze resolutie en haar doelstellingen, die wij samen hebben geformuleerd, hebben ondersteund, en waarom misbruik van zigeuners in de 21ste eeuw misplaatst is. Mijn open brief in verband met deze verklaringen tegen de Roma werd ondertekend door 72 niet-gouvernementele Roma-organisaties, waaronder 33 in Italië, twaalf in Hongarije, negen in Macedonië, vier in Roemenië, drie in Turkije, twee in Moldavië, vijf in Bulgarije en twee in Frankrijk. Ik dank u.
<SPEAKER ID="044" NAME="Hanna Foltyn-Kubicka" AFFILIATION="UEN">
(PL) Mijnheer de Voorzitter, de heer Alexander Milinkiewicz, de leider van de oppositie in Wit-Rusland, werd vandaag in Minsk eens te meer aangehouden. De heer Milinkiewicz is een Sacharov-laureaat. In 2006 heeft het Europees Parlement hem deze prijs toegekend. Ook mevrouw Olga Kazulin werd aangehouden. Zij is de echtgenote van de heer Alexander Kazulin, een vooraanstaand tegenstander van de heer Lukasjenko.
<P>
De heer Milinkiewicz nam deel aan een demonstratie die was georganiseerd door particuliere ondernemers, die in hun vrijheid zijn beperkt door nieuwe bepalingen die de belastingsdruk verhogen en hun vrijheid om werknemers in dienst te nemen beknotten. Het was niet de eerste demonstratie waarin deze sociale groep aan haar ontevredenheid uitdrukking gaf. Naast de heer Milinkiewicz en mevrouw Kazulin, die niet aan de mars had deelgenomen, werden ook de organisatoren van de mars opgepakt en ondervraagd. Hoe vaak heeft Europa passief toegekeken terwijl één van haar eigen laureaten werd vastgehouden? Hoeveel keer werden de mensenrechten net voorbij de oostelijke grens van de Unie ongestraft met voeten getreden?
<SPEAKER ID="045" NAME="Urszula Gacek" AFFILIATION="PPE-DE">
(PL) Mijnheer de Voorzitter, vorige week vertelden de Poolse media het verhaal van Karolina, een jong meisje wier leven door haar voormalige vriendje werd verwoest. Zonder haar medeweten of toestemming heeft dat vriendje hun gedeelde privé-ervaringen opgenomen en na het aflopen van hun relatie op het internet geplaatst. Karolina's familie en vrienden kregen e-mails met pornografisch materiaal. Omdat ze niet minderjarig is, wordt Karolina niet door de Poolse wetgeving beschermd en blijft haar ex-vriendje ongestraft. De Poolse autoriteiten hebben zich ertoe verbonden de wet zo spoedig mogelijk aan te passen om mensen te beschermen wier privacy en waardigheid op deze manier werden geschonden. Het internet overstijgt echter de nationale grenzen en er is in de Unie geen gemeenschappelijke wetgeving om mogelijke daders af te schrikken en wie dit soort acties onderneemt, te bestraffen.
<P>
Ik verzoek de Commissie en de lidstaten zulk gedrag, dat als verkrachting via het internet kan worden beschreven, te bestrijden.
<SPEAKER ID="046" NAME="Jörg Leichtfried" AFFILIATION="PSE">
(DE) Mijnheer de Voorzitter, dames en heren, in Europa dienen al te veel dierenasielen slechts één doel, namelijk het afmaken van zwerfkatten en -honden. Dat klinkt wreed, maar de echte wreedheid ligt in de manier waarop dat gebeurt, door vergiftiging, verhongering of doodknuppelen. Het ergste is echter dat deze wreedheden niet plaatsvinden in verre landen, maar, zoals toegewijde Oostenrijkse activisten mij hebben verteld, vlakbij. Zo kwamen bijvoorbeeld nog maar kort geleden gevallen van wreedheid tegen dieren in de Tsjechische Republiek aan het licht.
<P>
Ook verontrustend is de korte en bondige verklaring van de Commissie dat de bescherming van huisdieren nog steeds een bevoegdheid van de lidstaten is. De Commissie lijkt vaak op te treden wanneer ze dat niet moet doen, en veel te weinig te doen wanneer dat zou moeten. In deze situatie dient verandering te komen. Dat iets een nationale bevoegdheid is, betekent immers niet dat de EU van het onderwerp volledig afstand moet nemen.
<P>
Ik verzoek daarom alle leden de kwestie van de installaties voor de vernietiging van dieren in hun eigen landen niet te laten doodbloeden door te zwijgen. Ik roep ook de Commissie en de Raad op deze wreedheden te veroordelen.
<SPEAKER ID="047" NAME="Toomas Savi" AFFILIATION="ALDE">
(EN) Mijnheer de Voorzitter, ik ben zeer bezorgd over de misvatting die door mevrouw Sahra Wagenknecht, een college van mij, in een interview op 7 februari dit jaar via het Russische persagentschap 'Regnum' werd verspreid. Ze beschuldigde de regering van Estland ervan de mensenrechten met voeten te treden en de Europese Unie van een doofpotoperatie met betrekking tot de 'Bronzen nacht' en de rechtzaken die daar in Estland op volgden.
<P>
Ik verzeker u dat de lopende rechtzaken tegen de mensen die van het organiseren van de rellen worden beschuldigd, in overeenstemming met de rechtstaat en met inachtneming van de mensenrechten plaatsvinden. Ik wil mevrouw Wagenknecht er ook aan herinneren dat één van de doelstellingen van de staat is de onschendbaarheid van particulier bezit te vrijwaren.
<P>
De plunderingen van vorig jaar in Tallinn hadden niets te maken met vrijheid van meningsuiting of het recht te betogen. Misdaden werden begaan, waardoor de staat verplicht was tussen te komen. De rechtvaardiging van misdaad is voor een politicus niet verheffend. Gelukkig worden de meningen van Sahra Wagenknecht niet door de gehele linkerzijde gedeeld.
<SPEAKER ID="048" NAME="Bogusław Rogalski" AFFILIATION="UEN">
(PL) Mijnheer de Voorzitter, het parlement in Kosovo heeft gisteren de onafhankelijkheid uitgeroepen. Servië heeft dus de wieg van zijn bestaan als natie voor de tweede keer in de geschiedenis verloren. Ik herinner het Parlement eraan dat eerst de Turken deze provincie in de middeleeuwen van Servië hebben afgenomen. In onze tijd heeft Servië het zo dierbare grondgebied voor een tweede keer verloren, met de steun van lidstaten van de Unie en terwijl wij zwegen. Dames en heren, de Kosovaarse onafhankelijkheidsverklaring houdt een schending in van de internationale wetgeving betreffende de onschendbaarheid en integriteit van grenzen en landen. Kosovo's onafhankelijkheidsverklaring opent ook de doos van Pandora, aangezien ze extremisme en nationalisme aanmoedigt en zo in Europa en daarbuiten tot extremisme in al zijn vormen kan leiden. Er zijn onder meer reeds gelijkaardige aanspraken in Ossetië, Nagorno-Karabach en Baskenland. Deze stap getuigt van weinig inzicht met het oog op één lidstaat in het bijzonder, namelijk Cyprus. Hoe dient dat land te reageren? Cyprus streeft naar hereniging, terwijl wij separatistische bewegingen ondersteunen. Wij mogen de onafhankelijkheid van Kosovo niet aanvaarden, omdat ze voor de veiligheid van Europa en vooral voor de interne veiligheid van Servië een bedreiging vormt.
<SPEAKER ID="049" NAME="Milan Horáček" AFFILIATION="Verts/ALE">
(DE) Mijnheer de Voorzitter, in Rusland zijn er begin maart presidentsverkiezingen. Een positief resultaat lijkt echter onwaarschijnlijk. Wat is er in de aanloop naar deze verkiezingen gebeurd? De oppositie is stelselmatig gehinderd en tot zwijgen gebracht, de persvrijheid is grondig beperkt en de voorbereidingen voor de verkiezingen werden verstoord.
<P>
Ik geef een voorbeeld. De heer Garry Kasparov, een Russisch politicus van de oppositie die zeer kritisch is voor het Kremlin, werd vorige week nogmaals om uit de lucht gegrepen redenen door de politie gearresteerd. Wat zal tijdens de verkiezingen gebeuren? Er zal geen sprake zijn van transparantie, aangezien Rusland toezicht op de verkiezingen door de OVSE bemoeilijkt. Wat zal na de verkiezingen gebeuren? Het is zeer onwaarschijnlijk dat de mensenrechtensituatie onder de door de heer Poetin geïnstalleerde president Dimitri Medvedev zal verbeteren. De EU dient hier in actie te komen. De Russische bevolking mag niet aan haar lot worden overgelaten.
<P>
(Applaus)
<SPEAKER ID="050" NAME="Zsolt László Becsey" AFFILIATION="PPE-DE">
(HU) Mijnheer de Voorzitter, de onafhankelijkheid van Kosovo houdt een grote verandering in de Balkan in. Hoewel pijnlijk, lijkt dit een onvermijdelijke stap naar een regeling voor de Balkan.
<P>
Wat de toekomst van Kosovo betreft, moeten wij een oplossing vinden die de collectieve en individuele rechten van een autochtone minderheid, de Serviërs, veilig stelt en garandeert dat ze als gemeenschap in hun historische geboorteplaats kunnen blijven wonen. Als echter een aantal onder hen Kosovo toch wil verlaten, moeten wij ervoor zorgen dat ze niet gaan naar gebieden van Servië waar andere etnische groepen wonen, zoals de door Albanezen bevolkte zuidelijke of door Hongaren bevolkte noordelijke regio's. Zulke massale instroom zou tot nieuwe spanningen tussen de Serviërs, die nu begrijpelijkerwijze geprikkeld zijn, en deze minderheden leiden.
<P>
Als wij dit risico afwenden, kunnen wij een ander akkoord mogelijk maken, dat een grondige langetermijnregeling omvat van de betrekkingen tussen Belgrado en Novi Sad en tussen de autochtone minderheden in Vojvodina en de staat. Het zou ook bijdragen aan de beëindiging van de impasse en aan de instelling van een werkende staat in Bosnië. Wenselijke ontwikkelingen zoals deze zouden worden aangemoedigd door het stelsel van etnische rechten en verdraagzaamheid dat nu in Kosovo wordt opgebouwd. Mijnheer de Voorzitter, ik dank u.
<SPEAKER ID="051" NAME="Proinsias De Rossa" AFFILIATION="PSE">
(EN) Mijnheer de Voorzitter, ik wijs erop dat vakbonden in vele lidstaten echt bezorgd zijn over het recente arrest van het Europees Hof van Justitie in de zaak-Laval. De Commissie moet dringend haar mening kenbaar maken over hoe dit arrest de stelsels met betrekking tot arbeidsbetrekkingen en collectieve onderhandelingen in onze lidstaten beïnvloedt. Ik weet dat de gevolgen in Zweden groot en in Ierland veel beperkter zijn. Desalniettemin dient actie te worden ondernomen om duidelijk te maken dat de EU sociale dumping nooit goedkeurt.
<P>
Bijzonder belangrijk is dat de Commissie en de lidstaten stappen ondernemen om te voorkomen dat de door de Eurosceptici voorspelde rampscenario's de algemene kijk op de kwestie worden. Echte zorgen dienen te worden aangepakt, en eventuele achterpoortjes in Europese en wetgevende initiatieven van het Europese en de nationale parlementen die door gewetenloze mensen kunnen worden gebruik, dienen te worden gesloten. Mijnheer de Voorzitter, ik verzoek u dringend deze kwestie voor te leggen aan de betrokken leden van de Commissie, Špidla en McCreevy.
<SPEAKER ID="052" NAME="Csaba Sógor" AFFILIATION="PPE-DE">
(HU) Mijnheer de Voorzitter, ik dank u. In mijn vorige interventie zei ik dat ik hier mijn moedertaal mag spreken, maar dat dit thuis niet kan. Met 'hier' bedoelde ik natuurlijk het Europees Parlement, en met 'thuis' het Slowaakse nationale parlement.
<P>
Buiten het parlement kunnen wij uiteraard onze moedertaal gebruiken. Dat kan zelfs in een paar instellingen voor hoger onderwijs, zij het in veel mindere mate dan het aandeel Hongaarstaligen in de bevolking zou rechtvaardigen. Van de 6,4 procent etnische Hongaren in de bevolking is slechts 4 procent in het hoger onderwijs vertegenwoordigd en studeert slechts 1,6 procent in zijn moedertaal. Voor het eerst in ongeveer vijftig jaar kunnen Hongaarstalige Csángó-kinderen in oostelijk Roemenië weer Hongaars leren, hoewel dat in sommige dorpen helemaal niet of alleen buiten de school mogelijk is.
<P>
Desondanks was de verklaring van Commissaris Orban over de zogenaamde 'tweede moedertaal' bemoedigend. Wij zijn ervan overtuigd dat de etnische meerderheden in Europese landen voortaan belang zullen hechten aan het verwerven van de officiële landstaal, en er bovendien voor zullen zorgen dat andere groepen die met hen samenleven hun moedertaal kunnen behouden, dat ze die op elk niveau in hun eigen onderwijsinstellingen kunnen leren en dat ze hun moedertaal kunnen gebruiken in de openbare administratie, de rechtbanken en de legislatuur.
<P>
Het jaar 2008 is het Jaar van de Interculturele Dialoog. Ik hoop dat het die naam waardig zal zijn. Ik dank u.
<SPEAKER ID="053" NAME="Marusya Ivanova Lyubcheva" AFFILIATION="PSE">
(BG) Mijnheer de Voorzitter, in alle landen bestaat het probleem van de opvoeding van kinderen in een minder bevoorrechte positie. Voor kinderrechten en kinderbescherming is een geïntegreerd beleid nodig.
<P>
De terugdringing van het aantal geïnstitutionaliseerde kinderen is een mooie doelstelling. In elk land zullen er echter altijd kinderen zijn die de zorg van de maatschappij behoeven, omdat ze geen ouders hebben of anderszins sociaal benadeeld zijn. Wij moeten solidair zijn met die kinderen en die landen, in plaats van politieke druk uit te oefenen die hen in hun waardigheid aantast.
<P>
Ik verzoek de Europese Commissie bijzondere programma's te ontwikkelen voor kinderen in een minder bevoorrechte positie. Daarbij dient rekening te worden gehouden met wat de lidstaten hebben bereikt en moet worden voorkomen dat hun goede naam wordt besmeurd.
<P>
De verspreiding van tendentieuze informatie, zoals over een tehuis in Bulgarije, mag niet worden aangemoedigd. Het imago van mijn land wordt daardoor beïnvloed. Dat is geen positieve bijdrage aan het gemeenschappelijk Europees beleid.
<P>
Wij hebben behoefte aan programma's voor productief onderwijs voor sociaal benadeelde kinderen, ongeacht de manier waarop of de plaats waar ze worden opgevoed, voor het voorkomen van uitbuiting en kinderarbeid en de betrokkenheid van kinderen bij verschillende activiteiten die hun gedrag negatief beïnvloeden.
<SPEAKER ID="054" NAME="Marie Panayotopoulos-Cassiotou" AFFILIATION="PPE-DE">
(EL) Mijnheer de Voorzitter, ik herinner u eraan dat de algemene vergadering van de Verenigde Naties op 13 december 2006 het Verdrag over de rechten van personen met een handicap heeft geratificeerd. De ratificatie van dat verdrag is sedert maart 2007 aan da gang, maar slechts zestien landen hebben het geratificeerd. Twee daarvan zijn EU-lidstaten.
<P>
Ik ben van mening dat alle lidstaten dit verdrag dienen te ratificeren, aangezien de EU een beleid heeft bevorderd dat de rechten van gehandicapten in cultuur en menselijke waardigheid ondersteunt. In de 50 artikelen ervan worden de rechten van personen met bijzondere behoeften op elk gebied van menselijke activiteit (gezondheid, recht, gezin) in detail beschreven en worden ze opgeroepen aan de besluitvorming deel te nemen.
<SPEAKER ID="055" NAME="Magor Imre Csibi" AFFILIATION="ALDE">
(RO) De Europese nationaliteit schenkt een aantal rechten en vrijheiden op het gehele grondgebied van de EU. Daarom hebben de lidstaten zich door de ondertekening van het Verdrag tot oprichting van de Europese Gemeenschap ertoe verbonden elke discriminatie te verbieden.
<P>
Toch werd ik er enkele dagen geleden van op de hoogte gebracht dat een Roemeens burger in Brussel geen auto kon huren omdat hij de Roemeense nationaliteit had. De bediende weigerde op grond van een interne regel van het betrokken autoverhuurbedrijf. De laatste tijd heb ik van veel gevallen van discriminatie van burgers van mijn land op grond van hun Roemeense nationaliteit gehoord.
<P>
Geachte leden, als vertegenwoordigers van meer dan 490.000.000 Europeanen is het onze plicht alarm te slaan. Via een actieve dialoog met onze medeburgers kunnen wij ertoe bijdragen dat zulke incidenten in de toekomst worden vermeden. Ik beschouw het als de plicht van de Europese Unie als democratische entiteit, de inachtneming van de rechten van alle burgers van de Unie te bevorderen door Europese onderwijs- en informatieprogramma's tegen discriminatie te starten.
<P>
Ik verzoek de Europese Commissie ook na te gaan of de lidstaten voldoen aan de verplichtingen inzake de bestrijding van discriminatie op grond van nationaliteit, die ze via verdragen op zich hebben genomen.
<SPEAKER ID="056" NAME="Jaromír Kohlíček" AFFILIATION="GUE/NGL">
(CS) In uw bijdrage had u het erover hoe belangrijk het is te garanderen dat het Internationaal Protectoraat in Kosovo overeenkomstig resolutie 1244 en het international recht deel van Servië blijft. Ik ben niet zeker wat het verband is met de onafhankelijkheidsverklaring van Kosovo, waarmee u het eens lijkt te zijn. U hebt alleszins gelijk dat het onze plicht is te garanderen dat Kosovo weer multi-etnisch en democratisch wordt.
<P>
Deze unilaterale onafhankelijkheidsverklaring is een inbreuk zonder voorgaande op het international recht. Honderdduizenden inwoners van dit grondgebied, die tot acht verschillende etnische groepen behoren, werden met de stilzwijgende instemming van de bezettingsmacht uit hun huizen verdreven. Het is moeilijk te geloven dat deze troepen er niet in zijn geslaagd de omstandigheden voor hun terugkeer te scheppen. In plaats van daartoe bij te dragen stemt u vandaag in met de unilaterale uitroeping van een tweede Albanese staat. Mijnheer de Voorzitter, vindt u het niet relevant dat de economie van deze staat van de opiumhandel in Europa afhankelijk lijkt?
<P>
Het parlement van de Tsjechische Republiek en de parlementen van andere landen hebben om een oplossing voor deze kwestie via internationale onderhandelingen gevraagd. Wij moeten beseffen dat eenmalige oplossingen, zoals in uw bijdrage vermeld, niet bestaan. Elke oplossing schept een precedent. Wij mogen geen schending van de Servische soevereiniteit toestaan.
<SPEAKER ID="057" NAME="De Voorzitter">
Mijnheer Kohlíček, mag ik u aanraden mijn verklaring te herlezen. Ik denk dat dit elk misverstand uit de weg kan ruimen.
<SPEAKER ID="058" NAME="László Tőkés" AFFILIATION="NI">
(HU) Mijnheer de Voorzitter, ik feliciteer de Albanese bevolking van Kosovo met hun onafhankelijkheid en eer de nagedachtenis van de Albanese leider Ibrahim Rugova.
<P>
Elk plan voor een regeling van de laatste vijftien jaar van de tragische geschiedenis van de Joegoslavische regio betrof zelfbestuur, autonomie en machtsdeling voor het volk. De uitvoering van het plan-Ahtisaari, het laatste in een reeks met het plan-Carrington, het Dayton-akkoord, de Rambouillet-onderhandelingen en de kaderovereenkomst van Ohrid, toont aan dat er nog een lange weg is af te leggen alvorens wij de betrekkingen tussen de verschillende etnische groepen en nationale gemeenschappen in onze regio als geregeld kunnen beschouwen. Daaruit blijkt echter ook dat in de toekomst via internationale samenwerking voor elke crisis een oplossing kan worden gevonden.
<P>
In die zin is de regeling-Kosovo een voorbeeld en precedent. Wij zijn ervan overtuigd dat met de positieve instelling van de Europese Unie ook het vreedzame streven naar autonomie van etnische Hongaren in Roemenië en van de Szekler naar territoriale autonomie tot een goed einde kunnen worden gebracht.
<SPEAKER ID="059" NAME="Anna Záborská" AFFILIATION="PPE-DE">
(SK) Op 25 februari 1948 hebben de communisten in ons land een staatsgreep gepleegd en een totalitair regime gevestigd. Dat was het gevolg van de gebeurtenissen in het land sedert 1946. In Tsjechoslowakije ging binnen de democratische omgeving van de heropgerichte staat stapsgewijze de vrijheid verloren. Dat is van zeer groot belang. Niet alleen de overwinning op het nazisme, maar ook die op het communisme maakt deel uit van het erfgoed van een verenigd en vreedzaam Europa. Dankzij deze overwinning kunnen vandaag de vertegenwoordigers van tien lidstaten in het Parlement zetelen.
<P>
Ik wil u op drie kwesties wijzen. Communistische en nazi-symbolen dienen even krachtig te worden veroordeeld. Het communisme en het nazisme dienen als gelijkwaardig te worden beschouwd, in het bijzonder met het oog op de slachtoffers die ze hebben gemaakt. De totalitaire communistische en nazi-regimes werden via misbruik van de democratie in democratische staten ingesteld. Wij moeten daarom zelfs vandaag in de Europese Unie waakzaam zijn. De slachtoffers van het communisme verdienen ook een minuut stilte in het Parlement.
<SPEAKER ID="060" NAME="Ioannis Gklavakis" AFFILIATION="PPE-DE">
(EL) Mijnheer de Voorzitter, overeenkomstig de bepalingen van de gemeenschappelijke marktordening voor tabak zullen vanaf 2009 de middelen die nu als rechtstreekse steun worden verstrekt aan telers onder de eerste pijler worden overgebracht naar de tweede pijler, die structurele maatregelen betreft.
<P>
In mijn land, Griekenland, wordt tabak gewoonlijk geteeld in bijna onvruchtbare gebieden door arme boeren die geen andere mogelijkheden hebben. Indien de tabaksteelt in bepaalde gebieden wordt stopgezet, zullen wij daarom sociale, economische en milieuproblemen krijgen.
<P>
Ik heb ook gezien dat de doelstelling de tabaksteelt en niet het roken is. Als wij tegelijkertijd een einde maken aan tabaksteelt en roken, zouden wij het allemaal eens moeten zijn. Zo zou het moeten zijn. Dat is echter niet het geval. De Europese sigarettenindustrie zal sigaretten blijven produceren, maar alle tabak zal uit derde landen worden ingevoerd.
<P>
Wij moeten daarom gebruik maken van de herziening van het GLB om deze fout te herstellen. Wij moeten laten zien dat de EU een plaats is van gelijkheid, rechtvaardigheid en solidariteit. Daarom verzoek ik het huidige regime na 2009 te handhaven en dat tabakstelers...
<P>
(De spreker wordt door de Voorzitter onderbroken)
<SPEAKER ID="061" NAME="Silvia-Adriana Ţicău" AFFILIATION="PSE">
(RO) Op 4 februari 2008 heeft het Roemeense parlement het EU-hervormingsverdrag geratificeerd. Wij zijn verheugd over deze ratificatie in het Roemeense parlement.
<P>
Het hervormingsverdrag herbevestigt het gelijkheidsprincipe van de burgers, geeft het Handvest van de grondrechten van de Europese Unie rechtskracht, voert de controle van de subsidiariteit door de nationale parlementen in, erkent de universele toegang tot diensten van algemeen economisch belang, beklemtoont het belang van energiezekerheid, versterkt de solidariteit tussen de lidstaten op dit gebied en stelt bijzondere maatregelen in om de klimaatwijziging te bestrijden.
<P>
De invoering van het concept territoriale cohesie en zijn erkenning als doelstelling deed de activiteit van de commissies van het Europees Parlement, die een belangrijke rol spelen in de afbakening van het structuur- en cohesiebeleid, na de ratificatie van het verdrag toenemen.
<P>
Vanuit het oogpunt van de Commissie vervoer en toerisme wettigt het hervormingsverdrag de medebeslissingsprocedure, die reeds wordt toegepast op het gebied van maritiem en luchtverkeer en voorziet in een wettelijke basis voor het Europees Parlement om ondersteunende acties ter versterking van de identiteit van de toerismesector voor te stellen.
<SPEAKER ID="063" NAME="Péter Olajos" AFFILIATION="PPE-DE">
(HU) Mijnheer de Voorzitter, ik dank u. Dit is de zoveelste keer dat ik in de voorbije zeven jaar in het Parlement over de voortdurende vervuiling van de rivier de Raba spreek. Wij hebben verschillende beloftes ontvangen van de betrokken Oostenrijkse agentschappen en de Oostenrijkse en Hongaarse autoriteiten hebben een actieplan ontworpen. De Europese Unie heeft dit proces van nabij gevolgd en de riviercommissie van de twee landen komt regelmatig bijeen, het meest recent nog deze week.
<P>
De politici lijken hun bijdrage te leveren, maar ondertussen sterft de rivier. Bovendien sterft ze nu niet alleen aan de Hongaarse, maar ook aan de Oostenrijkse kant. Totnogtoe zijn elf soorten vis uitgestorven en zijn dertien andere ernstig bedreigd. Greenpeace heeft meermaals steekproeven uitgevoerd op waterstalen en heeft vastgesteld dat de Oostenrijkse fabrieken het water illegaal vervuilen. Ze overschrijden de toegestane niveaus vele malen. Op de rivier is er meer schuim dan ooit.
<P>
Mijnheer de Voorzitter, de rivier waarover ik spreek, is geen riool, maar een Natura 2000-site. Het is echt riviermoerasland. De mensen die daar wonen, zijn van mening dat de EU-wetgeving niet goed is of onvoldoende in acht wordt genomen. Wij moeten deze kwestie op de agenda van het Parlement houden tot ze definitief is opgelost. Ik dank u. Ik zal dat zeker doen.
<SPEAKER ID="064" NAME="Iuliu Winkler" AFFILIATION="PPE-DE">
(RO) Mijnheer de Voorzitter, dames en heren, de financiële instrumenten met betrekking tot het cohesiebeleid van de Europese Unie zijn van groot belang voor de beperking van de verschillen tussen de Europese regio's.
<P>
In het geval van de nieuwste lidstaten van de Europese Unie leveren de via het cohesiebeleid toegewezen fondsen een zeer belangrijke bijdrage aan de toekomstige ontwikkeling van de minder welvarende regio's in deze landen. De opname van deze fondsen in de nieuwe lidstaten neemt voortdurend toe. De Unie dient de door de instrumenten van het cohesiebeleid toegewezen middelen aan de realiteit van een uitgebreid Europa aan te passen.
<P>
Na de toetreding van Roemenië en Bulgarije is de garantie van de toename van de financiële middelen van het cohesiebeleid na 2013 een vereiste geworden. De toename van de cohesiefondsen is een logisch gevolg van de recente uitbreiding van de Unie en zal de samenhang van het beleid van de Unie inzake de minder ontwikkelde Europese regio's bewijzen en de nieuwe lidstaten een krachtig politiek signaal geven.
<SPEAKER ID="065" NAME="Milan Gaľa" AFFILIATION="PPE-DE">
(SK) Wij hebben recentelijk veel over energie-efficiëntie gedebateerd. De praktijk leert dat de huidige etikettering van huishoudapparaten die de consument informeert over het energieverbruik van de toestellen onbetrouwbaar is. Aangezien de meeste apparaten in de handel tot categorie A behoren, gaat duidelijke informatie over de energiebesparing door het gebruik van het toestel verloren en is de producent niet gemotiveerd om een energiezuinig toestel te produceren.
<P>
Als wij consumenten en producenten willen motiveren, moeten wij ervoor zorgen dat huishoudapparaten in nieuwe energiecategorieën worden ingedeeld. De oorspronkelijke indeling bestaat sedert 1994. Ik roep de Europese Commissie op de voorbereiding van het nieuwe systeem van etikettering van apparaten en de procedure van de opname van andere toestellen in het systeem te bespoedigen.
<SPEAKER ID="066" NAME="Colm Burke" AFFILIATION="PPE-DE">
(EN) Mijnheer de Voorzitter, ik zal het hebben over de betaling van REPS aan landbouwers. In de voorbije veertien jaar werden REPS zeer spoedig betaald zodra de documentatie bij de Commissie of het ministerie van Landbouw in Ierland was ingediend. Ik heb begrepen dat de betalingen nu zullen worden uitgesteld en dat meer dan 6000 landbouwers reeds achterstand hebben bij de ontvangst van betalingen. Ik heb ook begrepen dat dit aantal in de komende maanden tot meer dan 60000 zal stijgen.
<P>
Het probleem is dat de landbouwers hun financiële zaken voor een periode van 12 maanden hebben gepland en afspraken hebben gemaakt met hun banken. Ten gevolge van deze verandering zullen velen onder hen de banken niet kunnen terugbetalen.
<P>
Ik vraagt dat het bevoegde lid van de Commissie van mijn mening op de hoogte wordt gebracht en dat deze kwestie wordt opgelost zodat de oude procedure, die veertien jaar heeft bestaan, kan worden hersteld.
<SPEAKER ID="067" NAME="Jean-Claude Martinez" AFFILIATION="NI">
(FR) Mijnheer de Voorzitter, het internationaal recht is op dit punt duidelijk. Wat Kosovo betreft, wordt een staat als bestaand beschouwd indien hij een bevolking heeft, een grondgebied en openbare diensten. Er zijn geen openbare diensten in Kosovo. De Commissie kan dat ter plaatse vaststellen. De enige dienst die daar werkt, is de maffia.
<P>
Een staat is soeverein als hij over volledige autoriteit beschikt. Zoals de Voorzitter van het Parlement net heeft gezegd, is de Kosovaarse autoriteit dus in een staat van soevereiniteit onder toezicht.
<P>
Een staat is soeverein als zijn autoriteit onafhankelijk is, autonomos in het Grieks, als hij dus zelf kan beslissen wat hij doet. In Kosovo zijn het de NAVO en de Verenigde Staten die dat beslissen.
<P>
Een staat is soeverein als zijn autoriteit de enige is. Op het grondgebied van Kosovo zijn er echter verschillende krachten aan het werk.
<P>
Een staat is soeverein indien hij het beginsel uti possidetis, de onschendbaarheid van de grenzen, in acht neemt.
<P>
Kosovo voldoet met andere woorden aan geen enkel criterium voor een soevereine staat overeenkomstig het internationaal recht. De reden daarvoor is dat, na de instelling van delinquente en gangsterstaten, wij nu laboratoriumstaten bedenken waar de Europese Commissie federalisme test en bedenkt door landen te verdelen.
<SPEAKER ID="068" NAME="Ján Hudacký" AFFILIATION="PPE-DE">
(SK) Kosovo's onafhankelijkheidsverklaring is waarschijnlijk een gevaarlijk precedent voor de ontwikkeling van verschillende landen en regio's in de wereld. Dat deze daad veel politieke en diplomatieke steun van de VS en de meerderheid van de grote staten van de Europese Unie heeft gekregen, maakt hem nog bedenkelijker; omdat van bij het begin duidelijk was dat hij een schending van het internationaal recht inhoudt.
<P>
Een veel betere oplossing voor de Balkan zou erin bestaan dat de Europese Unie aan meer democratie in Servië zou bijdragen. Zo zou een positievere sfeer ontstaan in het proces van de versterking van de betrekkingen tussen de Serviërs en de Albanese minderheid op hun gemeenschappelijke grondgebied. Dat zou uiteraard een kwestie op lange termijn zijn. Het is naief te denken dat de door dit precedent versterkte aanspraak op het recht van minderheden op territoriale autonomie in de nabije toekomst geen onoplosbaar probleem zal worden, zelfs voor de lidstaten van de Europese Unie.
<SPEAKER ID="069" NAME="Avril Doyle" AFFILIATION="PPE-DE">
(EN) Mijnheer de Voorzitter, ik steun mijn college en verzoek de Commissie in de komende maanden geen relletjes te blijven uitlokken met verschillende onderdelen van de Ierse autoriteiten, aangezien wij een belangrijke taak voor ons hebben liggen. U weet wat met betrekking tot het Verdrag van Lissabon van de Ieren verwacht wordt.
<P>
Ik kom in het bijzonder tussenbeide om de manier te hekelen waarop de ambtenaren het REPS-betalingsstelsel in Ierland hebben aangevallen. Gedurende meer dan veertien jaar betaalde het ministerie van Landbouw in Ierland met de goedkeuring van de Commissie de betalingen in het kader van het programma voor de bescherming van het landelijk milieu volgens plan aan duizenden landbouwers en hun gezinnen. In de voorbije maand heeft de Commissie besloten dat de betalingen niet nu, maar op het einde van het jaar dienen te worden gedaan. Ik verzoek u geen problemen te veroorzaken met Ierse landbouwers of wie dan ook in Ierland en hun het geld te gunnen waarop zij recht hebben, op de wijze waarop dat al veertien jaar gebeurt. Vooral dit jaar kan dat niet.
<SPEAKER ID="070" NAME="De Voorzitter">
Het debat is gesloten.
