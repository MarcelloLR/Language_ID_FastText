<CHAPTER ID="002">
Verklaring van het voorzitterschap
<SPEAKER ID="005" NAME="De Voorzitter">
U hebt allemaal van een welverdiende vakantie genoten. U ziet er uitgerust uit en ik hoop dat u uw Europese werkzaamheden weer met veel plezier ter hand zult nemen.
<P>
Tot mijn spijt moet ik u eerst het volgende mededelen:
<P>
Sinds wij hier voor het laatst bijeen waren, hebben wij met grote verslagenheid kennis moeten nemen van het overlijden van twee grote Europeanen, namelijk Gaston Thorn en Raymond Barre. Beiden hebben zich als een voortreffelijk lid van de Europese Commissie en als premier van hun land verdienstelijk gemaakt. Gaston Thorn was tien jaar lang, van 1959 tot 1969, lid van het Europees Parlement. Van 1969 tot 1974 was hij minister van Buitenlandse zaken en van 1974 tot 1979 premier van Luxemburg. Van 1981 tot 1985 was hij voorzitter van de Commissie. Tijdens zijn voorzitterschap bereikte de Europese Gemeenschap overeenstemming over de voorwaarden voor toetreding van Spanje en Portugal, kwam het gemeenschappelijk visserijbeleid tot stand en werd een oplossing gevonden voor de geschilpunten in verband met de begrotingsmiddelen en de toekomstige financiering van de Gemeenschap.
<P>
Raymond Barre was van 1967 tot 1973 vice-voorzitter van de Commissie en van 1976 tot 1981 premier van Frankrijk. Als commissaris voor economische en monetaire zaken presenteerde hij in het kader van het plan-Barre in 1969 en 1970 de eerste voorstellen voor de oprichting van een Economische en Monetaire Unie in Europa. Beiden hebben zich tot op het laatst actief ingezet voor Europese integratie en dat proces met buitengewoon belangrijke en praktische bijdragen gesteund, hoewel de condities daarvoor in die tijd vaak moeilijk waren.
<P>
Afgelopen weekend was het honderd jaar geleden dat Altiero Spinelli werd geboren. Hij was een van de architecten van de huidige Europese instellingen en is tien jaar lang lid geweest van het Europees Parlement. Van die tien jaar heb ik tot mijn grote genoegen zeven jaar met hem mogen samenwerken, tot aan zijn overlijden in 1986. Als lid van het Europees Parlement en met name als voorzitter van de Commissie institutionele zaken vervulde hij een toonaangevende rol door het pad te effenen voor een ambitieuze agenda voor institutionele hervormingen. Zijn ontwerp voor een verdrag voor een Europese Unie, dat het Europees Parlement in 1984 met grote meerderheid aannam, legde de basis voor een groot aantal belangrijke wijzigingen die door middel van latere verdragsherzieningen werden doorgevoerd, waaronder een aanzienlijke uitbreiding van de wetgevende bevoegdheden van het Europees Parlement.
<P>
Tijdens het zomerreces zijn we getuige geweest van een reeks van natuurrampen: de dramatische overstromingen in het Verenigd Koninkrijk, de hittegolf in het oostelijke deel van het Middellandse-Zeegebied en recent de rampzalige bosbranden in Griekenland. Deze gebeurtenissen hebben veel leed veroorzaakt voor een groot aantal mensen in Europa. In Griekenland stierven als gevolg van de hevige branden meer dan zestig mensen. Het spreekt vanzelf dat deze tragedie vanmiddag het eerste belangrijke punt op onze agenda is. Ik weet zeker dat ik namens het voltallige Europees Parlement spreek wanneer ik de slachtoffers van deze en andere tragische gebeurtenissen onze innige deelneming betuig.
<P>
Wij betuigen eveneens onze deelneming aan de nabestaanden van de meer dan vijfhonderd mensen die op 15 augustus zijn omgekomen bij de aardbeving in Peru. Ook gedenken wij de duizenden mensen die sinds onze laatste vergadering door zinloos geweld in Irak om het leven zijn gekomen.
<P>
Met droefheid en verbijstering nemen wij ook kennis van het lot van de vele vluchtelingen die nog altijd met boten op de Middellandse Zee en de Atlantische Oceaan verongelukken wanneer zij proberen de Europese Unie binnen te komen. Het blijft onze plicht naar oplossingen te zoeken die een einde maken aan deze vreselijke gebeurtenissen.
<P>
Laten wij de overledenen in stilte gedenken.
<P>
(Het Parlement neemt een minuut stilte in acht.)
