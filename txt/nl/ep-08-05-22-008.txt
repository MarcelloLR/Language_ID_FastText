<CHAPTER ID="008">
Verklaring van de Voorzitter
<SPEAKER ID="905" NAME="De Voorzitter">
In reactie op een voorstel van de werkgroep Midden-Oosten, heeft de Conferentie van voorzitters mij verzocht een verklaring af te leggen over de situatie in Libanon.
<P>
Het Europees Parlement volgt met groeiende bezorgdheid de politieke ontwikkelingen in Libanon. Het gaat daar niet langer de goede kant op en er is sprake van steeds meer geweld en bloedvergieten.
<P>
We zijn dan ook buitengewoon opgelucht en opgetogen met het nieuws dat de Libanese politieke leiders in Doha een veelomvattend en fundamenteel akkoord hebben bereikt, juist nu het Europees Parlement werkt aan een resolutie over Libanon. Er ligt nu een compromistekst dat binnenkort in stemming zal worden gebracht onder voorzitterschap van de heer Onesta.
<P>
Deze zeer waardevolle politieke doorbraak, bewerkstelligd met behulp van de kundige en doeltreffende bemiddeling door de Arabische Liga en de regering van Qatar in het bijzonder, bereidt de weg voor de verkiezing van generaal Michel Suleiman als president van de Republiek Libanon een dezer dagen, alsook voor de oprichting van een regering van nationale eenheid en de goedkeuring van een verbeterde kieswet.
<P>
Gezien de positieve reacties van de naburige landen en andere betrokken landen, wil het Europees Parlement alle partijen oproepen het akkoord volledig ten uitvoer te leggen. We bevestigen hier nogmaals onze onaflatende steun voor de legitieme op grondwettelijke basis gevestigde politieke instellingen in Libanon en het Libanese leger, alsook voor hun pogingen te zorgen voor stabiliteit en bescherming van de soevereine en territoriale integriteit van Libanon.
<P>
We kijken uit naar hervatting van de reguliere interparlementaire betrekkingen met onze Libanese collega's, en hopen dat zij weer op reguliere basis bijeenkomen in een Libanees Parlement dat al zijn democratische rechten uitoefent en al zijn democratische verplichtingen vervult.
<P>
(Applaus)
