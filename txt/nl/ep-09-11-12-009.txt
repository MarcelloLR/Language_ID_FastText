<CHAPTER ID="009">
Stemverklaringen
<P>
Mondelinge stemverklaringen
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Mijnheer de Voorzitter, ik wil een stemverklaring afleggen over het visumrecht van burgers uit de Westelijke Balkan. Links huldigt steevast het standpunt dat alle mensen recht hebben op vrije verplaatsing en vrij reizen. Elke burger heeft dus het recht om naar de Europese Unie te reizen en binnen gelaten te worden.
<P>
Ik ben het er dan ook mee eens dat de visumrestricties voor inwoners van de Westelijke Balkan worden opgeheven. Toch heb ik tijdens de stemming tegen de resolutie gestemd omdat de manier waarop het vraagstuk van Kosovo aan de orde wordt gesteld de facto betekent dat de eenzijdige erkenning van Kosovo als onafhankelijke staat wordt bevestigd.
<P>
Dat is mijns inziens een schending van het Handvest van de VN en van resolutie 1244 van de Veiligheidsraad uit 1999. Op die manier glijdt men af naar een praktijk die noch een vreedzame oplossing van de conflicten, noch veiligheid en stabiliteit in het gebied bevordert.
<SPEAKER ID="096" NAME="Francisco José Millán Mon" AFFILIATION="PPE">
(ES) Mijnheer de Voorzitter, ik wil iets zeggen over het verslag-Fajon. Namens de Spaanse delegatie van de PPE-Fractie wil ik opmerken dat we, hoewel we voor het verslag gestemd hebben, het niet eens zijn met amendement 4, overweging 2 bis (nieuw), waarin gezegd wordt dat de Commissie "een dialoog met Kosovo dient aan te gaan en een toegesneden stappenplan voor versoepeling en liberalisering van de visumvoorschriften dient op te stellen, dat overeenkomt met die voor westelijke Balkanlanden”.
<P>
Mijn delegatie is van mening dat Kosovo niet op gelijke voet geplaatst mag worden met de westelijke Balkanlanden. Denk eraan dat Kosovo nog steeds niet erkend wordt door de Spaanse autoriteiten en ook niet door een aantal andere lidstaten.
<P>
Aangezien over het bewuste amendement en bloc gestemd werd, in combinatie met een aantal andere amendementen, hebben we er niet tegen kunnen stemmen, maar we willen toch duidelijk maken dat we het niet eens zijn met de inhoud ervan.
<SPEAKER ID="097" NAME="Anna Maria Corazza Bildt" AFFILIATION="PPE">
(EN) Mijnheer de Voorzitter, ik wil slechts opmerken dat we moeten onderstrepen dat de gemeenschappelijke verklaring werkelijk een groot succes is. Onze gemeenschappelijke verklaring is een krachtige politieke boodschap van steun aan een versnelling van gratis visumverlening aan de burgers van de westelijke Balkan. Wij konden dit politieke succes boeken dankzij de verantwoordelijke opstelling van mijn PPE-Fractie, die het proces weer op het goede spoor heeft gebracht en de juiste richting heeft gegeven, op een deugdelijke grondslag, want overeenkomend met de Verdragen. Het zou slechts misleidend zijn geweest en verkeerde verwachtingen bij de bevolking in de regio hebben gewekt wanneer wij de politieke verklaring in een juridische bijlage hadden gedwongen.
<P>
Ik wil alleen maar zeggen dat ik het beleg en de bombardementen van Sarajevo anderhalf jaar heb ondergaan. Ik zal mij onvoorwaardelijk inzetten voor een snellere visumverlening aan mijn vrienden en de mensen aldaar, totdat dit de volgende zomer is bereikt.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Mijnheer de Voorzitter, ik wil graag ingaan op het verslag-Paliadeli, en wel omdat ik van mening ben dat de Europese ombudsman eigenlijk de belangen van de burgers in de Europese Unie behoort te behartigen. In het afgelopen jaar heeft hij echter iets gedaan wat diametraal indruist tegen deze taakstelling, hij heeft zich namelijk laten kopen en voor een economisch karretje laten spannen. Hij heeft een vraag aan de Commissie gericht waarin hij zich beklaagt over het feit dat verschillende landen een verbod hebben ingesteld op het houden van wilde dieren in circussen. Ik vind dat dat geen zaak voor de ombudsman is. Het is niet zijn taak om een klein aantal circusexploitanten dat nog met wilde dieren werkt, de hand boven het hoofd te houden in plaats van de grote meerderheid van de burgers te steunen die wel degelijk voor dit verbod is en best met circussen zonder wilde dieren kan leven.
<P>
Ik beschouw zijn optreden op dit punt niet als positief en heb ook tegen het verslag gestemd.
