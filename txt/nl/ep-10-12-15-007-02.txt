<CHAPTER ID="007-02">
2. Ontwerp van algemene begroting van de Europese Unie voor het begrotingsjaar 2011, als gewijzigd door de Raad (stemming) 
<SPEAKER ID="167" NAME="Martin Schulz" AFFILIATION="S&amp;D">
(DE) Mijnheer de Voorzitter, ten aanzien van amendement 13 wil ik namens onze fractie de volgende verklaring afgeven. Dit amendement had collega Göran Färm namens onze fractie in de Begrotingscommissie ingediend. Wij hadden besloten dit amendement niet opnieuw voor te leggen, maar de Fractie De Groenen/Vrije Europese Alliantie heeft het met veertig handtekeningen heringediend. Wij zullen ons ten aanzien van dit amendement van stemming onthouden. Ik heb de collega's van De Groenen duidelijk gemaakt dat wij het volledig met dit amendement eens zijn, maar omdat wij nu eenmaal hadden afgesproken als fractie geen nieuwe amendementen in te dienen onthouden wij ons van stemming. Ik zeg echter nadrukkelijk dat wij dit punt - belasting op financiële transacties - ondersteunen en hopen dat wij in de komende dagen bij de stemmingen ook kunnen rekenen op de steun van de collega's aan de andere zijde van het Huis.
