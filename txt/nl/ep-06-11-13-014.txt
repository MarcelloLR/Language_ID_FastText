<CHAPTER ID="014">
Regeling van de werkzaamheden
<SPEAKER ID="023" NAME="De Voorzitter">
Aan de orde is de definitieve ontwerpagenda die door de Conferentie van voorzitters is opgesteld overeenkomstig artikel 130 en 131 van het Reglement tijdens haar vergadering van 9 november 2006. De volgende wijzigingen zijn voorgesteld.
<P>
Maandag:
<P>
Ik heb een verzoek ontvangen van de Sociaal-democratische Fractie in het Europees Parlement om het debat over het verslag van mevrouw Bachelot-Narquin over het voorstel voor een verordening van het Europees Parlement en de Raad tot oprichting van een Europees fonds voor aanpassing aan de globalisering, uit te stellen.
<P>
Wie wil dit verzoek toelichten namens de Sociaal-democratische Fractie in het Europees Parlement?
<SPEAKER ID="024" NAME="Jean Louis Cottigny" AFFILIATION="PSE">
(FR) Mijnheer de Voorzitter, de Sociaal-democratische Fractie in het Europees Parlement verzoekt om uitstel van het debat en de stemming over het verslag van mevrouw Bachelot-Narquin over het Europees fonds voor aanpassing aan de globalisering.
<P>
Aangezien het Coreper en het Finse voorzitterschap hun definitieve versie van de ontwerpverordening pas op vrijdag 10 november hebben afgerond, hebben wij deze namelijk pas aan het eind van de middag ontvangen. Hoewel wij de hele afgelopen week met de rapporteur hebben samengewerkt tijdens informele bijeenkomsten met de Raad en de Commissie, hebben wij tussen vrijdagavond en vandaag dus geen kans gehad voor een eerste onderlinge gedachtewisseling. Daarom verzoeken wij om zowel het debat als de stemming uit te stellen tot de tweede vergadering van november, zodat wij de voorstellen die de Raad ons doet nader kunnen onderzoeken.
<SPEAKER ID="025" NAME="Roselyne Bachelot-Narquin " AFFILIATION="PPE-DE">
rapporteur. - (FR) Mijnheer de Voorzitter, ook ik voer het woord met instemming van mijn fractie, de Fractie van de Europese Volkspartij (Christen-democraten) en Europese Democraten, om het standpunt van mijn collega, de heer Cottigny, te steunen en om uitstel van de stemming en het debat te vragen.
<P>
Zoals mijn collega zojuist opmerkte, hebben wij de laatste informatie over de standpunten van de Raad inderdaad slechts een paar uur geleden ontvangen. Tijdens onze discussies tot nu toe is er sprake geweest van een belangrijke toenadering tussen de standpunten van de Raad en die van het Parlement, die verwoord zijn door de twee bevoegde commissies van het Parlement, namelijk de Commissie werkgelegenheid en sociale zaken en de Begrotingscommissie. Hoewel er geen garantie is, zouden wij op deze basis misschien een akkoord in eerste lezing kunnen bereiken, waardoor dit Fonds begin volgend jaar operationeel zou kunnen zijn, hetgeen volgens mij de wens is van vrijwel alle afgevaardigden in dit Parlement. Om die reden steun ik het standpunt van de heer Cottigny.
<P>
(Het Parlement willigt het verzoek in)
<P>
(Het Parlement neemt de agenda aan)
<P>

<SPEAKER ID="027" NAME="Jens-Peter Bonde" AFFILIATION="IND/DEM">
(EN) Mijnheer de Voorzitter, de voorgestelde grondwet is goedgekeurd met 500 tegen 137 stemmen en bevestigd met 382 tegen 125 stemmen. De tegenstanders hebben nu dus een kwart van de stemmen in dit Parlement, maar als we in het buitenland tijdens ontmoetingen met de nationale parlementen worden vertegenwoordigd, is de verhouding 1 op 14. De nee-zijde mocht er in Berlijn, Londen en Parijs niet bij zijn. Het Parlement heeft nu in totaal 58 vertegenwoordigers gestuurd, 54 van de ja-zijde en slechts 4 van de nee-zijde. Bij 7 van de 11 vergaderingen was de nee-zijde niet aanwezig.
<P>
Afgelopen donderdag heeft de Conferentie van voorzitters deze discriminatie van personen die tegen de grondwet zijn, goedgekeurd. Dit illustreert heel goed hoezeer ons D'Hondt-systeem in het nadeel werkt van minderheden in de grote fracties. Een aantal van ons heeft het initiatief tot het hervormingsprogramma Fair Chair genomen. We vragen om een Fair Chair in plaats van een ceremonie en eerlijke vertegenwoordiging in plaats van discriminatie tegen kleine fracties en minderheden.
<P>
We presenteren ons platform morgen om twee uur tijdens een persconferentie in de perskamer. Mijnheer de Voorzitter, wij nodigen u hierbij uit.
<SPEAKER ID="028" NAME="De Voorzitter">
Mijnheer Bonde, zoals u weet heeft de Conferentie van voorzitters uw standpunt reeds in aanmerking genomen en bevestigd dat de samenstelling van de delegaties van elke commissie een aangelegenheid is voor de commissieleden zelf, en dat het derhalve de commissie is die moet beslissen welke vertegenwoordiging de meest geschikte is.
<P>
U heeft uw toespraak vandaag gehouden - iets wat alle afgevaardigden moeten weten - nadat de Conferentie van voorzitters zich al over uw punt had gebogen en daar een besluit over had genomen.
