<CHAPTER ID="012">
Regeling van de werkzaamheden
<SPEAKER ID="017" NAME="De Voorzitter">
De definitieve ontwerpagenda, zoals opgesteld door de Conferentie van voorzitters tijdens haar vergadering van donderdag 20 januari 2011 op grond van artikel 137 van het Reglement, is rondgedeeld. De volgende wijzigingen zijn voorgesteld:
<P>
Met betrekking tot de maandag:
<P>
Er zijn geen wijzigingen voorgesteld.
<P>
Met betrekking tot de dinsdag:
<P>
De Fractie De Groenen/Vrije Europese Alliantie en de Fractie Alliantie van Liberalen en Democraten voor Europa hebben verzocht om inschrijving op de agenda voor dinsdagochtend, van een verklaring van de vicevoorzitter van de Commissie en hoge vertegenwoordiger van de Unie voor buitenlandse zaken en veiligheidsbeleid, over de rechtsstaat in Rusland. Als eerste wil ik graag het woord geven aan mevrouw Harms zodat zij het verzoek kan motiveren. Het woord is aan u, mevrouw Harms.
<SPEAKER ID="018" NAME="Rebecca Harms">
namens de Verts/ALE-Fractie. - (DE) Mijnheer de Voorzitter, ik vind dat we beslist moeten spreken over de rechtsstaat in Rusland, enerzijds met het oog op de ervaringen die we hebben opgedaan in de zaak Chodorkovski, maar anderzijds ook met het oog op de verkiezingen voor de Doema, die deze herfst plaatsvinden. Die zijn ook een goede reden om ons bezig te houden met de situatie in dit grote buurland in het oosten van ons continent.
<P>
Op dit moment worden we tenslotte allemaal weer geconfronteerd met de vraag of we in ons nabuurschap wel genoeg doen om de mensenrechten, de burgerrechten en de vrijheid te verdedigen. Velen van ons hebben zich ongetwijfeld met zelfkritiek afgevraagd of ze tijdens debatten over Egypte en Tunesië wel altijd gezegd hebben wat ze hadden moeten zeggen. Ik zou niet willen dat we evenzeer in gebreke blijven wanneer het gaat om het oosten van ons eigen continent. Daarom pleit ik ervoor dat we deze week - en wel morgen - een debat voeren over de 'rule of law in Russia'.
<SPEAKER ID="019" NAME="Guy Verhofstadt">
namens de ALDE-Fractie. - (EN) Mijnheer de Voorzitter, ik steun het verzoek van Rebecca Harms. Ik wil ook vermelden dat sinds wij dit voorstel in de Conferentie van voorzitters en nu hier in de plenaire vergadering hebben besproken, wij steeds meer onder druk zijn gezet van Russische zijde om dit niet te doen.
<P>
Mevrouw Kristiina Ojuland, die enkele weken geleden een seminar organiseerde over wetgeving in Rusland, werd bezocht door een vertegenwoordiger van het Russische Ministerie van Buitenlandse Zaken die zei: "Zet dit niet door” en "Jullie kunnen beter niet proberen om een resolutie over wetgeving in Rusland in het Europees Parlement te krijgen.”. Het is niet aan Rusland om de agenda van het Europees Parlement te bepalen: dat is aan ons.
<P>
(Applaus)
<SPEAKER ID="020" NAME="Adrian Severin">
namens de S&D-Fractie. - (EN) Mijnheer de Voorzitter, als permanent rapporteur voor de betrekkingen met Rusland, wil ik u vertellen dat we al een uitgebreid procedé hebben geïntroduceerd voor alle kwesties die belangrijk zijn voor de verhoudingen met Rusland.
<P>
Er heeft reeds een audiëntie plaatsgevonden met de vertegenwoordiger van de External Action Service en een vertegenwoordiger van de Russische overheid. Op 2 maart organiseren we een workshop waarin deskundigen alle belangrijke aspecten van de betrekkingen met Rusland zullen behandelen.
<P>
Volgens de planning beschikken we dan in de tweede week van maart over een volledige tekst, inclusief een aanbeveling, die open staat voor discussie en amendementen en die uiteindelijk in een debat in een plenaire zitting behandeld zal worden in aanwezigheid van de Hoge Vertegenwoordiger, die, zoals wij begrepen hebben, deze week niet beschikbaar is.
<P>
En daarom, zonder het onderwerp als minder belangrijk af te willen doen, is het veel beter om het procédé voort te zetten zodanig dat wij een breed debat hebben kunnen voeren. Dit zal ons besluit geloofwaardigheid verlenen.
<SPEAKER ID="021" NAME="Joseph Daul" AFFILIATION="PPE">
(FR) Mijnheer de Voorzitter, er is iets wat ik niet begrijp. Vorige week, tijdens de Conferentie van voorzitters, zei u dat we in maart een debat over Rusland zouden houden omdat barones Ashton dan aanwezig zou zijn. Ook zei u tijdens de Conferentie van voorzitters dat we een debat over Rusland moesten organiseren omdat de heer Poetin een bezoek zou brengen aan de Commissie, of beter gezegd aan de heer Barroso.
<P>
Volgens de informatie die ik vanmorgen heb gekregen, komt de heer Poetin niet naar de Commissie. Weet u hier meer van? Het debat is vorige week alleen aangevraagd omdat de heer Poetin zou komen. Toch staat er nog steeds een debat over Rusland, samen met een resolutie, op de planning voor maart.
<P>
Ik zou nu graag informatie willen krijgen over wat we hebben besproken.
<P>
(Het Parlement willigt het verzoek in)
<SPEAKER ID="022" NAME="De Voorzitter">
De verklaring van de vicevoorzitter van de Commissie en hoge vertegenwoordiger van de Unie voor buitenlandse zaken en veiligheidsbeleid over de rechtsstaat in Rusland wordt als derde punt op de agenda van dinsdagochtend ingeschreven. De termijn voor de indiening van ontwerpresoluties is dinsdag 15 februari om 10.00 uur. De termijn voor de indiening van amendementen en gezamenlijke ontwerpresoluties is woensdag 16 februari om 10.00 uur. De termijn voor de indiening van amendementen op de gezamenlijke ontwerpresoluties is echter woensdag 16 februari om 11.00 uur. Er zullen dus na woensdag 16 februari 11.00 uur geen ontwerpresoluties of amendementen meer geaccepteerd worden. De stemming vindt op donderdag plaats.
<P>
Dames en heren, er is nog een verzoek met betrekking tot de dinsdag. De Fractie van de Europese Volkspartij (Christendemocraten) heeft verzocht om inschrijving op de agenda van een verklaring van de Commissie over de situatie op Lampedusa. De heer Mauro zal dit verzoek motiveren. Mijnheer Mauro, het woord is aan u.
<SPEAKER ID="023" NAME="Mario Mauro">
namens de PPE-Fractie. - (IT) Mijnheer de Voorzitter, zoals u terecht hebt opgemerkt, hebben we hier te maken met historische gebeurtenissen die een buitengewone toename van de migratiestroom richting Europa veroorzaken. Hoewel op dit moment Lampedusa overspoeld wordt door deze buitengewone stroom migranten, heeft het proces van destabilisering en verandering in de Maghreb effecten voor Europa als geheel.
<P>
Daarom achten we het hoogstnoodzakelijk dat de Commissie het woord neemt om zowel in te gaan op de humanitaire gevolgen als op de achterliggende strategische problemen die we zouden moeten oplossen teneinde ons beleid ten opzichte van het Middellandse Zeegebied te kunnen herzien. Gezien het urgente karakter van deze zaak vragen wij derhalve om een afzonderlijk debat morgenmiddag met commissaris Malmström en het inkorten van het vragenuur met de Commissie met een half uur.
<SPEAKER ID="024" NAME="Martin Schulz">
namens de S&D-Fractie. - (DE) Mijnheer de Voorzitter, ook de S&D-Fractie is ook van mening dat wij dit voorstel moeten doen. Ik zou de heer Mauro en het Parlement echter willen aanbevelen om de tekst wat duidelijker te maken. Het gaat toch om een enorme golf van vluchtelingen, en het gaat de mogelijkheden van Italië, en van ieder ander land in het Middellandse Zeegebied, ongetwijfeld te boven om dat alleen aan te pakken. En naast Italië zullen zeker ook andere landen met een massale vluchtelingenstroom worden geconfronteerd. We kunnen er wel van uit gaan dat ook Malta, Griekenland en Spanje binnen afzienbare tijd met dit probleem zullen worden geconfronteerd. Daarom vinden wij dat de titel van het debat heel zorgvuldig moet worden gekozen. Er moet een statement van de Commissie komen over de maatregelen die de Europese Unie meteen kan nemen om Italië en andere betrokken lidstaten te helpen bij het opvangen van deze vluchtelingenstroom.
<SPEAKER ID="026" NAME="Rui Tavares" AFFILIATION="GUE/NGL">
(EN) Mijnheer de Voorzitter, ik wil het voorstel van de heer Schultz steunen omdat het over meer gaat dan alleen Lampedusa: er liggen 5 000 kilometers tussen Marokko en Syrië, en met elke kilometer groeit het humanitaire risico. Het gaat er niet om te weten of de Europese Unie de Italiaanse overheid zal helpen maar om te weten of we als continent kunnen handelen bij een risico dat het gehele continent aangaat. Dat is de taak die ons te wachten staat.
<SPEAKER ID="027" NAME="De Voorzitter">
We gaan nu verder met het vaststellen van een titel voor dit debat. De Fractie van de Progressieve Alliantie van Socialisten en Democraten in het Europees Parlement heeft de volgende titel voorgesteld: "EU-maatregelen ter ondersteuning van Italië in verband met migratiestromen.” Als ik me niet vergis, wil de heer Schulz een wijziging voorstellen.
<SPEAKER ID="028" NAME="Martin Schulz">
namens de S&D-Fractie. - (DE) Mijnheer de Voorzitter, ik wil nog een keer proberen om het heel precies te formuleren: we willen graag dat de Commissie een statement aflegt over de maatregelen die de Europese Unie meteen kan nemen om Italië en andere landen die hiermee worden geconfronteerd te helpen bij het opvangen van de vluchtelingenstroom die nu op ze af komt.
<SPEAKER ID="029" NAME="De Voorzitter">
Ik begrijp het. De voorgestelde titel luidt als volgt: "Onmiddellijke EU-maatregelen ter ondersteuning van Italië en andere lidstaten die geconfronteerd worden met uitzonderlijke migratiestromen.”
<P>
(Het Parlement willigt het verzoek in)
<P>
Met betrekking tot de woensdag:
<P>
Er zijn geen wijzigingen voorgesteld.
<P>
Met betrekking tot de donderdag:
<P>
De Fractie Europa van Vrijheid en Democratie heeft verzocht om inschrijving op de agenda van de mondelinge vraag aan de Commissie over het beroep dat is aangespannen tegen het Europees arrestatiebevel in de zaak-Julian Assange. Wie kan ik het woord geven over dit verzoek?
<SPEAKER ID="030" NAME="Gerard Batten">
namens de EFD-Fractie. - (EN) Mijnheer de Voorzitter, deze mondelinge vraag gaat niet over de schuld of onschuld van de heer Assange in de aanklacht wegens verkrachting die in Zweden tegen hem loopt. Het gaat hier over de procedure van het Europees arrestatiebevel en of dit voor politieke doeleinden wordt misbruikt.
<P>
Het Europees arrestatiebevel kan er voor zorgen dat elke Europese burger uitgeleverd wordt zonder dat het een rechtbank is toegestaan om de prima facie bewijsvoering te bestuderen, en er is haast geen mogelijkheid om uitlevering te weigeren. Het Europees aanhoudingsbevel kan heel gemakkelijk misbruikt worden of ingezet worden tegen politieke dissidenten.
<P>
Gaat de zaak-Assange over vermeende criminele daden gepleegd in Zweden of over de wens van de Verenigde Staten om hem uitgeleverd te krijgen vanuit een Europees land dat meewerkt? Om deze zaak te begrijpen is het nodig dat wij deze procedure bespreken. Op die manier kunnen we bepalen of het Europees arrestatiebevel verkeerd wordt gebruikt en wordt misbruikt. Er is een volledig debat nodig in dit Huis met bijdragen van alle kanten van het politieke spectrum. Stemt u alstublieft vóór.
<SPEAKER ID="031" NAME="Edit Herczog">
namens de S&D-Fractie. - (EN) Mijnheer de Voorzitter, in 2004 veroorzaakte een Iers staatsburger een dodelijk ongeval in Hongarije. Maar pas afgelopen vrijdag ontvingen we het besluit van de Ierse autoriteiten dat de man kon afreizen naar Hongarije voor de rechtszaak.
<P>
Daarom moet deze procedure strenger worden, op Europees niveau, dan ze vandaag de dag is. Anders zullen slachtoffers jaren moeten wachten, niet alleen in deze zaak, maar ook in andere zaken. Deze procedure moet veel strenger worden, en daarom stemmen wij, natuurlijk, vóór.
<SPEAKER ID="032" NAME="Martin Schulz">
namens de S&D-Fractie. - (DE) Mijnheer de Voorzitter, ik heb een vraag over het Reglement. Ik weet niet of wij als Europees Parlement wel een principieel debat kunnen voeren over het Europees aanhoudingsbevel. Je kunt voor of tegen dit aanhoudingsbevel zijn, en voor of tegen de uitvoering daarvan, maar het Reglement staat volgens mij niet toe dat we in het Parlement een lopende procedure behandelen. Als dat wel zou kunnen, zou ik ook nog wel een paar gevallen kunnen noemen die we hier zouden kunnen bespreken. Het lijkt me echter werkelijk niet verstandig om in het Europees Parlement een principedebat te voeren over een lopende procedure.
