<CHAPTER ID="007">
Verzoek om opheffing van de immuniteit: zie notulen
<SPEAKER ID="108" NAME="Sonia Alfano" AFFILIATION="ALDE">
(IT) Mijnheer de Voorzitter, dames en heren, voordat we overgaan tot de stemming, wil ik van de gelegenheid gebruikmaken om het Parlement, de Raad en de Commissie eraan te herinneren dat L'Aquila twee jaar geleden getroffen werd door een aardbeving die leidde tot 309 doden en 1 650 gewonden. Om die reden zal ik vandaag aan alle leden van het Europees Parlement een video doen toekomen die op 13 januari in L'Aquila is opgenomen. Ik nodig alle leden uit om de video te bekijken, omdat de burgers van L'Aquila verwachten dat Europa krachtig optreedt.
<SPEAKER ID="109" NAME="De Voorzitter">
Dank u, mevrouw Alfano. Ik heb tijdens het debat vanochtend ook melding gemaakt van deze vreselijke 'verjaardag'. Het is volkomen terecht dat u deze volgepakte vergaderzaal hier nog even aan herinnert.
<SPEAKER ID="110" NAME="David-Maria Sassoli" AFFILIATION="S&amp;D">
(IT) Mijnheer de Voorzitter, dames en heren, gisternacht heeft er opnieuw een tragedie plaatsgevonden op de Middellandse Zee. Er zijn Noord-Afrikaanse immigranten omgekomen die op weg waren naar Italië en Europa. Honderddertig personen worden vermist en er zijn inmiddels twintig lichamen geborgen.
<P>
Wanneer wij het hebben over immigratie, mogen wij nooit vergeten dat we het hebben over mannen, vrouwen en kinderen, en niet enkel over getallen. De Raad en de regeringen mogen zich niet langer terughoudend opstellen, maar moeten optreden. Het beschaafde en democratische Europa moet zich solidair tonen en daarom, mijnheer de Voorzitter, vraag ik u om een minuut stilte ter nagedachtenis van de omgekomen immigranten.
<P>
(Applaus)
<SPEAKER ID="111" NAME="De Voorzitter">
Dank u, mijnheer Sassoli. Uiteraard zal ik uw verzoek inwilligen. Maar voordat ik het Parlement verzoek een minuut stilte in acht te nemen ter nagedachtenis van deze slachtoffers, geef ik het woord aan de heer Tavares, die hier ook iets over wil zeggen.
<SPEAKER ID="112" NAME="Rui Tavares" AFFILIATION="GUE/NGL">
(EN) Mijnheer de Voorzitter, wij hebben vernomen dat een boot met vluchtelingen uit Libië in de Middellandse Zee is gekapseisd. Wij weten dat daarbij doden zijn gevallen en dat honderdvijftig mensen zijn vermist.
<P>
Bijna een jaar geleden gaf het Parlement zijn goedkeuring aan een medebeslissingsinstrument dat voorziet in een noodmechanisme voor de hervestiging van vluchtelingen uit gewapende conflicten of een crisissituatie, zoals de burgeroorlog in Libië. Dit instrument ligt nu al een jaar bij de Raad. Afgelopen maand werd de Raad er in een mondelinge vraag op gewezen dat hier mensenlevens in het geding zijn en het dus om een belangrijk instrument gaat. En nu blijkt helaas hoe waar dat is.
<SPEAKER ID="113" NAME="De Voorzitter">
Op verzoek van de heer Sassoli, een verzoek waar iedereen zich, naar ik aanneem, in kan vinden, nemen we nu een minuut stilte in acht ter nagedachtenis van degenen die gisteren zijn omgekomen.
<P>
(Het Parlement neemt staande een minuut stilte in acht)
<SPEAKER ID="114" NAME="Bruno Gollnisch" AFFILIATION="NI">
- (FR) Mijnheer de Voorzitter, ik vraag u twintig seconden voor een afwijkend geluid in dit concert van politieke correctheid. Alleen u bent verantwoordelijk voor deze doden die het gevolg zijn van de valse hoop die u Europa en zelfs de wereld heeft gegeven, dat wij bereid zouden zijn om al deze mensen op te vangen. U bent hier verantwoordelijk voor.
<SPEAKER ID="115" NAME="Cristiana Muscardini" AFFILIATION="PPE">
(IT) Mijnheer de Voorzitter, dames en heren, mijn enige vraag is hoeveel minuten stilte er nog nodig zijn voordat wij komen tot een gemeenschappelijk immigratiebeleid.
<P>
(Applaus)
<SPEAKER ID="116" NAME="De Voorzitter">
Dit is niet het moment om een debat te openen over een onderwerp dat gisteren nog besproken is.
