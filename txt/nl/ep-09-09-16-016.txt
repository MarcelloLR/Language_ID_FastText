<CHAPTER ID="016">
Vragenuur (vragen aan de Raad) 
<SPEAKER ID="249" NAME="De Voorzitter">
Aan de orde is het vragenuur (B7-0203/2009).
<P>
Wij behandelen een reeks vragen aan de Raad.
<P>

<P>
Betreft: Dierenwelzijn
<P>
Overweegt het Zweedse voorzitterschap, daar dierenwelzijn een van zijn prioriteiten is en daar landen zoals Ierland reeds goed functionerende dierenwelzijnprogramma's hebben ingevoerd met betrekking tot het vervoer van levende dieren (o.m. het programma voor het welzijn van zoogkoeien dat ertoe bijdraagt dat onze voor de uitvoer bestemde pas gespeende dieren sterker en beter op de verplaatsing voorbreid zijn) met dergelijke programma's voor de uitvoer van levende dieren rekening te houden om in eventuele nieuwe wetgeving te zorgen voor evenwicht tussen de duurzame uitvoer van levende dieren en bescherming van het dierenwelzijn? Heeft het Zweedse voorzitterschap, gezien het feit dat Ierland een eiland is en in hoge mate afhankelijk van de uitvoer van pas gespeende dieren, voorts voorstellen waardoor deze handel die voor Ierland van levensbelang is, wordt belemmerd?
<SPEAKER ID="251" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, ik heb de eer om op een vraag van mevrouw Harkin te antwoorden. De Raad deelt de ongerustheid van het Parlementslid met betrekking tot dierenwelzijn. Door de regelmaat waarmee de Commissie voorstellen doet, wordt er op dit gebied voortdurend veel communautaire wetgeving vastgesteld. Het gaande houden van het debat over dierenwelzijn en goede veehouderij is een doel van het Zweedse voorzitterschap. Voor het Zweedse voorzitterschap zijn dat prioritaire kwesties op het gebied van landbouw en op 8-9 oktober zal in de Zweedse stad Uppsala een speciale conferentie over dierenwelzijn worden gehouden.
<P>
De conferentie zal gebaseerd zijn op de resultaten van het door de EU gefinancierde project Welfare Quality. Sinds 2004 is in het kader van dat project een wetenschappelijk systeem ontwikkeld om te beoordelen hoe goed in de landbouw voor veestapels wordt gezorgd. In het project wordt ook nagegaan wat de beste manier is om landbouwers, consumenten en andere belanghebbenden feedback te geven. Meer dan veertig instellingen en universiteiten uit de EU en Latijns-Amerika hebben eraan deelgenomen. Een ander onderwerp dat tijdens de conferentie aan bod zal komen, is hoe dierenwelzijn wereldwijd kan worden verbeterd. Er zullen sprekers zijn van internationale organisaties zoals de Wereldhandelsorganisatie en de Voedsel- en Landbouworganisatie van de Verenigde Naties, mondiale ondernemingen en de internationale vleesindustrie, alsmede vertegenwoordigers van de VS en Namibië.
<P>
De resultaten van de conferentie kunnen relevant zijn voor de conclusies die de Raad voorbereidt als antwoord op de verwachte mededelingen van de Commissie over etikettering inzake dierenwelzijn. Wat eventuele wetgevingsinitiatieven betreft, ben ik ervan overtuigd dat het Parlementslid weet dat het de Commissie is die voorstellen doet. Het Zweedse voorzitterschap werkt momenteel aan een voorstel van de Commissie voor een nieuwe richtlijn betreffende de bescherming van dieren die voor wetenschappelijke doeleinden worden gebruikt. In deze fase heeft de Commissie nog geen andere wetgevingsvoorstellen betreffende dierenwelzijn voorgelegd die we tijdens het Zweedse voorzitterschap zullen behandelen.
<SPEAKER ID="252" NAME="Marian Harkin" AFFILIATION="ALDE">
(EN) Het verheugt mij van u te horen dat u het debat wilt blijven voortzetten en dat er over deze kwestie een conferentie in Uppsala zal plaatsvinden. De wetgeving die er momenteel is, is feitelijk nog maar ongeveer twee jaar van kracht. Ik weet dat we er in Ierland beslist op alle fronten achter staan. We hebben gezorgd voor training van afhandelaars. We hebben de vervoersystemen verbeterd, en als gevolg van dit alles werkt onze handel heel goed. Als we er echter mee stoppen, zal onze concurrentiepositie op onze binnenlandse markt enzovoort verdwijnen. Wat ik vraag is of het van belang is wetgeving te wijzigen die eigenlijk nog maar twee jaar van kracht is en effectief werkt. Mijn andere vraag was welke betrouwbare wetenschappelijke gegevens er zijn die op de noodzaak hiervan duiden.
<SPEAKER ID="253" NAME="Cecilia Malmström">
fungerend voorzitter van de Raad. - (EN) Welnu, zoals u zei, is het belangrijk dit goed te evalueren en te kijken wat er wordt gedaan, tot welke resultaten het heeft geleid.
<P>
We zijn bezig met het verzamelen van wetenschappelijk bewijsmateriaal. Voor de conferentie in Uppsala hebben we zowel deskundigen als wetenschappers uitgenodigd die als klankbord fungeren bij de discussies tijdens die conferentie. Zoals ik zei, hopen we dat deze als basis kunnen dienen voor de reactie van de Raad op de mededeling waar de Commissie mee zal komen. Dit is wat ik op dit moment kan zeggen.
<P>
Maar de meningen vanuit het Europees Parlement zijn voor ons ook zeer welkom. We hopen dat dit een heel goede start voor de discussies kan zijn en verzamelen zo veel mogelijk informatie.
<SPEAKER ID="254" NAME="Mairead McGuinness" AFFILIATION="PPE">
(EN) Eén punt: ik hoop dat, voor wat betreft het veevervoer, de wetenschap het zal winnen van de emotie.
<P>
Ik zou u willen vragen de kwestie van het vervoer van paarden aan te pakken, wat volgens mij onvoldoende is gebeurd, en ik denk dat hierover momenteel enorm veel bezorgdheid heerst.
<P>
Ik zou willen stellen dat de zorgen over het dierenwelzijn op boerderijen zou kunnen toenemen vanwege de rampzalige prijzen die boeren in veel van onze lidstaten voor hun opbrengst krijgen. Ze doen hun uiterste best om de welzijnsnormen te handhaven, terwijl ze te maken hebben met zeer slechte prijzen voor hun producten en daardoor geen inkomen hebben. Ik vind dan ook dat we hiermee rekening moeten houden.
<SPEAKER ID="255" NAME="Seán Kelly" AFFILIATION="PPE">
(EN) Dit is in Ierland een zeer controversieel onderwerp, en koren op de molen van degenen die een 'nee' tegen het Verdrag van Lissabon voorstaan. Kunt u ons, gezien dit punt en gezien het feit dat Ierland een eiland is, en dat er zonder export van levend vee een 'knus' kartel in werking zal treden, met name voor wat betreft de prijzen van rundvlees en schapenvlees, enige hoop geven dat dit zal worden aangepakt of dat er een regeling zal komen voordat het referendum over het Verdrag van Lissabon op 2 oktober zal plaatsvinden?
<SPEAKER ID="256" NAME="Cecilia Malmström" LANGUAGE="EN">
Ik begrijp de bezorgdheid van de leden van het Parlement en van de burgers heel goed. Helaas kan ik niet beloven dat dit vóór het referendum zal worden opgelost.
<P>
Op dit moment wachten we op het voorstel van de Commissie. Dat is om mij onbekende redenen vertraagd. Zodra het binnenkomt, zullen we ons erop storten en het gaan bespreken. Ik kan u niet meer vertellen omdat we eerst het voorstel van de Commissie moeten afwachten. Ik hoop dat we dit kunnen doen zonder de zaak te dramatiseren, maar het voorstel in plaats daarvan op zijn merites te beoordelen in wetenschappelijk opzicht en naar de mate waarin het bewijzen aandraagt.
<P>

<P>
Betreft: Kinderhandel in de EU
<P>
In een verslag dat in juli werd gepubliceerd door het "Fundamental Rights Agency" (FRA) wordt erop gewezen dat het vraagstuk van de kinderhandel in Europa ernstige vormen heeft aangenomen. Grote aantallen kinderen worden binnen onze grenzen misbruikt voor seksuele exploitatie en gedwongen arbeid, illegaal geadopteerd en gedwongen organen af te staan.
<P>
Ik ben ingenomen met het feit dat het werkprogramma van het Zweedse Voorzitterschap de bestrijding van mensenhandel als voorrangsterrein aanwijst. Zullen er echter ook voorstellen worden gedaan die speciaal gericht zijn op kinderhandel, volgens de aanbeveling van het FRA?
<SPEAKER ID="258" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, het Zweedse voorzitterschap deelt de ongerustheid van het lid met betrekking tot kinderhandel voor seksuele uitbuiting of andere doeleinden. Die vorm van moderne slavernij is een van de lucratiefste vormen van internationale georganiseerde misdaad. Kinderhandel is natuurlijk walgelijk en een ernstig probleem in de EU en de rest van de wereld. Mensenhandel staat al lang hoog op de agenda van de EU en het is duidelijk dat we die walgelijke schending van de meest fundamentele rechten moeten blijven bestrijden met een combinatie van maatregelen.
<P>
Europa moet meer inspanningen leveren met betrekking tot preventieve maatregelen en de strijd tegen de georganiseerde misdaad, maar ook wat de bescherming van slachtoffers van misdrijven betreft. De verbintenissen van de EU in de strijd tegen mensenhandel blijken duidelijk uit de vaststelling en toepassing van zowel legislatieve als niet-bindende instrumenten op dit gebied. Om te beginnen werd in 1997 een gemeenschappelijk optreden vastgesteld ter bestrijding van mensenhandel. Het belangrijkste onderdeel van de wetgeving is het kaderbesluit van 2002 inzake bestrijding van mensenhandel.
<P>
In maart 2009 legde de Commissie een voorstel voor een nieuw kaderbesluit inzake voorkoming en bestrijding van mensenhandel en bescherming van slachtoffers ervan voor. Het was de bedoeling dat dit het kaderbesluit van 2002 zou vervangen. Een van de doelen van het voorstel bestaat erin kwetsbare slachtoffers - kinderen - bij gerechtelijke onderzoeken en strafprocedures een bijzondere behandeling te bieden ter voorkoming van de zogeheten secundaire victimisatie.
<P>
Dat voorstel is gekoppeld aan een ander voorstel dat in nog hogere mate gericht is op de specifieke behoeften van kinderen, namelijk het voorstel voor een kaderbesluit ter bestrijding van seksueel misbruik, seksuele uitbuiting van kinderen en kinderpornografie, en tot intrekking van Kaderbesluit 2004/68, dat de Commissie bij dezelfde gelegenheid voorlegde. Het doel is een consequenter juridisch kader tot stand te brengen, de effectiviteit te verbeteren en de straffen voor de daders aan te scherpen.
<P>
Die beide voorstellen worden nu in de Raad besproken. Ze zijn gebaseerd op een belangrijke internationale consensus, met name in het Protocol van Palermo van de Verenigde Naties en de maatregelen tegen mensenhandel uit het Europees Verdrag tot bescherming van de rechten van de mens, en het Verdrag inzake de bescherming van kinderen tegen seksuele uitbuiting en seksueel misbruik van de Raad van Europa.
<P>
In samenhang met een ministersconferentie over globale EU-maatregelen tegen mensenhandel die het voorzitterschap op 19-20 oktober in Brussel organiseert, zal het verslag van het Bureau van de Europese Unie voor de Grondrechten worden voorgelegd en in detail worden besproken en zullen conclusies worden voorgelegd aan de Raad. Het Zweedse voorzitterschap is ook van plan mensenhandel en seksueel misbruik van kinderen als prioriteiten op te nemen in het zogeheten Programma van Stockholm, dat we op de top in december willen aannemen.
<SPEAKER ID="259" NAME="Anna Hedh  " AFFILIATION="S&amp;D">
ter vervanging van de auteur. - (SV) Dank u wel, mevrouw de minister, ik weet dat deze kwestie ontzettend belangrijk is. Wij in Zweden zijn, net als de EU, de voorbije jaren de drijvende kracht achter deze kwestie geweest. Ik wil er alleen maar op wijzen dat ik het ontzettend jammer vind dat de Europese Parlementsleden de conferentie op 19-20 oktober niet bij zullen kunnen wonen, omdat we dan in Straatsburg zijn en niet tegelijkertijd in Brussel kunnen zijn om aan die belangrijke conferentie deel te nemen. Dat is jammer, maar zo is het nu eenmaal.
<P>
Ik ben mij er ook van bewust dat het Zweedse voorzitterschap gezegd heeft dat de kwestie van kinderuitbuiting in verband met toerisme en reizen zou worden behandeld. Het was de bedoeling om dat tijdens een conferentie op 20 november te doen, de dag waarop de permanente intergouvernementele werkgroep L'Europe de l'enfance zal vergaderen, maar nu heb ik gehoord dat het voorzitterschap deze kwestie niet aan de orde zal stellen. Waarom? Zal u dat bij een andere gelegenheid doen?
<SPEAKER ID="260" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, dank u, mevrouw Hedh. Ik weet dat mevrouw Hedh erg geëngageerd is op dit gebied.
<P>
Het is bijzonder jammer dat de conferentie in Brussel samenvalt met de zitting. De reden waarom de conferentie op die datum plaatsvindt, is dat ze moet samenvallen met de Europese dag tegen de mensenhandel, die net op die datum valt. Daarom valt de conferentie samen met de zitting. Dat is echt jammer.
<P>
Wat de andere vraag betreft die het Parlementslid stelde, naar de reden van het wegvallen: ik had daar geen weet van. Ik zal dat moeten navragen en erop terugkomen en mevrouw Hedh misschien een antwoord geven.
<SPEAKER ID="261" NAME="Elizabeth Lynne" AFFILIATION="ALDE">
(EN) Hartelijk dank voor dit antwoord. Ook ik vind het erg jammer dat de conferentie wordt gehouden op een moment dat wij in Straatsburg zijn. Maar kunt u ervoor zorgen dat het Verdrag van de Raad van Europa inzake de bestrijding van mensenhandel een prominente plek krijgt op de agenda van die conferentie? Want er zijn diverse lidstaten die dit verdrag nog steeds niet ondertekend hebben, en er zijn ook een paar lidstaten - waaronder Zweden natuurlijk - die het niet hebben bekrachtigd. Daarom vind ik het erg belangrijk dat het bij die conferentie hoog op de agenda komt te staan, zodat we de bestrijding van mensenhandel tot een realiteit kunnen maken. We hebben daar de middelen voor, en daar moeten we echt op inspelen.
<SPEAKER ID="262" NAME="Cecilia Malmström" LANGUAGE="EN">
Ja, mevrouw Lynne, dat zal ik onder de aandacht van de organisatoren brengen.
<P>

<P>
Betreft: Boodschap voor de vergadering op hoog niveau van de FAO
<P>
Welke boodschap gaat de Raad namens de EU overbrengen op de komende conferentie van de Voedsel- en Landbouworganisatie van de Verenigde Naties (FAO)?
<SPEAKER ID="264" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, we behandelen veel verschillende kwesties.
<P>
De conferentie van de Voedsel- en Landbouworganisatie van de Verenigde Naties (FAO) gaat van start op 18 november. Een van de belangrijkste onderwerpen op de agenda is de hervorming van de FAO. Het hervormingsproces is gebaseerd op het actieplan dat in 2008 door alle leden van de FAO werd goedgekeurd. Dat actieplan houdt veel verschillende hervormingen in. Zo zullen de toekomstige werkzaamheden van de FAO bepaald worden door een op resultaten gebaseerd beheerssysteem dat grotere efficiëntie zal bevorderen wat de toewijzing en het gebruik van schaarse middelen betreft. We verwachten ook dat het hervormingsproces langetermijneffecten zal sorteren in verband met de manier waarop de FAO met personeelskwesties en gedecentraliseerde organen omgaat. Op de conferentie zullen ook kwesties aan bod komen die verband houden met wijzigingen van het handvest van de FAO en de hervormingen van het Comité voor Voedselzekerheid.
<P>
Die hervorming is belangrijk omdat ze gekoppeld is aan de oprichting van een mondiaal partnerschap voor landbouw, voedselzekerheid en -voorziening. Om die kwesties op politiek niveau te behandelen, belegt de FAO op 16-18 november in Rome een wereldtop over voedselzekerheid. Het voorzitterschap zal daar vertegenwoordigd zijn en we zullen een verklaring afleggen die ten dele gebaseerd is op de conclusies van de Raad inzake voedselzekerheid die op de FAO-conferentie zullen worden aangenomen.
<P>
In zijn conclusies betreffende de FAO van 11 november 2008 erkende de Raad dat de huidige voedselcrisis een gezamenlijk coherent en gecoördineerd antwoord vereist van de internationale gemeenschap, met steun van het maatschappelijk middenveld en de particuliere sector. Daarom zou de EU een mondiaal partnerschap voor landbouw en voedsel moeten steunen, in overeenstemming met het EU-actieplan voor de millenniumdoelstellingen voor ontwikkeling dat in juni 2008 door de Europese Raad warm werd onthaald.
<P>
In zijn conclusies stelde de Raad verder ingenomen te zijn met het lopende hervormingsproces van de FAO dat door alle lidstaten van de organisatie in het kader van het conferentiecomité op constructieve wijze uitgevoerd wordt. Tegen die achtergrond is het voorzitterschap van mening dat de top een duidelijk politiek doel zou moeten hebben en een nieuw beheerssysteem voor voedselzekerheid in de wereld zou moeten lanceren, waarin een vernieuwd en versterkt Comité voor Voedselzekerheid een leidende rol zou moeten spelen.
<P>
Het voorzitterschap acht het noodzakelijk dat op de top een toekomstgericht en op het nemen van maatregelen gericht systeem wordt ingesteld dat de huidige voedselcrisis aan kan pakken en de inspanningen kan opdrijven om de eerste millenniumdoelstelling voor ontwikkeling - het uitbannen van extreme armoede en honger - te verwezenlijken. De hervorming van het Comité voor Voedselzekerheid en een breed engagement voor het mondiale partnerschap zullen daarvoor van het grootste belang zijn.
<P>
Het voorzitterschap is van mening dat de top dit duidelijke politieke doel zou moeten hebben, om een nieuw systeem in te voeren voor het beheren van de voedselvoorziening in de wereld waarin het vernieuwde en versterkte Comité voor Voedselzekerheid een leidende rol speelt. Op operationeel niveau is het voorzitterschap van mening dat de top een toekomstgericht en krachtdadig systeem moet invoeren dat de huidige voedselcrisis aan kan pakken en de inspanningen kan versterken om de millenniumdoelstellingen voor ontwikkeling te halen.
<SPEAKER ID="265" NAME="Mairead McGuinness" AFFILIATION="PPE">
(EN) Ik waardeer de gedetailleerde respons heel erg. Graag zou ik even inzoomen op wat de houding van het Zweedse voorzitterschap zal zijn met betrekking tot de rol van het gemeenschappelijk landbouwbeleid voor zover dat kan bijdragen aan het concept van de wereldwijde zekerheid van de voedselvoorziening en de wens dit te bereiken. Welke rol kan ons beleid daar volgens u in spelen? Vindt u het, gezien onze bezorgdheid over de wereldwijde zekerheid van de voedselvoorziening, belangrijk dat we in Europa een gemeenschappelijk beleid hebben?
<SPEAKER ID="266" NAME="Cecilia Malmström" LANGUAGE="EN">
Dat hebben we in het licht van deze specifieke conferentie niet in de Raad besproken, maar het is duidelijk dat het gemeenschappelijk landbouwbeleid daar een rol in kan spelen. Bovendien kan het, wanneer we dat in de toekomst bespreken, ook een steeds grotere rol spelen in het faciliteren van de armere landen om deel uit te maken van de gemeenschappelijke markt, evenals in het - waar we maar kunnen - bijdragen tot het verlichten en waar mogelijk beëindigen van de huidige acute crisis.
<P>
Dat hebben we ook gedaan. Op dit moment ziet de situatie in de wereld er iets beter uit. Er komen positieve verhalen uit vrijwel alle verschillende markten. Dat is uitstekend, en ik zou het wat tijd willen geven om erover na te denken hoe we die conflicten in de toekomst kunnen aanpakken en hoe we een gemeenschappelijk landbouwbeleid met enkele hervormingen kunnen inzetten om die arme landen te helpen en een soortgelijke situatie te voorkomen.
<SPEAKER ID="267" NAME="Marian Harkin" AFFILIATION="ALDE">
(EN) We praten hier over de wereldwijde zekerheid van de voedselvoorziening, maar ik zou graag even op de zekerheid van de voedselvoorziening in de EU willen ingaan. Naar mijn mening is die zekerheid afhankelijk van de voedselproductie in de EU. Vandaag nog had de landbouwcommissie van de ALDE-Fractie een bijeenkomst met commissaris Fischer Boel, waarin we precies deze kwestie bespraken en, zoals al werd aangestipt, de toekomst van het GLB, met name na 2013, en het feit dat de begroting misschien zal worden beperkt enzovoort. Er zijn echt ernstige implicaties voor de voedselproductie in de EU.
<P>
Ik weet dat dit maar een deel is van de bredere discussie die we hier vanavond hebben, maar desalniettemin is het enorm belangrijk voor degenen die zich met landbouw bezighouden. U hebt al een antwoord gegeven, maar als u nog verdere ideeën daarover hebt voor wat het Zweedse voorzitterschap betreft, zou ik dat waarderen.
<SPEAKER ID="268" NAME="Cecilia Malmström" LANGUAGE="EN">
Dit is een gecompliceerde en zeer brede discussie. Er wordt terloops wel aandacht besteed aan de conferentie zelf, maar natuurlijk gaat het veel verder. We hebben niet echt de bedoeling die discussies te starten. We hebben op iets van de Commissie zitten wachten, een mededeling betreffende de toekomstige begroting. Zoals waar de Raad al in 2004 mee instemde, was er beloofd dat we een grondige herziening zouden krijgen van de inkomsten en de uitkomsten, ik bedoel de uitgaven van de begroting, waaronder uiteraard het GLB, dat zo'n groot onderdeel vormt van de begroting. Deze mededeling is vertraagd; deze zou nu wel aan het eind van dit jaar komen. Zo ja, dan is het Zweedse voorzitterschap voornemens er een eerste bespreking tussen de lidstaten over te houden, maar het zal aan het Spaanse voorzitterschap zijn om echt met deze kwesties aan de gang te gaan. Dus op dit moment kan ik u geen enkele andere informatie geven.
<P>

<P>
Betreft: Pact voor stabiliteit en groei
<P>
De Europese Raad van juni heeft nogmaals zijn steun voor gezonde overheidsfinanciën en voor het Pact voor stabiliteit en groei bekrachtigd. Tegelijkertijd zien we dat tussen nu en het eind van het jaar misschien wel 20 lidstaten in de procedure voor een excessief tekort terecht gaan komen. Welke initiatieven mogen we van het voorzitterschap verwachten voor het verwezenlijken van zijn doelstelling van een juiste en verantwoorde toepassing van het Pact voor stabiliteit, en waar zitten volgens het voorzitterschap de problemen voor wat een juiste toepassing betreft? Is het voorzitterschap van mening dat het Pact naar aanleiding van de crisis opnieuw moet worden hervormd of dat de hervorming van 2005 volstaat voor een doeltreffende uitvoering onder de huidige omstandigheden? Welke strategie voor het bestrijden van de crisis en het verlagen van de overheidstekorten propageert het voorzitterschap, en wat is het tijdschema van die strategie? Is het voorzitterschap van oordeel dat 2010 het jaar van de sanering en het onder controle brengen van de overheidsfinanciën moet worden of dat wat de overheidsfinanciën juist flexibiliteit moet worden betracht, in het bijzonder tegen de achtergrond van de verwachtingen betreffende het oplopen van de werkloosheid?
<SPEAKER ID="270" NAME="Cecilia Malmström">
fungerend voorzitter van de Raad. - (SV) Deze kwestie hebben we ook eerder vandaag al behandeld. In de huidige crisis hebben overheden buitengewone maatregelen getroffen, zowel in termen van monetair beleid als in termen van begrotingssteun. Die inspanningen waren noodzakelijk en aangewezen en hebben een belangrijke rol gespeeld in het voorkomen van een nog ergere crisis, het stabiliseren van de economie en het verhinderen van een dramatische recessie. De stabilisatie van de economische en financiële situatie betekent echter niet dat de recessie achter de rug is. We moeten erg voorzichtig zijn en ervoor zorgen dat ons toekomstig beleid de noodzakelijke steun voor herstel - waarvan we hopen dat het zal komen - combineert met een verantwoorde houding ten aanzien van houdbare overheidsfinanciën op middellange en lange termijn.
<P>
Het is precies de noodzaak om die twee doelstellingen in evenwicht te brengen die de bij de herziening van het pact in 2005 ingevoerde flexibiliteit zo zinnig maakt. In moeilijke economische tijden moeten de overheden maatregelen nemen die noodzakelijk zijn om de economische activiteit te stimuleren. Wanneer het herstel op gang is gekomen en op eigen kracht verder kan, moeten we er echter voor zorgen dat onze overheidsfinanciën houdbaar zijn en moeten we geloofwaardige plannen vaststellen voor het consolideren van onze begrotingen.
<P>
Aangezien de omstandigheden erg verschillen van lidstaat tot lidstaat, zullen ook de plannen - de stappenplannen - voor de stopzetting van stimulansen voor het financieel beleid en aanpassingen van het monetair beleid, verschillen. Dat zal weerspiegeld worden in vele van de procedures voor een excessief tekort tegen de individuele lidstaten, maar ze moeten worden gecoördineerd en ze moeten stroken met het globale kader van het Stabiliteits- en groeipact. Daarom plant het voorzitterschap in het najaar besprekingen in Ecofin over geschikte exitstrategieën en de coördinatie ervan.
<P>
Ik verwacht dat die besprekingen zullen uitmonden in een duidelijk akkoord over ambitieuze consolidatie op het juiste ogenblik in elke lidstaat om de houdbaarheid op lange termijn te garanderen.
<SPEAKER ID="271" NAME="Marietta Gianakou">
plaatsvervangend auteur. - (EL) Mevrouw de Voorzitter, ik wil u erg bedanken voor uw duidelijke antwoord. Ik zou graag zien dat u in het bijzonder aandacht schenkt aan de vraag of we moeten blijven vasthouden aan 2010 als het jaar van begrotingsconsolidatie, of dat er op de een of andere manier verlengingen mogelijk zijn of zelfs uitstel, iets wat de Unie, tot op heden weliswaar, weinig goeds heeft gebracht.
<SPEAKER ID="272" NAME="Cecilia Malmström">
fungerend voorzitter van de Raad. - (SV) Dat is een vraag die erg moeilijk te beantwoorden is. Tijdens de vergadering van de G20 volgende week zullen we een eerste discussie over exitstrategieën starten. Maar het is duidelijk dat de situatie erg verschilt van lidstaat tot lidstaat, en daarom zullen er ietwat verschillende stappenplannen zijn. Ik hoop dat we heel snel met dit proces van start kunnen gaan, maar het hangt ook af van de ontwikkeling van de economische situatie. We zien het licht aan het eind van de tunnel; we geloven dat het ergste achter de rug is en daarom moeten we dit idee van een exitstrategie nader bekijken. Als we dat niet geleidelijk aan doen, zijn het immers de kwetsbaarsten in onze samenlevingen die getroffen zullen worden door stijgende werkloosheid, harde bezuinigingen door de overheid en het risico van inflatie. Het is echter nog wat te vroeg om vandaag al te zeggen wanneer dat ogenblik in de verschillende lidstaten precies zal aanbreken.
<P>

<P>
Betreft: EU-maatregelen ter bestrijding van de werkloosheid
<P>
Uit een recente Eurobarometer-peiling blijkt dat 72% van de EU-burgers weliswaar van mening is dat de Europese Unie een positieve rol speelt in het creëren van nieuwe arbeidsplaatsen en de strijd tegen de werkloosheid, maar dat slechts iets meer dan een derde van de betrokkenen ooit gehoord heeft van de EU-instrumenten om de werkloosheid te bestrijden, zoals het Europees Sociaal Fonds en het Europees Fonds voor de aanpassing aan de mondialisering. Wordt er voldoende gedaan om de bekendheid van deze cruciale instrumenten te promoten?
<SPEAKER ID="274" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, de Raad deelt de bezorgdheid van het Parlementslid over de resultaten van de recentste Eurobarometer-peiling wat betreft de bekendheid van belangrijke communautaire instrumenten ter bestrijding van de werkloosheid zoals het Europees Sociaal Fonds en het Europees Fonds voor de aanpassing aan de mondialisering. Het is vanuit het oogpunt van zowel democratie als legitimiteit belangrijk om de burgers duidelijk te maken wat de EU doet.
<P>
De Raad hecht groot belang aan het Europees Sociaal Fonds en het Europees Fonds voor de aanpassing aan de mondialisering en we willen dat ze effectief ingezet worden om de werkloosheid te bestrijden. Deze twee instrumenten zijn belangrijke financiële werktuigen om de huidige recessie en de stijgende werkloosheid aan te pakken doordat ze geïntegreerde flexizekerheidsstrategieën invoeren en verzekeren dat de vaardigheden toenemen en beter aansluiten op de bestaande behoeften. Daar gaf de Raad in december 2008 uitdrukking aan toen hij zich schaarde achter de snelle invoering van aanvullende maatregelen ter ondersteuning van de werkgelegenheid door het Sociaal Fonds. De Raad kondigde ook verbeteringen aan van de procedures van het Europees Fonds voor de aanpassing aan de mondialisering. Daarom werd de oorspronkelijke verordening herzien om het Fonds effectiever te kunnen laten reageren ter ondersteuning van werknemers die hun baan helemaal zijn kwijtgeraakt ten gevolge van de mondialisering, maar ook van degenen die tijdelijk geen werk meer hebben door de financiële en economische recessie. Er moet echter op worden gewezen dat de uitvoering van die fondsen, met inbegrip van de nodige informatieverstrekking en publiciteit, de bevoegdheid van de lidstaten en de Commissie is. Wat het Europees Sociaal Fonds betreft, moeten de lidstaten informatie verstrekken over initiatieven en medegefinancierde programma's om de rol van de Unie en de via de fondsen verstrekte steun in de verf te zetten. In dit verband kan het Europees transparantie-initiatief worden genoemd, dat de Commissie in 2005 lanceerde. Een van de belangrijkste doelen van dat initiatief bestaat erin de informatie voor het grote publiek met betrekking tot communautaire fondsen te verbeteren door de namen van de ontvangers van rechtstreekse betalingen in het kader van het Europees cohesiebeleid openbaar te maken.
<P>
Wat het Europees Fonds voor de aanpassing aan de mondialisering betreft, zouden de lidstaten informatie moeten verstrekken over de gefinancierde maatregelen. Ik wil er tezelfdertijd aan herinneren dat dit een relatief recent fonds is. De geringe bekendheid heeft er misschien mee te maken dat er relatief weinig gevallen zijn waarin steun uit dat fonds is toegewezen.
<SPEAKER ID="275" NAME="Seán Kelly" AFFILIATION="PPE">
(EN) Hartelijk dank voor uw zeer beknopte reactie. Ik heb nog één andere vraag. Ik heb begrepen dat er binnen de Raad veel weerstand is tegen het voorstel het Europees Sociaal Fonds de komende twee jaar alvast tot 100 procent in te zetten. Als die weerstand blijft bestaan, kan de Raad dan aangeven of, en zo ja welke alternatieven naar voren zijn gebracht om de vaart in het Europees economisch herstelplan te houden?
<SPEAKER ID="276" NAME="Cecilia Malmström" LANGUAGE="EN">
Ja, dit hebben we inderdaad diverse keren in de Raad besproken. Daarbij waren we het er vrijwel unaniem over eens dat er, omwille van de kwaliteit van het project, ook een stuk nationale financiering aan te pas zou moeten komen. Daarom heeft het voorstel om dat uit te sluiten geen steun van de Raad.
<P>
We zijn ons echter bewust van de situatie en de problemen. We hebben de Commissie gevraagd om met een alternatief voorstel te komen. Ik heb dat nog maar twee dagen geleden aangekaart bij commissaris Samecki, die er verantwoordelijk voor is. Ze werken aan een dergelijk voorstel en zullen dat zo spoedig mogelijk presenteren.
<SPEAKER ID="277" NAME="Silvia-Adriana Ţicău" AFFILIATION="S&amp;D">
(RO) Ik vind het jammer dat de Raad de nodige steun - in de vorm van 100 procent financiering - niet geeft, op een moment dat we praten over de rol van het Europees Sociaal Fonds bij het terugdringen van werkloosheid, vooral tijdens de huidige crisis. Ik wil daarbij ook vermelden dat we tijdens de huidige economische crisis een toenemende werkloosheid zien die met name staalfabrieken en scheepswerven treft, of zelfs technische werkloosheid, naast het feit dat werknemers overtollig worden verklaard. Ik wil u de volgende vraag stellen, in het licht van de noodzaak van investeringen en het veiligstellen van de concurrentiepositie van de Europese Unie in de toekomst: Welke maatregelen bent u van plan te nemen om middelen uit het Europees Sociaal Fonds en het Europees Fonds voor aanpassing aan de globalisering eenvoudiger te kunnen inzetten, ter ondersteuning van de industriële sectoren die moeilijke tijden doormaken?
<SPEAKER ID="278" NAME="Cecilia Malmström" LANGUAGE="EN">
Zoals ik al zei, hebben we de Commissie gevraagd met alternatieve voorstellen te komen over hoe dit specifieke Sociaal Fonds kan worden ingezet in deze situatie waarin, zoals u zegt, veel mensen in heel Europa geen werk hebben, en we hopen dat de Commissie zonder al te veel vertraging een dergelijk voorstel zal presenteren.
<P>
We doen echter ook veel andere dingen om de werkloosheid te bestrijden. Dit is uiteraard de verantwoordelijkheid van de lidstaten, maar er is voor ons ook een gezamenlijke verantwoordelijkheid om te proberen de voltooiing van de interne markt te coördineren, te faciliteren, hindernissen uit de weg te nemen, ervoor te zorgen dat de dienstenrichtlijn met ingang van 1 januari in werking treedt, de bureaucratie uit te bannen, en mensen te stimuleren inzetbaar te zijn, en hun de middelen aan te reiken om hun opleiding te voltooien of een herstart in een andere richting te maken.
<P>
De werkloosheid zal ook worden besproken op een speciale informele Ecofin-vergadering in oktober, waarbij werkloosheid een van de hoofdpunten op de agenda is. Bovendien zijn er in het licht van de discussie waarvan ik weet dat deze binnen het Europees Parlement plaatsvindt, maar ook in vrijwel alle Raadsformaties betreffende de toekomst van de doelstellingen van Lissabon, veel kwesties die besproken worden.
<P>
Het Sociaal Fonds is dus slechts een van de instrumenten om de werkloosheid te bestrijden. Het kan worden verbeterd, en het kan waarschijnlijk breder worden ingezet om aan het publiek te laten zien hoe er op een betere manier gebruik van gemaakt wordt. Maar het is slechts één element in de hele reeks instrumenten die we hebben en die we moeten inzetten om de werkloosheid te bestrijden.
<P>

<P>
Betreft: Informatie over Tsjetsjenië
<P>
Welke maatregelen denkt de Raad te nemen om het na de moord op de mensenrechten- en vredesactiviste Natalja Estemirova en de daaropvolgende sluiting van het bureau van de organisatie Memorial mogelijk te maken dat de mensenrechtensituatie in Tsjetsjenië ook in de toekomst in het oog wordt gehouden? Wat vindt de Raad van het idee om in Grozny of in de onmiddellijke nabijheid van Tsjetsjenië een bureau van de EU te openen om deze taak te vervullen of ten minste een tijdelijke missie naar dit land te sturen?
<SPEAKER ID="280" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, zodra het voorzitterschap in kennis werd gesteld van de moord op Natalia Estemirova, hebben we onmiddellijk een verklaring gepubliceerd waarin we de moord veroordeelden en ons diep medeleven betuigden aan haar familie en collega's in de mensenrechtenorganisatie Memorial. We hebben de Russische autoriteiten ook opgeroepen om de moord snel en zorgvuldig te onderzoeken en de daders voor de rechter te brengen.
<P>
Ik kan de heer Posselt verzekeren dat de Raad de ontwikkelingen in Tsjetsjenië zal blijven volgen en dat we bijzondere aandacht zullen schenken aan en respect zullen hebben voor de mensenrechten en de situatie van mensenrechtenactivisten. De Raad heeft de Russische autoriteiten meermaals opgeroepen om alles te doen wat binnen hun macht ligt om die mensen in Rusland te beschermen in overeenstemming met de universeel aanvaarde verklaring betreffende mensenrechtenactivisten van de Verenigde Naties. Ik wil beklemtonen dat de EU via het steunproject van de Commissie, diplomaten van de ambassades van Moskou in de lidstaten van de EU en in de vorm van regelmatige bezoeken aan Tsjetsjenië al in Tsjetsjenië aanwezig is.
<P>
De Raad benadrukt het belang dat hij aan de vragen van de heer Posselt hecht en maakt zich zorgen over de toestand van de mensenrechten in Tsjetsjenië, maar wij zijn niet van mening dat er momenteel een specifieke behoefte bestaat aan een bureau of een missie zoals hij heeft voorgesteld. De Europese Unie is in de regio aanwezig; we zullen blijven waken over kwesties met betrekking tot de eerbiediging van mensenrechten, de rechtsstaat en de democratische beginselen in Tsjetsjenië en ze wanneer dat maar noodzakelijk is aan de orde stellen.
<SPEAKER ID="281" NAME="Bernd Posselt" AFFILIATION="PPE">
(DE) Hartelijk bedankt, mevrouw Malmström. Dat is het eerste goede antwoord dat ik van de Raad ontvangen heb over dit onderwerp. Ik dank u zeer!
<P>
Ik wil toch nog een korte aanvullende vraag stellen: acht de Raad het voorstelbaar dat hij zich onder het Zweedse voorzitterschap nog eens speciaal zal bezighouden met de kwestie Tsjetsjenië? Er zijn door de Russische regering namelijk diverse veranderingen aangekondigd. Nu moet de daad nog bij het woord worden gevoegd en daarvan zien wij niets terug. Ik wil u daarom verzoeken ons voorafgaand aan de onderhandelingen over het akkoord nog eens uitvoerig te informeren over dit onderwerp. Er zal hierover immers morgen ook een spoeddebat worden gehouden.
<SPEAKER ID="282" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, ja, in onze dialoog met Rusland stellen we constant kwesties met betrekking tot mensenrechten aan de orde en mensenrechten zullen op de agenda staan van de top tussen de Unie en Rusland die, naar we hopen, dit najaar plaats zal vinden.
<P>

<P>
Betreft: Toestemming van de Turkse regering voor koolwaterstofprospectie binnen de EEZ van EU-lidstaten
<P>
In een besluit van de Turkse regering wordt aan het oliebedrijf TPAO toestemming verleend om koolwaterstofprospectie te verrichten in gebieden die binnen de exclusieve economische zones (EEZ) van Griekenland en Cyprus vallen. Deze acties volgen op vroegere bedreigingen die Cyprus van de kant van Turkije kreeg om niet over te gaan tot de exploitatie van zijn EEZ, waardoor dit land verplicht werd zijn veto te stellen voor de opening van het hoofdstuk "Energie".
<P>
Kan de Raad, overwegende dat hoger genoemd besluit van de Turkse regering kan leiden tot een explosieve situatie in de betrekkingen van Turkije met EU-lidstaten, antwoorden op de volgende vragen: Welke directe initiatieven zal hij ondernemen zodat de Turkse regering haar besluit inzake koolwaterstofprospectie in de EEZ van EU-lidstaten intrekt? Welke maatregelen zal hij nemen opdat Turkije ook met betrekking tot Cyprus het Aanvullend Protocol bij de Overeenkomst van Ankara toepast en het recht van Cyprus op een EEZ erkent? Wanneer verwacht hij dat Turkije toetreedt tot het Verdrag inzake het recht van de zee, dat deel is van het communautair acquis?
<SPEAKER ID="284" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, de Raad is zich bewust van de gebeurtenissen die het Parlementslid aan de orde stelt. Wat de betrekkingen van Turkije met de landen in de regio in kwestie betreft, dient Turkije zich net als alle andere landen in te zetten voor betrekkingen van goed nabuurschap en voor de vreedzame regeling van geschillen. Dat is de essentie van het VN-handvest.
<P>
Het is ook een belangrijke vereiste voor toetreding tot de EU. In het kader van de onderhandelingen van Turkije met de EU en de desbetreffende conclusies van de Raad heeft de EU Turkije aangespoord om elke bedreiging, aanleiding tot wrijving of maatregel die afbreuk kan doen aan de betrekkingen van goed nabuurschap of de vreedzame regeling van geschillen kan bemoeilijken, te vermijden. De EU heeft bovendien meermaals op het belang gewezen van vooruitgang in de normalisatie van de bilaterale betrekkingen tussen Turkije en alle lidstaten van de EU, met inbegrip van de Republiek Cyprus, en de soevereine rechten van alle lidstaten van de EU beklemtoond.
<P>
Wat het Aanvullend Protocol betreft, is het standpunt van de Unie zeer duidelijk. Turkije heeft de plicht om dat Protocol volledig en op niet-discriminerende wijze toe te passen. Al die kwesties worden door de EU systematisch aan de orde gesteld, meest recentelijk tijdens de vergadering van de politieke directeuren van de EU-trojka en Turkije in juli in Stockholm en in mei in de Associatieraad. Ik kan het Parlementslid verzekeren dat de Raad groot belang hecht aan deze kwesties en dat we de ontwikkeling op de voet zullen blijven volgen.
<SPEAKER ID="285" NAME="Nikolaos Chountis" AFFILIATION="GUE/NGL">
(EL) Mevrouw de Voorzitter, ik waardeer uw bereidheid en vastberadenheid om heldere antwoorden te geven op de vragen die we stellen.
<P>
Ik wil u vertellen dat het Parlement morgen de kwestie van de Nabucco-pijpleiding zal bespreken, en herinner u eraan dat de Turkse premier in januari 2009 in Brussel gedreigd heeft dat zijn land de steun voor de aanleg van de aardgaspijpleiding zal heroverwegen wanneer de onderhandelingen over het hoofdstuk "energie” niet doorgaan.
<P>
Dit hoofdstuk is, zoals u weet, door het veto van Cyprus geblokkeerd, omdat het door Turkije is bedreigd over de exploitatie van de exclusieve economische zone.
<P>
Aangezien de kwestie van de exclusieve economische zone van cruciaal belang is en mogelijk ernstige problemen kan veroorzaken voor het beleid van de Europese Unie, vraag ik u nogmaals welke maatregelen de Raad neemt zodat Turkije het recht van Cyprus op een exclusieve economische zone erkent?
<SPEAKER ID="286" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, zowel de Raad als de Commissie hebben hier nota van genomen en we volgen de kwestie op de voet. We blijven de kwestie en het belang van betrekkingen van goed nabuurschap aan de orde stellen in al onze contacten met Turkije. De volgende gelegenheid zal de trojka van ministers van Buitenlandse Zaken in november zijn. Ik hoop dat het soort incidenten dat de afgevaardigde beschrijft, kan worden vermeden.
<P>
Het hoofdstuk energie wordt momenteel in de verschillende Raadsformaties onder de loep genomen en er zijn discussies gaande. Het is nog een beetje te vroeg om het resultaat van die analyse bekend te maken en, zoals de afgevaardigde weet, is voor elke stap van dat proces eenparigheid in de Raad vereist.
<P>

<P>
Betreft: EU-beleid ten aanzien van Birma
<P>
Kan de Europese Raad een verklaring afleggen over het beleid van de Europese Unie ten aanzien van Birma en uiteenzetten welke maatregelen de Europese Unie uitvoert om bij te dragen tot de vrijlating van Aung San Sui Kyi, die al sinds 1990 gevangen zit?
<SPEAKER ID="288" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, we hebben de situatie van Aung San Suu Kyi sinds ze twintig jaar geleden gevangen werd gezet, op de voet gevolgd. De Raad heeft zich zeer actief en continu voor haar zaak ingezet. We hebben de autoriteiten in Birma herhaaldelijk opgeroepen haar vrij te laten.
<P>
In die periode heeft de Raad verder een aantal specifieke daden gesteld. Ik zal er een paar van noemen.
<P>
In augustus veroordeelde de EU onmiddellijk het vonnis tegen Aung San Suu Kyi en het proces tegen haar, dat een rechtsgrond ontbeerde. We riepen de autoriteiten in Birma op haar onmiddellijk en onvoorwaardelijk vrij te laten. De Raad stelde dat het proces tegen Aung San Suu Kyi een schending van nationaal en internationaal recht was.
<P>
Verder kwam de Hoge Vertegenwoordiger van de EU, de heer Solana, namens Aung San Suu Kyi tussenbeide op de ASEAN-ministertop en de daaropvolgende ministersconferentie tussen ASEAN en de EU in juli, waar ook vertegenwoordigers van Birma aan deelnamen. Tijdens die vergadering eisten vele aanwezigen, onder andere vertegenwoordigers van de VS, China, Rusland en andere landen, in krachtige bewoordingen de onmiddellijke vrijlating van Aung San Suu Kyi en andere politieke gevangenen.
<P>
De EU is via haar speciale gezant voor Birma, de heer Fassino, erg actief geweest in het steunen van de maatregelen die de VN en de speciale VN-afgezant, de heer Gambari, hebben genomen en heeft ook overleg gepleegd met belangrijke partners van de EU in Azië.
<P>
De autoriteiten in Birma hebben ervoor gekozen om de protesten tegen de gevangenschap van Aung San Suu Kyi en de oproepen tot haar vrijlating van een groot aantal landen en organisaties, waaronder de secretaris-generaal van de VN, de voorzitter van de ASEAN en meerdere lidstaten van de ASEAN, een organisatie waarvan Birma toch lid is, te negeren.
<P>
Wegens het uitblijven van een respons van Birma heeft de EU bijkomende doelgerichte maatregelen genomen tegen voor het vonnis verantwoordelijke personen. We hebben de leden van de rechterlijke macht en andere bij de vervolging van Aung San Suu Kyi betrokken personen op de lijst gezet van personen voor wie een visumverbod geldt en van wie alle tegoeden bevroren zijn. We hebben de lijst uitgebreid van personen en entiteiten die onder restrictieve maatregelen vallen, zodat de bevriezing van tegoeden ook van toepassing is op ondernemingen die eigendom zijn van en gecontroleerd worden door leden van het regime in Birma of personen die er banden mee hebben.
<P>
Het antwoord waar de Raad het op 13 augustus over eens werd, ligt volledig in de lijn van de resolutie die het Europees Parlement in oktober 2008 aannam. Ik kan de afgevaardigde verzekeren dat de EU naast die specifieke maatregelen haar werkzaamheden in de internationale gemeenschap en in het bijzonder met gelijkgezinde partners in Azië zal intensifiëren om de onmiddellijke en onvoorwaardelijke vrijlating van Aung San Suu Kyi en andere politieke gevangenen tot stand te kunnen brengen. Dat is een fundamentele eerste stap in het proces van nationale verzoening dat vereist is om de verkiezingen in 2010 als vrij, geloofwaardig en rechtvaardig te kunnen beschouwen.
<SPEAKER ID="289" NAME="Liam Aylward" AFFILIATION="ALDE">
(EN) Mevrouw de fungerend voorzitter, ik wil u graag bedanken voor uw uitgebreide antwoord. Mag ik u vragen welke actie de Europese Unie heeft ondernomen of bezig is te ondernemen om de duizenden vluchtelingen te helpen die vanuit de noordelijke Birmese staat Shan naar China zijn gevlucht ten gevolge van de gewelddadige conflicten tussen de junta en etnische minderheden in augustus?
<SPEAKER ID="290" NAME="Cecilia Malmström" LANGUAGE="EN">
Het spijt mij. Ik denk niet dat ik die vraag kan beantwoorden. Daar zal ik later op moeten terugkomen. Mijn excuus.
<P>

<P>
Betreft: Nauwere betrekkingen tussen de EU en de VS
<P>
Kan de Europese Raad meedelen welke initiatieven hij ontplooit om ervoor te zorgen dat nauwere politieke en economische betrekkingen opgebouwd kunnen worden tussen de Europese Unie en de Verenigde Staten van Amerika?
<SPEAKER ID="292" NAME="Cecilia Malmström">
fungerend voorzitter van de Raad. - (SV) Mevrouw de Voorzitter, de Raad hecht het grootste belang aan de betrekkingen tussen de EU en de VS. De trans-Atlantische betrekkingen vormen een hoeksteen van het buitenlands beleid van de EU en zijn gebaseerd op onze gemeenschappelijke waarden: democratie, mensenrechten en engagement voor open en geïntegreerde economieën. De nieuwe regering in de VS heeft de betrekkingen een nieuwe stimulans gegeven.
<P>
We zijn vastbesloten die samenwerking voort te zetten. Dit is een tijd waarin aan beide kanten van de Atlantische Oceaan concrete resultaten van de trans-Atlantische betrekkingen worden verwacht. Ik ben verheugd te kunnen zeggen dat er veel gebieden zijn waarop de EU nauw met de Verenigde Staten samenwerkt om ons strategisch partnerschap te verruimen en resultaten te boeken. We blijven vanzelfsprekend erg nauw samenwerken met betrekking tot een aantal regionale kwesties zoals Afghanistan, Pakistan, Iran, het vredesproces in het Midden-Oosten, Rusland en de westelijke Balkan. We hebben een regelmatige samenwerking inzake crisisbeheersing en ik ben ontzettend blij dat de Verenigde Staten nu deelnemen aan een civiele EVDB-missie, namelijk EULEX in Kosovo.
<P>
In de aanloop naar Kopenhagen eind dit jaar zullen we nauw samenwerken met betrekking tot klimaatkwesties. Op dat gebied heeft de nieuwe regering de lat hoger gelegd voor de Verenigde Staten. Daar zijn we mee ingenomen en we hopen dat ze als onderdeel van de overeenkomst vergelijkbare doelstellingen zullen kunnen presenteren wat emissiereducties op middellange termijn betreft. We werken ook al lang samen op het vlak van energie. We zijn van mening dat we die samenwerking nu naar een hoger niveau moeten tillen en we hopen een bijzondere energieraad op te richten voor de EU en de Verenigde Staten. Dat zou een goed forum kunnen worden voor nauwere samenwerking tussen ons met betrekking tot energiezekerheid, markten, duurzaamheidsbeleid en onderzoek naar nieuwe energietechnologie.
<P>
Een andere zeer prioritaire kwestie is natuurlijk de financiële en economische crisis. Om het vertrouwen in de financiële markten te herstellen en ze naar behoren te laten werken, is erg nauwe samenwerking vereist. Op het gebied van handel moet de Doharonde in 2010 op een ambitieuze wijze worden afgerond. Dat is essentieel om economisch herstel te bevorderen en protectionisme te bestrijden. Op dat gebied hebben de VS een uiterst belangrijke rol te spelen.
<P>
We zullen die kwesties natuurlijk bespreken op de top van de G20 volgende week. We hebben aan beide kanten onze belangstelling kenbaar gemaakt om de samenwerking op het gebied van justitie en binnenlandse zaken te verdiepen en het begrip van elkaars regelgevend en politieke kader te verbeteren. De verklaring over de sluiting van Guantánamo, waarin wordt verwezen naar verdieping van de samenwerking op het vlak van juridische en binnenlandse zaken, is een belangrijke stap in die richting.
<P>
Wat non-proliferatie en ontwapening betreft, heeft de samenwerking tussen de EU en de Verenigde Staten een nieuw elan gekregen en de regering Obama is hier veel aan gelegen geweest. Washington en Brussel werken samen om ervoor te zorgen dat aanzienlijke vooruitgang wordt geboekt op het gebied van bijvoorbeeld de conferentie ter toetsing van het Non-proliferatieverdrag, de inwerkingtreding van het Alomvattend Kernstopverdrag en het begin van een oplossing voor de impasse in de ontwapeningsconferentie, zodat we een verdrag krijgen over een verbod op de vervaardiging van splijtbare materialen voor kernwapens.
<P>
Aan beide kanten bestaat grote belangstelling voor het versterken van de trans-Atlantische politieke dialoog en samenwerking op het gebied van ontwikkelingssamenwerking. De EU en de VS zijn de grootste donoren ter wereld en daarom is het in ons gemeenschappelijk belang om de inspanningen op het gebied van ontwikkeling te versterken. We voeren besprekingen over hoe dat ingevuld kan worden. De komende top tussen de EU en de Verenigde Staten is een uitstekende gelegenheid om die en andere kwesties op het hoogste niveau te bespreken. Ik ben ontzettend trots dat het Zweedse voorzitterschap de mogelijkheid heeft gekregen de EU te leiden tijdens de top. We zijn er vast van overtuigd dat de top de trans-Atlantische betrekkingen op een positieve en constructieve manier zal bevorderen.
<SPEAKER ID="293" NAME="Brian Crowley" AFFILIATION="ALDE">
(EN) Hartelijk dank, minister. Het is fantastisch u hier weer terug te zien, zij het dan in een andere hoedanigheid.
<P>
Specifiek over de twee kwesties waarin we volgens mij het meest kunnen samenwerken: ten eerste proliferatie, en ten tweede de financiële crisis.
<P>
Heeft het Zweedse voorzitterschap, dat uiteraard de Raad vertegenwoordigt, bepaalde ideeën die het wil meenemen naar de VS-EU-top die zeer binnenkort gaat plaatsvinden, vooral over de verschillen die er blijken te zijn tussen Frankrijk en Groot-Brittannië aan de ene kant en de rest van de Europese Unie voor wat betreft de financiële regelingen die van toepassing zouden zijn? De Verenigde Staten lijken misschien dichter bij de andere landen van de EU te staan dan bij de Franse en Britse ideeën die gisteren door Gordon Brown bekendgemaakt werden.
<SPEAKER ID="294" NAME="Cecilia Malmström" LANGUAGE="EN">
Vanochtend hebben we een debat gehad over de voorbereidingen voor de G20. Ik weet dat er in de media verschillende voorstellen worden besproken, maar ik moet zeggen dat de coördinatie in EU-verband bijzonder goed verloopt. We hebben besprekingen gehad met de ministers van Financiën, en morgenavond komt er een diner met de staatshoofden en premiers om de coördinatie in het kader van de bijeenkomst in Pittsburgh af te ronden.
<P>
De EU vormt één front. We weten wat we willen. We hebben een concreet voorstel, en daar zullen we morgen de laatste hand aan leggen. Dus daarover maak ik me eigenlijk geen zorgen, en ik ben ook heel blij dat we, met de hulp van de Commissie en commissaris Almunia, dit zeer zeldzame stadium hebben bereikt van een sterke eenheid binnen de Europese Unie. Dit zijn onze prioriteiten en onze oplossingen die worden besproken, en we zullen natuurlijk proberen op zo veel mogelijk punten cohesie met de Amerikaanse regering en de andere partners op de G20-bijeenkomst te vinden.
<P>
Voor wat betreft non-proliferatie zijn we erg blij dat dit punt weer op de agenda staat. Het lag een tijd lang moeilijk om dit punt naar voren te brengen, en we zijn zeer verheugd met het feit dat president Obama zich hiervoor inzet. Maar er is tijd voor nodig. Er zijn gecompliceerde technische kwesties, en het zal tijd kosten om daar op in te gaan. We zijn erg procesgericht. We zullen proberen er schot in te brengen, maar ik kan u niet vertellen hoe lang dat zal duren en welke deadlines we hebben. Maar het staat op de agenda. We zijn er erg op gespitst vooruitgang te boeken, en volgens mij wordt deze wens door onze Amerikaanse wederpartij gedeeld.
<SPEAKER ID="295" NAME="Justas Vincas Paleckis" AFFILIATION="S&amp;D">
(EN) Mevrouw de fungerend voorzitter, ik zou u graag iets willen vragen over de driehoek EU-VS-Rusland. Zoals we weten, zijn de VS en Rusland op initiatief van president Obama met zeer belangrijke onderhandelingen gestart over nucleaire ontwapening. Hoe kunnen de Raad en de Europese Unie naar uw mening deze onderhandelingen, die zo belangrijk zijn voor de toekomst van de mensheid, vergemakkelijken en daar een inbreng in hebben?
<SPEAKER ID="296" NAME="Cecilia Malmström" LANGUAGE="EN">
Ik ben erg blij met dit nieuws. Ik denk dat het een belangrijke stap is, dat die twee landen aan tafel gaan zitten en, zoals u zei, belangrijke kwesties voor de mensheid bespreken, en we kunnen alleen maar hopen dat zij op concrete wijze vooruitgang zullen boeken.
<P>
In maart 2010 zal er een wereldwijde nucleaire top plaatsvinden, waarbij de EU uiteraard ook aanwezig zal zijn. In dat kader is dit ook een goede gelegenheid om onze standpunten te coördineren en te bekijken hoe we eraan kunnen bijdragen dat deze besprekingen zo succesvol en productief mogelijk zullen zijn.
<SPEAKER ID="297" NAME="De Voorzitter">
De vragen die wegens tijdgebrek niet zijn beantwoord, zullen schriftelijk worden beantwoord (zie bijlage).
