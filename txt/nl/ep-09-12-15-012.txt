<CHAPTER ID="012">
Vragenuur voor vragen aan de voorzitter van de Commissie
<SPEAKER ID="111" NAME="De Voorzitter">
Aan de orde is het vragenuur met de voorzitter van de Commissie.
<P>
Open vragen
<SPEAKER ID="112" NAME="Corien Wortmann-Kool">
namens de PPE-Fractie. - Voorzitter, de verwachtingen voor Europa 2020 zijn hooggespannen bij onze fractie, maar ook bij de Europese burger die in 2020 voorspoed en banen verwacht en een duurzame en innovatieve sociale-markteconomie. Concrete voorstellen voor een sterk midden- en kleinbedrijf en een open Europese interne markt, ook op het gebied van kapitaal en kennisontwikkeling. Een 2020-strategie met een stevige en transparante Europese governance-structuur. Geen vrijheid blijheid voor de lidstaten.
<P>
Voorzitter, het Parlement wil niet alleen geïnformeerd worden over panklare voorstellen van Commissie en Raad, maar daadwerkelijk participeren in de totstandkoming en uitvoering van de 2020-strategie. Hoe gaat u daarvoor zorgen en welk tijdpad streeft u na? De voorzitter van de Raad heeft aangekondigd in maart al tot conclusies te willen komen. Neemt u het initiatief? Kunnen we snel een concreet raamwerk verwachten met uitgangspunten en doelen op basis waarvan dit Parlement in die discussie kan participeren? Kunt u ons informeren over het tijdpad dat u nastreeft en wie is verantwoordelijk? Bent u Mr. 2020?
<SPEAKER ID="113" NAME="José Manuel Barroso">
voorzitter van de Commissie. - (EN) Als voorzitter van de Commissie zal ik daar verantwoordelijk voor zijn, in coördinatie met mijn collega's in de Commissie, omdat dit de centrale taak voor de volgende Commissie zal zijn, zoals ik in mijn politieke richtsnoeren heb gepresenteerd. Wat de timing betreft hopen we een officiële mededeling op tijd klaar te hebben voor de voorjaarszitting van de Raad, maar ik denk dat het beter zou zijn om de formele conclusies voor de Raad van juni te bewaren. Dit zal mijn voorstel aan de Europese Raad zijn, zodat we - en ik zou dat heel graag willen - volledige betrokkenheid en verantwoordelijkheid van het Parlement voor deze strategie hebben.
<P>
Op het niveau van de Europese Raad is er ook een zeer interessante voordiscussie over de economie geweest en ik heb bovendien ook de Europese Raad aangemoedigd om van zijn kant de volledige verantwoordelijkheid te nemen en de bestuursmechanismen te verstevigen. Zoals u weet was er vijf jaar geleden, toen we de Lissabonstrategie opnieuw lanceerden, verzet bij enkele lidstaten tegen het opvolgen van bepaalde aanbevelingen uit het rapport-Kok. Dit keer bestaan de voorwaarden om in deze strategie een versterkt bestuurssysteem op te nemen.
<SPEAKER ID="114" NAME="Hannes Swoboda">
namens de S&D-Fractie. - (DE) Mijnheer de Voorzitter, mijnheer Barroso, wij naderen het einde van 2009 in een moeilijke situatie, met een hoge werkloosheid en economische en budgettaire problemen. Tegelijkertijd nadert het einde van de termijn van vijf jaar van de Commissie-Barroso. Welke conclusies trekt u uit de eerste vijf jaar voor de tweede vijf jaar, ervan uitgaande dat de Commissie wordt bekrachtigd, met name met betrekking tot deze economische en sociale problemen? Wat vertelt u onze burgers en uw commissarissen over de dingen die in deze nieuwe periode anders zouden moeten?
<P>
We moeten samenwerken om nieuwe prioriteiten voor onze economische en sociale doelstellingen vast te stellen, en om te voorkomen dat dezelfde situatie als waar wij ons nu in bevinden, zich herhaalt. Ik zou u dan ook nogmaals willen vragen welke conclusies u trekt uit de eerste vijf jaar, en wat u de volgende vijf jaar anders, beter en duidelijker wilt doen om de wensen van de Europese burgers in vervulling te doen gaan.
<SPEAKER ID="115" NAME="José Manuel Barroso">
voorzitter van de Commissie. - (EN) Ten eerste meen ik dat het feit dat dit Parlement opnieuw voor een mandaat voor mij heeft gestemd een signaal is dat er steun is voor de activiteiten die we hebben ondernomen. Dit gezegd hebbende, zijn er kwesties die we moeten veranderen en verbeteren.
<P>
Vandaag de dag is de situatie anders. Er is een veel groter besef van maatschappelijke urgentie dan voorheen. Zoals ik al heel vaak heb gezegd is de werkloosheid het belangrijkste probleem waarvoor we tegenwoordig in Europa staan, en waarmee we naar alle waarschijnlijkheid nog enige tijd geconfronteerd zullen worden. We moeten niet alleen nieuwe bronnen van groei zoeken, maar ook kijken naar wat er verkeerd was aan het vorige groeimodel.
<P>
Het was duidelijk dat het vorige groeimodel versleten was. Hoewel het tot enige kunstmatige zeepbellen heeft geleid - niet alleen in de financiële sector maar ook in andere sectoren - was het niet duurzaam, ook niet vanuit het oogpunt van energie en klimaat. Daar zal mijn strategie zich op richten, de strategie die ik heb gepresenteerd aan dit Parlement en die ik met de volgende Commissie hoop uit te werken, uiteraard in zeer nauwe samenwerking met dit Parlement.
<SPEAKER ID="116" NAME="Hannes Swoboda">
namens de S&D-Fractie. - (DE) Ik zou u nog een korte vraag willen stellen, mijnheer Barroso. Als we na de hoorzittingen in het Parlement uiteindelijk van mening zijn dat de verdeling van de portefeuilles niet geheel recht doet aan deze doelstellingen, en als we voorstellen doen om de portefeuilles te wijzigen, bent u dan in principe bereid om op onze bezwaren in te gaan en veranderingen door te voeren? Zou u bezwaren in principe van de hand wijzen of bent u bereid deze te aanvaarden?
<SPEAKER ID="117" NAME="José Manuel Barroso">
voorzitter van de Commissie. - (EN) In het Verdrag van Lissabon wordt duidelijk gesteld dat de interne organisatie van het College en de diensten van de Commissie de verantwoordelijkheid van de Commissie is.
<P>
Ik ben altijd bereid om naar uw suggesties en opmerkingen te luisteren. Sterker nog, enkele vernieuwingen waren het gevolg van debatten met uw fractie en andere fracties. Ik reken op uw steun als het gaat om de volledige eerbiediging van de bevoegdheden van de Commissie, zoals ik altijd de bevoegdheden van het Parlement zal eerbiedigen.
<P>
Ik sta altijd open om naar uw suggesties te luisteren, maar ik vind dat we ons meer moeten concentreren op zaken die met beleid, met de inhoud te maken hebben. Wat de organisatie van de Commissie betreft, geloof ik dat ik, na vijf jaar elke dag in de Commissie gewerkt te hebben, behoorlijk goed op de hoogte ben van de beste manieren om de middelen in de Commissie te verdelen.
<SPEAKER ID="118" NAME="Guy Verhofstadt">
namens de ALDE-Fractie. - Mijnheer de Voorzitter, mijn vraag gaat over de situatie in Griekenland. Die situatie is uiteraard heel verontrustend. Als we naar de cijfers kijken: een overheidstekort van 12,7 procent en een overheidsschuld die dreigt op te lopen tot meer dan 130 procent. Dat is exact de situatie die ik aantrof, mijnheer de Voorzitter, toen ik in 1985 jong minister van begroting in België werd - exact dezelfde cijfers, ik zal ze nooit vergeten, namelijk 12,7 procent overheidstekort. Het is dus duidelijk dat de Grieken zware inspanningen zullen moeten leveren en hervormingen zullen moeten doorvoeren die tot dusverre niet zijn doorgevoerd. Maar wij kunnen ook iets doen, mijnheer de voorzitter van de Commissie. Wij kunnen ervoor zorgen dat de kosten op de overheidsschuld van de verschillende lidstaten kunnen dalen door eindelijk een Europese obligatiemarkt te installeren waar een groot deel van die overheidsschuld mee gedekt zal worden. Wij betalen vandaag meerdere honderden miljarden euro te veel aan interesten op onze overheidsschuld, omdat we geen euro-obligatiemarkt hebben en al die markten gesegmenteerd blijven met een enorm tekort aan liquiditeit. Mijn vraag is, gaat u ter zake een initiatief nemen om zo'n euro-obligatiemarkt eindelijk te lanceren, hetgeen zou kunnen helpen, wat evenwel niet betekent dat de Grieken hun inspanningen niet moeten leveren, maar hetgeen zou kunnen helpen.
<SPEAKER ID="119" NAME="José Manuel Barroso">
voorzitter van de Commissie. - (EN) Ik was zeer gerustgesteld door de toezegging die premier Papandreou gisteren heeft gedaan om het overheidstekort te verminderen en de schuld van de overheid terug te brengen door duurzame bezuiniging op de uitgaven en inkomstenstijging. Wij zijn van mening dat de huidige begroting voor 2010, waarover nu in het Griekse parlement wordt gedebatteerd en de verklaringen van premier Papandreou stappen in de goede richting zijn. Ik heb de situatie met deze en de vorige regering zeer nauwlettend gevolgd, namelijk de kwestie van de overheidsfinanciën.
<P>
We waren ook zeer onder de indruk van de openhartige toelichting van de premier van Griekenland op de laatste Europese Raad. Hij is zich volledig bewust van het probleem en hij heeft ons laten zien dat hij vastbesloten is om het aan te pakken. Griekenland zal in de loop van januari een geactualiseerd stabiliteitsprogramma indienen, zoals voorzien in het Stabiliteits- en groeipact. Ik vertrouw erop dat dit programma concrete maatregelen zal bevatten om de fiscale aanpassingen in 2010 te versterken en om ervoor te zorgen dat de overheidsfinanciën langdurig geconsolideerd worden. Uiteraard zal de Commissie de macro-economische en financiële situatie en de tenuitvoerlegging van de maatregelen in Griekenland nauwlettend blijven volgen.
<P>
Dit gezegd hebbende vind ik het niet gepast om in deze fase mogelijke scenario's verder uit te werken. Wij hebben er vertrouwen in dat Griekenland nu passende maatregelen neemt en wij menen dat wij Griekenland moeten steunen bij de handhaving van deze maatregelen.
<SPEAKER ID="120" NAME="Guy Verhofstadt">
namens de ALDE-Fractie. - Mijnheer de Voorzitter, ik kom nog even terug. Een euro-obligatiemarkt zou een hulp kunnen betekenen voor Griekenland. Het betekent absoluut niet dat ze hun hervormingen niet moeten doorvoeren, maar het zou ook een hulp betekenen voor alle andere lidstaten van de Unie, want dat zou betekenen dat voor de schuld een veel lagere interestvoet moet worden betaald. Laten we een vergelijking maken tussen de Duitse interest die betaald moet worden en een Amerikaanse interest. De Amerikanen betalen op hun schatkistcertificaten 0,4% minder interest dan de Duitsers, ondanks het feit dat de Duitse publieke financiën veel beter zijn dan de Amerikaanse. Dat is het bewijs dat we dringend absoluut in die richting moeten gaan. Ik verwacht van de Commissie dat ze dat gaat doen.
<SPEAKER ID="121" NAME="José Manuel Barroso">
voorzitter van de Commissie. - (EN) In deze fase denken we nog niet na over de voorgestelde soort maatregelen. Ik persoonlijk vind het niet erg gepast om dit soort voorstellen te koppelen aan de specifieke situatie waarin Griekenland momenteel verkeert. Sterker nog, het zou het verkeerde signaal kunnen afgeven.
<P>
Laten we eerlijk zijn. Griekenland en de landen van de eurozone hebben een specifieke verplichting als het aankomt op de tenuitvoerlegging van de voorwaarden van het Stabiliteits- en groeipact. Het is heel belangrijk voor hen, en bovenal voor hun eigen economie, maar het is ook belangrijk voor andere landen. Ik geloof dat het naar voren brengen van deze kwestie op dit moment en het doen uitkomen dat er een oplossing zou kunnen zijn buiten de inspanningen van Griekenland zelf om niet de beste manier is om onze Griekse vrienden te helpen om vastberaden de maatregelen door te voeren die door premier Papandreou zijn aangekondigd.
<SPEAKER ID="122" NAME="Rebecca Harms">
namens de Verts/ALE-Fractie. - (DE) Ik zou u vandaag een vraag willen stellen over de structuur van de volgende Commissie. De portefeuilles die u hebt gepresenteerd hebben in onze ogen een zeer presidentieel karakter. Naar onze mening organiseert u deze structuur op een manier die u persoonlijk, als voorzitter van de Commissie, veel macht geeft. Het verbaast ons dat u de werkgroepen van de leden van de Commissie wilt afschaffen. Deze groepen hebben naar onze mening tijdens de afgelopen zittingsperiode goede resultaten geboekt. Het verbaast ons ook dat de verantwoordelijkheden op sommige terreinen zo versplinterd zijn. Voor ons is dat onbegrijpelijk. Het is ons een raadsel hoe u wilt omgaan met de verdeling van de verantwoordelijkheden tussen mevrouw Reding en mevrouw Malmström. Bij ons bestaat de indruk dat er een soort homeland security office zal ontstaan bij mevrouw Malmström. Ik heb er absoluut geen bezwaar tegen om van het klimaat een aparte verantwoordelijkheid te maken, maar als u een commissaris voor klimaat benoemt, moet u ook laten zien dat zij feitelijke macht heeft, en dat zij toegang heeft tot werkterreinen als energie, industrie, vervoer, het milieu en de landbouw. Wij denken niet dat dit het geval is.
<SPEAKER ID="123" NAME="José Manuel Barroso">
voorzitter van de Commissie. - (EN) Twee verschillende vragen: de ene over de portefeuilles van justitie en veiligheid, de andere over het klimaat. Wat betreft justitie en veiligheid heb ik de suggestie overgenomen die door velen van u in dit Parlement is gedaan, namelijk om een specifieke portefeuille te hebben die sterker op de grondrechten is gericht. Daarom zal commissaris Reding, als ze uw goedkeuring krijgt, de commissaris voor justitie, grondrechten en burgerschap zijn.
<P>
Er zal ook een commissaris voor binnenlandse zaken komen, wat in feite in de meeste, zo niet alle lidstaten van Europa het geval is; er is een minister voor binnenlandse zaken en een minister voor justitie. Ik geloof dat dit veel efficiënter is en dan kunnen zo ook met hun collega's in de respectieve Raden werken. Het zal ook veel beter zijn wat betreft de hoeveelheid werk omdat we, zoals u weet, zojuist het Stockholmprogramma hebben aangenomen. Dit is een zeer ambitieus programma waarin dit Parlement nu een heleboel belangrijke bevoegdheden heeft. Het is dan ook volstrekt gerechtvaardigd om twee verschillende commissarissen te hebben. In dit geval is dit niet vanwege de rol van de voorzitter; het heeft niets te maken met de rol van de voorzitter van de Commissie. Het heeft te maken met de behoefte aan een soort arbeidsverdeling op zo'n belangrijk gebied. Ik wil graag dat de commissaris voor grondrechten ook veiligheidszaken in handen krijgt, en ik wil graag dat de commissaris voor veiligheid zijn werk doet en daarbij de grondrechten en de geest van de vrijheden in de Europese Unie eerbiedigt.
<SPEAKER ID="124" NAME="Rebecca Harms">
namens de Verts/ALE-Fractie. - (DE) Ik zou mijn vorige vraag willen herhalen. Hoe kan de commissaris voor klimaat een sterke factor zijn, en hoe kan zij zich doen gelden als dit, volgens de tweede optie, niet in de structuren weerspiegeld wordt? Ten tweede is er een andere detailkwestie, die ons volstrekt onverstandig lijkt. Dit betreft groene genetische manipulatie, waar u, mijnheer Barroso, voorstander van bent, en die nu is ondergebracht in de portefeuille gezondheid en niet langer deel uitmaakt van de portefeuille milieu of landbouw. We willen graag dat u dit uitlegt.
<SPEAKER ID="125" NAME="José Manuel Barroso">
voorzitter van de Commissie. - (EN) Ik ben blij te zien dat u ingenomen bent met de benoeming van een commissaris voor klimaatverandering. Zij zal bovendien een heleboel te doen hebben omdat Kopenhagen, zoals we nu zien, niet het einde van de weg zal zijn. Er zal na Kopenhagen nog heel veel te doen zijn.
<P>
Een van haar voornaamste taken zal zijn om klimaatverandering te integreren in alle sectoren van de Commissie, in niet alleen de sectoren die u hebt genoemd, maar ook vele andere. Er is bijna geen beleid in de Europese Unie dat niet op de een of andere manier van invloed is op het optreden op klimaatgebied: van landbouw tot onderzoek, van het midden- en kleinbedrijf en de industrie tot maritieme zaken. Dat is de taak.
<P>
Ze zal een specifiek DG voor klimaatverandering hebben. Ik wil dat de commissaris voor klimaatverandering enkele instrumenten heeft om haar beleid uit te voeren, maar uiteraard moet ze daarbij samenwerken met andere commissarissen, namelijk de commissaris voor milieu, de commissaris voor energie en andere commissarissen, omdat dit een erg belangrijk beleidsterrein is dat ook een hele belangrijke externe dimensie heeft.
<SPEAKER ID="126" NAME="Michał Tomasz Kamiński">
namens de ECR-fractie. - (PL) Mijnheer de Voorzitter, ik zou u willen vragen om een beoordeling van de top EU-Oekraïne, die bijna twee weken geleden heeft plaatsgevonden. Tegelijkertijd zou ik twee zaken onder de aandacht willen brengen. Toen ik in Kiev was, vernam ik dat van Europese kant geweigerd werd om een verwijzing naar de Europese identiteit van Oekraïne in de slotverklaring op te nemen. Ik zal niet verhelen dat dit mij zeer verbaast, omdat de Europese identiteit van Oekraïne mijns inziens geen twistpunt zou moeten zijn. Ten tweede heb ik in Kiev vernomen dat onze Europese delegatie geweigerd heeft om kransen te leggen bij het monument voor de slachtoffers van de Oekraïense hongersnood, hetgeen een gewoonte is van alle diplomaten die Oekraïne bezoeken. Ik moet zeggen dat beide feiten mij hogelijk verbazen.
<SPEAKER ID="127" NAME="José Manuel Barroso">
voorzitter van de Commissie. - (EN) Ik vind dat onze bijeenkomst met Oekraïne een succes was. Om eerlijk te zijn, onze Oekraïense vrienden moeten meer doen als ze willen dat wij hun meer hulp bieden.
<P>
Ik heb in mijn werk meer tijd besteed aan Oekraïense kwesties dan aan die van de meeste lidstaten van de Europese Unie, hetgeen laat zien hoeveel aandacht we de Oekraïense zorgen geven. Dit is een land dat zeer dicht bij ons staat en een land waar we dichter bij willen staan. Daarom hebben we hun een veelomvattende en innovatieve associatieovereenkomst tussen de Europese Unie en Oekraïne aangeboden. Dit is de meest geavanceerde status die we een land kunnen geven, afgezien van toetreding, wat in de huidige situatie niet mogelijk is.
<P>
Er waren enkele discussies, maar als u kijkt naar de eindconclusies dan is opnieuw duidelijk bevestigd dat Oekraïne een Europees land is en gebonden is door dezelfde Europese waarden, en dat wij dichter bij Oekraïne willen zijn. Wij willen hen helpen om dichter bij ons te zijn. Ik geloof dat het een productieve bijeenkomst was, maar we kunnen in alle eerlijkheid niet verwachten dat we elke keer dat er een top is een nieuwe status voor Oekraïne instellen.
<P>
De laatste top voor deze was in Parijs. We hebben Oekraïne deze associatiemogelijkheid gegeven, maar we kunnen niet bij elke nieuwe top naar een nieuwe status opschuiven, en we hebben een heel eerlijke, open en vriendschappelijke discussie hierover gehad met president Joesjtsjenko en de andere gesprekspartners.
<SPEAKER ID="128" NAME="Lothar Bisky">
namens de GUE/NGL-Fractie. - (DE) Mijnheer de Voorzitter, ik heb een vraag over de Tobin-belasting. Deze belasting is als voorstel de moeite waard, maar is tot op heden door niemand ingevoerd. Iedereen zegt dat deze belasting nooit zal worden ingevoerd, tenzij alle lidstaten dit op hetzelfde moment doen. Na het besluit van de Europese Top, dat ik toejuich, ben ik bang dat de invoering wederom zal worden uitgesteld, omdat we er niet allemaal tegelijk aan beginnen.
<P>
Ik zou graag horen wat uw mening hierover is en hoe groot de kans is dat de Tobin-belasting wordt ingevoerd.
<SPEAKER ID="129" NAME="José Manuel Barroso">
voorzitter van de Commissie. - (EN) Als er een algehele wereldwijde belasting op financiële transacties is, dan zouden we dat moeten steunen. Sterker nog, ik persoonlijk heb dit gesteund in de discussies in de Europese Raad. De Europese Raad heeft de Commissie gevraagd om met enkele ideeën hierover te komen, en hier zijn we mee bezig.
<P>
Dan nog iets dat met de kwestie van innovatieve financiering te maken heeft: ik persoonlijk ben van mening dat als we aan onze verplichtingen met betrekking tot de bestrijding van klimaatverandering willen voldoen wij dit niet alleen met geld uit onze begrotingen kunnen doen. Het is duidelijk dat wij financieel zo onder druk staan dat onze nationale begrotingen alleen in de komende paar jaar niet in staat zullen zijn om de middelen op te brengen voor de strijd tegen klimaatverandering. We moeten innovatieve manieren van financiering bedenken. Een wereldwijde belasting op financiële transacties lijkt me een heel goed idee. We zijn daarmee bezig en zullen, als de tijd daar is, met voorstellen komen. Ik hoop dat de nieuwe Commissie met enkele voorstellen op dit gebied zal komen.
<SPEAKER ID="130" NAME="Paul Nuttall">
namens de EFD-Fractie. - (EN) Mijnheer Barroso, onlangs hebben we vernomen dat de Corus-staalfabriek bij Teesside in Noord-Engeland gaat sluiten. Dit is te wijten aan het doel van de EU om de koolstofuitstoot met 20 procent te verminderen. Door het koolstofkrediet kan Corus het zich niet langer veroorloven om meer dan vijfduizend staalarbeiders in dienst te hebben, toeleveranciers inbegrepen. We hebben ook de vertoning van een Britse regering die toegeeft dat haar handen in deze kwestie gebonden zijn vanwege de straffen die de mededingingswetgeving van de EU oplegt.
<P>
De werkelijke winst die Corus maakt door de productie bij Teesside te stoppen is de besparing in de CO2-rechten die door de EU zijn toegekend in het kader van haar regeling voor de emissiehandel. Deze zullen de komende drie jaar wel zeshonderd miljoen Britse ponden waard zijn. Maar surprise, surprise - raad eens: het hoofd van de Intergouvernementele Werkgroep inzake klimaatverandering (de IPCC), Rajendra Pachauri, is ook het hoofd van de Tata Foundation, en daarom moet men de vraag stellen: cui bono? Tata is namelijk de eigenaar van Corus.
<P>
(Protesten uit de zaal)
<P>
De vraag die ik zou willen stellen luidt als volgt: is het nu officieel EU-beleid om bedrijven financiële prikkels te bieden om fabrieken als Teesside te sluiten, zodat ze hun werkzaamheden kunnen uitbesteden aan landen als India, of speelt hier een meer persoonlijk belang?
<SPEAKER ID="131" NAME="José Manuel Barroso">
voorzitter van de Commissie. - (EN) Op wat u nu insinueert kan ik echt geen commentaar geven. Als ik de persoon in kwestie was, dan zou ik de zaak voor de rechter brengen.
<P>
Wat betreft de onderhavige zaak zei u dat dit naar zeggen van de Britse regering het standpunt van de Europese Unie is. Ik weet niets over die uitspraak, maar ik kan u wel vertellen dat als er één regering is die druk uitoefent op de Europese Unie om ambitieuze doelen te stellen in de strijd tegen klimaatverandering, het de regering van uw land is, of u dat nu leuk vindt of niet.
<P>
Sterker nog, de gemeenschappelijke agenda van de Europese Unie van vandaag is gericht op de vermindering van de wereldwijde uitstoot van broeikasgassen. Dit heeft zeker gevolgen, omdat onze industrie zich moet aanpassen. We willen dat er industrie in Europa blijft, maar we willen een ander soort industrie, die minder energie verbruikt en milieuvriendelijker is.
<SPEAKER ID="132" NAME="Paul Nuttall" AFFILIATION="EFD">
(EN) U hebt mijn vraag niet beantwoord, want de vraag was: is het officieel EU-beleid om financiële prikkels te bieden aan bedrijven om fabrieken als Teesside te sluiten en de werkzaamheden aan landen als India uit te besteden? U hebt de vraag niet beantwoord. Zou u hem willen beantwoorden?
<SPEAKER ID="133" NAME="José Manuel Barroso">
voorzitter van de Commissie. - (EN) Mijn antwoord is 'nee'.
<SPEAKER ID="134" NAME="De Voorzitter">
Collega's, de "blauwe kaart”-procedure is nu niet van toepassing omdat het een discussie tussen twee personen betreft. Het zou erg lastig zijn om nu voor een extra vraag de blauwe kaart te gebruiken, omdat ik niet weet voor wie van de twee personen de blauwe kaart bedoeld is. Het spijt me. Uiteraard zal deze procedure wel worden toegepast bij andere debatten.
<SPEAKER ID="135" NAME="Marine Le Pen" AFFILIATION="NI">
(FR) Mijnheer de Voorzitter, naar aanleiding van het Zwitserse referendum over minaretten heeft de Europese Commissie ten langen leste een op zijn minst verontrustende en ambigue verklaring afgegeven. Zij meende er goed aan te doen om de lidstaten die vergelijkbare besluiten zouden willen nemen, nogmaals te wijzen op de noodzaak "de grondrechten zoals de vrijheid van godsdienst te respecteren”. Deze nauwelijks verholen dreiging vraagt om een toelichting van uw kant, te meer daar uit opiniepeilingen blijkt dat de Europeanen in grote meerderheid in een dergelijk referendum voor zouden hebben gestemd indien dit in hun land een optie zou zijn geweest.
<P>
Mijnheer Barroso, hebben de lidstaten van de Europese Unie wel of niet het recht om voor hun burgers een referendum te houden dat in alle opzichten identiek is aan dat van 29 november in Zwitserland? Zou de Commissie zich wel of niet verzetten tegen het soevereine besluit van deze burgers indien zij zouden stemmen zoals de Zwitsers hebben gedaan? Indien de Europese Unie, zoals wij denken, tegenwoordig eerder totalitair dan democratisch is, is het de hoogste tijd om dit toe te geven.
<SPEAKER ID="136" NAME="José Manuel Barroso">
voorzitter van de Commissie. - (FR) De lidstaten hebben het soevereine recht om overeenkomstig hun grondwettelijke bepalingen te beslissen hoe zij het volk rechtstreeks willen raadplegen. Ik zal geen hypothetische verklaringen afleggen over hypothetische referenda. Wat ik u wel kan zeggen, is dat de lidstaten op dit gebied de beslissingen nemen die zij willen nemen. Ik zal derhalve niet vooruitlopen op een referendum in een land of op de reactie op een referendum van de kant van de Commissie.
<P>
De Commissie heeft bevoegdheden om maatregelen en besluiten te toetsen die de lidstaten nemen ten aanzien van de toepassing van het Europees recht. In een dergelijk geval heeft de Commissie niet alleen het recht maar ook de plicht haar mening hierover te geven.
<SPEAKER ID="137" NAME="Marine Le Pen" AFFILIATION="NI">
(FR) Mijnheer Barroso, mijn vraag was toch duidelijk. Ik heb u geen vraag gesteld over een hypothetisch referendum, maar over een referendum dat in alle opzichten identiek is aan het referendum dat is gehouden onder de Zwitsers.
<P>
Indien een van de EU-lidstaten in een in alle opzichten identiek referendum de vraag zou stellen die is voorgelegd aan de Zwitsers, hoe zou de Commissie dan reageren? Hebben zij het recht dit te doen? En zou de Commissie zich verzetten tegen de beslissing van een soeverein volk indien het zou stemmen zoals de Zwitsers hebben gedaan? Mijn vraag is duidelijk.
<SPEAKER ID="138" NAME="José Manuel Barroso">
voorzitter van de Commissie. - (FR) Mevrouw Le Pen, u stelt een hypothetische vraag. Mijn Frans is niet zo goed als het uwe, maar wanneer u "indien” zegt, gaat het om een hypothetische vraag. "Indien er een referendum gehouden zou worden”, is een hypothetische vraag.
<P>
(Applaus)
<P>
Het is niet mijn gewoonte te antwoorden op hypothetische vragen. De werkelijkheid is al ingewikkeld genoeg. Ik kan u derhalve zeggen dat de Commissie tegen elke vorm van discriminatie is, met inbegrip van elke vorm van discriminatie op grond van godsdienst. Dit is ons standpunt, en dat is duidelijk. Dit is niet alleen het standpunt van de Commissie; het is het standpunt van alle democratische lidstaten van de Europese Unie.
<P>
Dit gezegd hebbende, zal ik geen uitspraken doen over een hypothetisch referendum.
<SPEAKER ID="140" NAME="David Casa" AFFILIATION="PPE">
(MT) Ik was van plan de voorzitter van de Commissie een vraag te stellen over de Commissie. Er is vandaag echter al een interventie geweest over onze hoorzitting met de commissarissen, namelijk door de socialistische partij. Ik hoop dat de socialistische partij geen gekke dingen gaat doen met de portefeuilles die aan de genomineerde commissarissen zijn toebedeeld. We zijn niet bevoegd om de portefeuilles van de commissarissen te wijzigen want dat is de uitsluitende bevoegdheid van de voorzitter van de Commissie. De geselecteerde kandidaten, van onze partij, van de liberalen en van de socialistische partij, zijn allen zeer waardevolle personen en we moeten niet nu, voor de hoorzitting, gaan debatteren over de vraag of we de portefeuilles van de commissarissen kunnen wijzigen. Ik weet dat dit niet het onderwerp was, maar na de interventie van de socialistische partij vond ik dat ik dit moest opmerken.
<SPEAKER ID="141" NAME="José Manuel Barroso">
voorzitter van de Commissie. - (EN) Het was geen vraag, dus ik hoef geen antwoord te geven, maar als ik toch de gelegenheid heb, wil ik het volgende nog kwijt.
<P>
Het loyaliteitsbeginsel tussen de verschillende instellingen is erg belangrijk. Bovendien moeten we, nu we een nieuw Verdrag hebben, de bevoegdheden van elke instelling respecteren. Ik heb u gezegd hoe belangrijk het is om een speciale relatie te hebben tussen Commissie en Parlement, en ik zal me daarvoor inzetten. Dit betekent uiteraard dat de bevoegdheden van elke instelling op haar eigen terrein overeenkomstig de Verdragen moeten worden gerespecteerd.
<SPEAKER ID="142" NAME="Liisa Jaakonsaari" AFFILIATION="S&amp;D">
(FI) Mijnheer de Voorzitter, in het begin van zijn toespraak wees de voorzitter van de Commissie op de fouten in eerdere modellen. Zeker fout is dat de Commissie weliswaar goede programma's had maar de lidstaten gewoon deden wat zij wilden. Met andere woorden, de zogeheten wortel-en-stok-benadering volstaat niet om de lidstaten te sturen.
<P>
Ik heb ook gemerkt dat er in het EU 2020-document geen innovatieve ideeën staan over de wijze waarop de lidstaten kunnen worden gestuurd. Ik wil dan ook vragen of de Commissie van plan is de waarschuwingen krachtens artikel 121 van het Verdrag van Lissabon te gebruiken als een lidstaat zich niet houdt, of niet wil houden, aan de ideeën van de EU 2020-strategie.
<SPEAKER ID="143" NAME="José Manuel Barroso">
voorzitter van de Commissie. - (EN) Dank u voor uw vraag en de intentie achter uw vraag.
<P>
Het is mijn intentie om de lidstaten voor te stellen het economisch bestuur in Europa te versterken. Ik denk dat we nu een kans hebben om dat te doen. Eerlijk gezegd is het al enkele keren eerder geweigerd. U hebt waarschijnlijk een recent interview gelezen dat werd gegeven door een van mijn voorgangers, de heer Delors, die zei dat zijn voorstel van een versterkte coördinatie inzake sociale zaken in 1993 sneuvelde. Het werd niet aangenomen door de lidstaten.
<P>
Het was interessant en ik heb opgezocht wat ik destijds als minister van Buitenlandse Zaken van mijn land heb gezegd. Ik was een van degenen die een versterkte samenwerking van de lidstaten op dat gebied steunden. Helaas was dat niet mogelijk.
<P>
Toen de Lissabonstrategie herzien werd, hebben we een voorstel gedaan dat op het rapport van Wim Kok was gebaseerd; het werd niet aangenomen door de lidstaten. Na deze crisis is er denk ik nu een veel groter bewustzijn van de noodzaak om echte coördinatie te hebben als antwoord op de crisis. Ik zal daarvoor vechten, maar we hebben uiteraard de steun van de lidstaten nodig om dit te bereiken. We hebben de lidstaten nodig omdat een deel van dat beleid wordt ontwikkeld op nationaal niveau en een deel op Gemeenschapsniveau.
<P>
De eerste gedachtewisseling met de Europese Raad vond ik bemoedigend. Sterker nog, de nieuwe voorzitter van de Raad, de heer Van Rompuy, heeft reeds aangekondigd dat hij begin februari een informele gedachtewisseling wil. Ik hoop dat daarmee een grotere inzet van de Europese Raad voor een versterkt bestuursmechanisme in het kader van de EU 2020-strategie kan worden verkregen.
<SPEAKER ID="144" NAME="Frédérique Ries" AFFILIATION="ALDE">
(FR) Mijnheer Barroso, de strategie van Lissabon is achterhaald. De Europese Unie zal vanaf 1 januari ook niet de meest competitieve economie zijn. Neemt u mij niet kwalijk dat ik zulke harde woorden gebruik, maar we kunnen bijna spreken van een fata morgana. Wij moeten er thans voor zorgen dat de EU in de jaren na 2010 meer lijkt op een oase van rust voor de ondernemers en burgers van Europa.
<P>
In dit verband lees ik in het memorandum dat u aan ons hebt voorgelegd, dat u overweegt de KMO's, die de meeste banen scheppen in de EU, te internationaliseren. Denkt u niet, mijnheer Barroso, dat het nu zaak is om de situatie te stabiliseren, om de mensen gerust te stellen? En kunt u vandaag garanderen dat de Commissie zich zal verzetten tegen regeldrift en dagelijks op alle beleidsterreinen het principe, de strategie "Think small first” zal toepassen?
<SPEAKER ID="145" NAME="José Manuel Barroso">
voorzitter van de Commissie. - (FR) Hartelijk dank, mevrouw Ries. Dit was een van de prioriteiten van mijn Commissie, maar het is ook een prioriteit van de huidige Commissie en het zal zeker een prioriteit van de volgende Commissie zijn. Kleine en middelgrote ondernemingen scheppen banen. Wij hebben de "Small Business Act” opgesteld juist op grond van het beginsel "Think small first” waarover u sprak, en wij zijn begonnen met een programma ter vermindering van de administratieve lasten, met name voor kleine en middelgrote ondernemingen. Wij hebben de voltooiing van de interne markt tot onze topprioriteit gemaakt omdat wij een potentiële en tevens een internationale dimensie moeten benutten. Onze kleine en middelgrote ondernemingen worden namelijk nog steeds geconfronteerd met vele obstakels wanneer zij proberen met andere markten samen te werken. Ik denk derhalve dat dit een van de prioriteiten van de nieuwe strategie, de strategie voor 2020, is. Deze strategie is juist meer gekoppeld aan de internationale dimensie omdat wij thans de gevolgen ondervinden van de globalisering, en wij kunnen deze concurrentiestrijd slechts met een offensieve, proactieve houding winnen.
<SPEAKER ID="146" NAME="De Voorzitter">
Dames en heren, ik wil graag een toelichting geven naar aanleiding van de uiterst belangrijke vraag van mevrouw Ries. Aan het begin van dit debat om 15.00 uur zijn we begonnen de sprekerslijst op te stellen. Er staan ongeveer 30 mensen op de lijst, in de volgorde waarin u uw blauwe kaart hebt opgestoken. Uiteraard kunnen we meer sprekers op de lijst zetten, maar ze zullen tijdens dit punt niet het woord kunnen voeren.
<P>
Als u wilt, kunt u uw kaart nu in de hand houden; mevrouw Durant is de volgende spreker van één minuut. We kunnen proberen de overige leden die het woord wensen te voeren aan de lijst toe te voegen, maar om eerlijk te zijn kunnen we een dermate groot aantal sprekers, momenteel ongeveer 30, niet allemaal het woord geven.
<P>
We zijn om 15.00 uur begonnen met de opstelling van de lijst. Als er nog meer leden zijn die op de lijst willen: houd u alstublieft aan één minuut.
<SPEAKER ID="147" NAME="Isabelle Durant" AFFILIATION="Verts/ALE">
(FR) Mijnheer de Voorzitter, mijnheer de voorzitter van de Commissie, ik zou u willen vragen hoe u in het kader van de 2020-strategie en met name in het kader van het systeem van versterkt bestuur wilt omgaan met de kwestie van de lobby's. U weet net zo goed als ik dat er onvermijdelijk over de hele linie gelobbyd zal worden indien wij een strategie voor 2020 ontwikkelen. Er wordt bijna overal gelobbyd, bij de Commissie, het Parlement en de Raad.
<P>
U weet eveneens dat er thans een interinstitutioneel debat gaande is over de kwestie van de lobby's. In de vorige Commissie was de heer Kallas hiermee belast. Ik zou u willen vragen mij te zeggen wie in de Commissie met deze kwestie van de lobby's wordt belast en hoe zijn of haar mandaat eruit zal zien. Wilt u vooruitgang boeken - zoals ik en andere leden van deze interinstitutionele groep hopen - en komen tot een verplichte registratieregeling voor lobby's?
<P>
Dit is noodzakelijk voor de transparantie en naar mijn mening ook voor de steun van de burgers. Zij moeten kunnen begrijpen hoe op Europees niveau beslissingen worden genomen door de Commissie, de Raad en het Parlement.
<SPEAKER ID="148" NAME="José Manuel Barroso">
voorzitter van de Commissie. - (FR) Mijnheer de Voorzitter, dit is een bekend probleem, een zeer belangrijk probleem, en ik ben er trots op dat wij tijdens het mandaat van deze Commissie vooruitgang hebben geboekt. Zoals u hebt aangegeven, heeft commissaris en vicevoorzitter Kallas veel werk verzet op dit gebied en hebben wij vooruitgang geboekt met de registratieregeling voor lobby's.
<P>
Naar mijn mening moeten wij echter erkennen dat wij het beste het hoofd kunnen bieden aan dit probleem door transparant te zijn en geen informatie achter te houden. Dat is normaal! Het is normaal in een open samenleving en in een open economie dat uiteenlopende, soms tegenstrijdige belangen tot uiting komen.
<P>
In die zin zal de Commissie haar werkzaamheden verrichten: haar betrekkingen met vertegenwoordigers van de verschillende belangen - de belangen van ondernemingen, van vakbonden, soms van specifieke kwesties - zullen transparanter worden.
<P>
Commissaris en vicevoorzitter Maroš http://ec.europa.eu/commission_barroso/index_fr.htm" \o "Maroš ŠEFÈOVIÈ" zal binnen de Commissie hiervoor verantwoordelijk zijn, indien u hem uw steun wilt geven. Hij zal dan door de Raad worden aangewezen om deze taak te vervullen binnen de nieuwe Commissie.
<SPEAKER ID="149" NAME="Vicky Ford" AFFILIATION="ECR">
(EN) Voorzitter Barroso, ik juich uw visie voor 2020 toe. U laat zien dat we zelfs in deze donkere tijden van recessie nog steeds van Utopia kunnen dromen. Ik ben blij met uw opmerkingen over gebieden voor Europees onderzoek. Ik vertegenwoordig Cambridge, waar zich een toonaangevende onderzoekscluster bevindt die al grote successen heeft geboekt op het gebied van hightech, groene technologie en biotechnologie. Als we uw dromen echt willen verwezenlijken, doen we er goed aan naar de ervaringen van Cambridge te luisteren en ervan te leren. Voor onderzoek is financiering nodig, innovatieve bedrijven hebben financiering nodig, en innovatie van wereldklasse heeft financiering van wereldklasse nodig.
<P>
Vorige week heb ik een ontmoeting gehad met vertegenwoordigers van de Wellcome Trust, de grootste charitatieve instelling in het Verenigd Koninkrijk, die vorig jaar 750 miljoen euro aan medisch onderzoek gaf. Ze kwamen naar Brussel om dit Parlement te vertellen dat we, als we de wetgeving inzake alternatieve investeringen, zoals deze is voorgesteld in het ontwerp aannemen, de financiering door hun organisatie met twee derde zouden korten. U kunt niet het ene zeggen en het andere doen.
<SPEAKER ID="150" NAME="José Manuel Barroso">
voorzitter van de Commissie. - (EN) Mijn felicitaties aan Cambridge. Mijns inziens is Cambridge een van de beste universiteiten van Europa en van de hele wereld. Juist omdat we niet zo veel Cambridges in Europa hebben, hebben wij geijverd voor een echt Europees onderzoeksgebied, want Cambridge en andere zeer belangrijke universiteiten in Europa zijn nogal internationaal. Ze zijn in staat belangrijke financiering aan te trekken, maar in andere landen, vooral de kleine landen en een aantal van de armste landen, beschikt men niet over dat soort middelen. Daarom hebben we niet alleen particuliere investeringen nodig, zoals die u noemde - en ik ben zeker blij met al het werk van stichtingen zoals die u noemde - maar we hebben ook overheidssteun uit de lidstaten en uit de begroting van de Europese Unie nodig. Dat is een van de punten die ik in de volgende begroting van de Europese Unie wil opnemen.
<P>
Voor wat betreft het verband met beheerders van alternatieve investeringen moet ik zeggen dat ik dat verband niet zie. Ik denk dat we investeringen niet zo maar moeten gebruiken. Gezien wat er gebeurd is, ook in uw land, zijn wij van mening dat het belangrijk is verstandige regelgeving te hebben voor producten op de financiële markten. Precies in uw land hebben we juist door problemen in de financiële markten het allerhoogste niveau van overheidssteun in de geschiedenis van de Europese Unie gehad.
<SPEAKER ID="151" NAME="Nikolaos Chountis" AFFILIATION="GUE/NGL">
(EL) Mijnheer de Voorzitter, mijnheer Barroso, ik wilde u nog zeggen dat, terwijl hier wordt gedebatteerd over de ambitieuze doelstellingen van de 2020-strategie, er een aantal landen is, zoals Griekenland, dat gaat meedoen aan die strategie onder ongunstige voorwaarden, met grote financiële problemen en een hoge werkloosheid.
<P>
De premier heeft gisteren maatregelen aangekondigd in de hoop het begrotingstekort te beperken. In Athene wacht men gespannen de reactie af van de markten en de rating van de verschillende bureaus. Ik heb u daarnet horen antwoorden op een vraag daaromtrent en heb bovendien de verklaringen gelezen die de heer Almunia heeft afgelegd, en mijn vraag aan u, Mijnheer Barroso, is nu de volgende: de Commissie volgt het begrotingstekort in Griekenland op de voet maar hoe kan ze, afgezien daarvan, een bijdrage leveren aan de aanpak van de problemen?
<P>
En ten tweede, hoe wordt in het kader van de 2020-strategie aan dergelijke nationale bijzonderheden het hoofd geboden om soortgelijke problemen te voorkomen?
<SPEAKER ID="152" NAME="José Manuel Barroso">
voorzitter van de Commissie. - (EN) Ten eerste is de opzet van de 2020-strategie juist om nationale programma's te hebben, maar ook horizontale programma's voor de hele Gemeenschap.
<P>
We gaan elke lidstaat vragen met specifieke, vereenvoudigde doelstellingen voor hun land te komen, doelstellingen waarin rekening is gehouden met de verschillende omstandigheden. Zoals u zei, bevindt Griekenland zich op dit moment in een bepaalde situatie, en daar zijn we ons zeer goed van bewust. Griekenland zal uiteraard blijven profiteren van cohesiefondsen, omdat het nu eenmaal een van de landen is die deze cohesiefondsen ontvangt, maar dat staat los van de Europa 2020-strategie.
<P>
Het is echter belangrijk te begrijpen waarom landen zoals Griekenland hun tekorten en buitensporige schulden moeten aanpakken. De rente die landen voor hun schulden betalen is geld dat zij niet met het oog op de toekomst in hun ziekenhuizen of scholen kunnen stoppen. Als wij lidstaten aanraden niet al te hoge niveaus van schulden en tekorten aan te houden, dan doen wij dat niet omdat wij het idee aanhangen van een strenge macro-economische discipline, maar omdat wij aan de maatschappelijke uitgaven denken en de zorgen van de mensen willen aanpakken.
<SPEAKER ID="153" NAME="Ivo Belet" AFFILIATION="PPE">
Voorzitter, mijnheer Barroso, ik zou u graag een vraag willen stellen over de toekomst van de autosector, toch een van de belangrijkste industriële sectoren ook na 2020 uiteraard. Een aantal van onze kroonjuwelen staat op het punt uitverkocht te worden aan China en dat is geen heuglijke evolutie. Ik denk dat het absoluut niet te laat is om die nog te keren, maar dan moeten wij, dan moet u, mijnheer de Voorzitter, dan moet de nieuwe Europese Commissie dringend in een hogere versnelling gaan. Dan moeten we meer middelen inzetten voor onderzoek en ontwikkeling, die meer focussen op de autosector en uiteraard ook meer financiële middelen van de Europese Investeringsbank mobiliseren. Dat is volgens mij de enige manier om in de toekomst onze olie-afhankelijkheid, zoals we die nu kennen, niet te laten vervangen door een nieuwe afhankelijkheid van bijvoorbeeld Chinese elektrische batterijen. Vandaar mijn vraag: bent u bereid om met de Europese Commissie op korte termijn coördinerend op te treden, ook in het dossier van Opel, zodat we daar resoluut, fors en gezamenlijk kunnen inzetten op die nieuwe en milieuvriendelijke technologie in de autosector?
<SPEAKER ID="154" NAME="José Manuel Barroso">
voorzitter van de Commissie. - (EN) In het geval van Opel heeft de Commissie, zoals u weet, een belangrijke rol gespeeld door de benodigde besprekingen tussen de diverse betrokken landen en bedrijven aan te moedigen.
<P>
In Europa en in de hele wereld heeft de auto-industrie te kampen met een probleem van overcapaciteit. De toekomst ligt precies in hetgeen u in uw vraag voorstelt, in het vinden van nieuwe manieren en nieuwe technologieën, dat wil zeggen in het ontwikkelen van schonere auto's. Wij ondersteunen dit idee, niet alleen als idee maar ook in de vorm van financiering.
<P>
Feitelijk heeft de Europese Investeringsbank, met onze volledige steun zoals u weet, een speciale voorziening hiervoor gecreëerd. Dit is een van de prioriteiten voor het volgende mandaat: het ontwikkelen van een groenere auto-industrie in Europa die technologisch geavanceerder is. Op deze manier kunnen we in de wereld een vooraanstaande positie in de auto-industrie behouden.
<SPEAKER ID="155" NAME="Stephen Hughes" AFFILIATION="S&amp;D">
(EN) Voorzitter Barroso, het Europees netwerk van verenigingen ter bestrijding van armoede heeft uw raadplegingsdocument over de 2020-strategie beschreven als een stap terug in vergelijking met de toezeggingen van achtereenvolgende Europese Raden voor de versterking van de sociale dimensie.
<P>
In uw document worden alleen flexizekerheid en opleiding genoemd. U moet wel weten dat wij aan deze zijde van het Parlement geen strategie kunnen aanvaarden waarin de sociale inhoud ontbreekt. 2010 wordt het Europees jaar van de bestrijding van armoede en sociale uitsluiting. Moet u de strijd tegen de plaag van armoede en uitsluiting niet tot de kern van de 2020-strategie maken?
<P>
Als wij tot slot beseffen dat een derde van alle banen die sinds het jaar 2000 in de Europese Unie zijn gecreëerd zich in de sector van de gezondheids-, sociale en werkgelegenheidsdiensten bevindt, waarmee een dubbele bijdrage wordt geleverd aan armoedevermindering, dienstverlening en het scheppen van werkgelegenheid, stelt zich de vraag of de 2020-strategie geen streefdoelen moet bevatten met betrekking tot hoogwaardige sociale dienstverlening.
<SPEAKER ID="156" NAME="De Voorzitter">
Dank u, collega, maar stelt u alstublieft niet twee vragen in één minuut, aangezien het voor voorzitter Barroso erg moeilijk is om twee vragen in één minuut te beantwoorden.
<P>
Welke vraag geeft u de voorkeur, de eerste of de tweede?
<P>
Collega's, dit is erg belangrijk.
<SPEAKER ID="157" NAME="Stephen Hughes" AFFILIATION="S&amp;D">
(EN) Mijnheer de voorzitter, eigenlijk heb ik drie punten aan de orde gesteld, en driemaal "ja” zou voldoende zijn!
<P>
(Gelach)
<SPEAKER ID="158" NAME="José Manuel Barroso">
voorzitter van de Commissie. - (EN) Mijnheer de Voorzitter, hartelijk dank voor uw begrip. Ik zal proberen de beste vraag te kiezen!
<P>
Een eerlijk antwoord luidt: dit is een raadplegingsdocument. Het is nog geen strategie, en ik verwelkom uw inbreng zeer.
<P>
Ik zal u mijn persoonlijke mening geven. Ja, we moeten meer doen om armoede en sociale uitsluiting te bestrijden, maar daarvoor hebben we de steun nodig van onze lidstaten. Ik kan u vertellen dat ik diverse malen concrete maatregelen heb voorgesteld en dat ik daarop een zeer uitgesproken "nee” heb gekregen, met als argument dat sommige lidstaten sociale kwesties als hun eigen zaak zien, en niet die van Europa.
<P>
Dat is een interessant debat. Laten we zien of we het hierover eens zijn. Ik verwacht echt uw steun hiervoor te hebben, want om sociale uitsluiting en armoede te bestrijden hebben we, zoals u weet, ook een aantal instrumenten op Europees niveau nodig ter aanvulling van de nationale instrumenten. Ik vertel u nu welk standpunt ik zal verdedigen. Ik hoop dat alle lidstaten dit standpunt zullen willen steunen.
<SPEAKER ID="159" NAME="Danuta Jazłowiecka" AFFILIATION="PPE">
(PL) Commissaris, de implementatie van de strategie van Lissabon ziet er niet goed uit. Op welke wijze bent u van plan het document over de Europa 2020-strategie te wijzigen om de daarin gestelde doelen te bereiken? Denkt u dat er voor de uitvoering van de strategie een soort programma zal worden voorbereid, een apart document voor de vijfjarige ambtstermijn van de Commissie, waarin de maatregelen vermeld staan die moeten worden gerealiseerd? Ik denk dat dat een goede zaak zou zijn. We kunnen dan de uitvoering van de strategie toetsen en tegelijkertijd de Commissie vragen rekenschap af te leggen van hetgeen is uitgevoerd.
<P>
Tot slot ben ik zo vrij om nog een opmerking te maken: ik ben van mening dat de tijd die is uitgetrokken voor openbare raadplegingen, ik bedoel daarmee de uiterlijke termijn van 15 januari, te kort is. We zouden onze sociale partners iets serieuzer moeten nemen. Zij zijn het die de strategie gaan uitvoeren en zij moeten meer tijd hebben om deel te nemen aan deze raadplegingen.
<SPEAKER ID="160" NAME="José Manuel Barroso">
voorzitter van de Commissie. - (EN) Die termijn is bedoeld voor de raadpleging op grond van dit document, maar er zullen nog meer mogelijkheden voor raadpleging zijn. Eigenlijk vinden er al sinds 2008 raadplegingen plaats over de toekomst van de Lissabonstrategie. Het Comité van de regio's heeft een heel interessant verslag opgesteld, evenals het Economisch en Sociaal Comité, en ik zou hierbij de gelegenheid willen aangrijpen om te zeggen dat ik bereid ben een debat over deze kwestie te houden, als het Europees Parlement dat wil - niet alleen dit vragenuur met antwoorden van één minuut, maar een speciaal debat alleen over deze kwestie - wanneer u maar wilt, want ik geloof echt dat het heel belangrijk is.
<P>
(Applaus)
<P>
Het is heel belangrijk dat dit Parlement mede de verantwoordelijkheid daarvoor draagt, en ook dat nationale parlementen bij dit proces betrokken worden, want dit wordt de kern van de strategie voor de toekomst. Dat punt wil ik graag benadrukken.
<P>
Voor wat betreft de kwestie van de bestuursmechanismen: die zijn we nu juist aan het opstellen. Er is een aantal ideeën. Om precies te zijn is een van de ideeën op dit moment om methoden te hebben voor het meten van de vooruitgang en om die vooruitgang op bepaalde punten te toetsen aan de hand van indicatoren. Dit is wat we momenteel aan het opstellen zijn, en hiervoor hebben we de steun van het Parlement nodig en krijgen we hopelijk ook de instemming van onze lidstaten.
<SPEAKER ID="161" NAME="Werner Langen" AFFILIATION="PPE">
(DE) Voortbordurend op de vraag die al is gesteld zou ik willen terugkomen op de 2020-klimaatstrategie. Mijnheer de voorzitter, klopt het dat het voorlopige emissiehandelssysteem het grootste staalbedrijf van Europa 90 miljoen ton CO2 toewijst, ook al had het er vorig jaar 68 miljoen en zal het er dit jaar 43 miljoen hebben? Kan het zo zijn dat het grootste staalbedrijf van Europa in 2012 één miljard pond zal hebben verdiend aan emissies, omdat het door zijn lobbyactiviteiten bij onder andere de Commissie een te grote hoeveelheid toegewezen heeft gekregen?
<SPEAKER ID="162" NAME="José Manuel Barroso">
voorzitter van de Commissie. - (EN) Mijnheer Langen, ik weet niet precies waar u naar verwijst, maar als u het heeft over uitstoot in Europa, laten we daar dan eerlijk over zijn: onze uitstoot bedraagt ruwweg gezegd veertien procent van de wereldwijde uitstoot en die trend gaat omlaag, want er zijn grote opkomende economieën die meer gaan uitstoten.
<P>
Met onze uitstoot per hoofd van de bevolking zitten we echter nog ver boven die economieën, en eerlijk gezegd hebben we ook een zekere historische verantwoordelijkheid. De Amerikanen hebben een grotere uitstoot van broeikasgassen per hoofd dan wij, maar wij hebben een veel grotere uitstoot dan China en een veel grotere uitstoot dan bijvoorbeeld India, als u naar de Indiase situatie verwijst. Dit is beslist een probleem dat we rechtvaardig op wereldwijd niveau moeten aanpakken. Als we het probleem willen oplossen en als we vinden dat er een bedreiging is voor onze planeet - de bedreiging van de klimaatverandering - zijn gezamenlijke inspanningen aan alle kanten nodig. Dus, ja, we hebben inderdaad strengere omstandigheden dan in sommige andere delen van de wereld, maar we zien dit ook als een gelegenheid om nieuwe technologieën te ontwikkelen, zodat we onze doelen kunnen halen zonder onze bedrijven aan risico's bloot te stellen, want we willen onze bedrijven en onze banen niet exporteren.
<SPEAKER ID="163" NAME="De Voorzitter">
Collega's, stelt u alstublieft geen aanvullende vragen tijdens het vragenuur met voorzitter Barroso, want veel mensen wachten nog op hun eerste vraag. Het spijt me, maar ik wil nu door naar een nieuwe vraag.
<SPEAKER ID="164" NAME="Stavros Lambrinidis" AFFILIATION="S&amp;D">
(EN) Voorzitter Barroso, zoals u zei worden de rentetarieven inderdaad beïnvloed door de economische situatie. Ze weerspiegelen het vertrouwen in een bepaalde economie, en ze beïnvloeden de internationale economische gemeenschap. De rentetarieven worden echter beïnvloed door het vertrouwen dat de Gemeenschap in een bepaalde economie heeft, en dat vertrouwen wordt op zijn beurt vele malen beïnvloed door verklaringen over het vertrouwen dat de Europese Commissie heeft in de door de lidstaten genomen maatregelen. In dat opzicht proberen speculanten ook op een slechte economische situatie in te spelen, en maken die soms erger.
<P>
Voorzitter Barroso, bent u bereid vandaag in dit Parlement uw steun te verklaren aan de maatregelen die gisteren door de Griekse regering aangekondigd zijn om de economische situatie in Griekenland te keren? Is de Commissie van mening dat ze de juiste richting ingaan en dat ze, indien ze worden uitgevoerd, de financiële situatie kunnen veranderen, die zoals u zei in het verleden problematisch was?
<SPEAKER ID="165" NAME="José Manuel Barroso">
voorzitter van de Commissie. - (EN) Ik heb al gezegd dat ik blij was gisteren de toezegging van premier Papandreou te horen om het overheidstekort omlaag te brengen en de overheidsschuld te verminderen door middel van blijvende bezuinigingen op de uitgaven en verhogingen van de inkomsten. Ik heb daar zelfs aan toegevoegd dat de begroting voor 2010 die op dit moment in het Griekse parlement wordt besproken en de verklaring van de premier stappen in de juiste richting zijn. De Commissie zal de macro-economische en fiscale situatie en de tenuitvoerlegging van de maatregelen in Griekenland uiteraard nauwlettend blijven volgen. Dit is duidelijk naar voren gebracht in mijn verklaring ter ondersteuning van de aangekondigde maatregelen. Ik geloof dat dit de beste manier is waarop we Griekenland kunnen helpen in de zeer moeilijke omstandigheden waarin het momenteel verkeert voor wat betreft de begroting en de schulden. Ik ga ervan uit dat die maatregelen tot een aantal belangrijke resultaten zullen leiden.
<SPEAKER ID="166" NAME="Malcolm Harbour" AFFILIATION="ECR">
(EN) Mijnheer de voorzitter, ik ben zeer verheugd de kans te hebben een vraag aan voorzitter Barroso te stellen, want het is de eerste keer dat de Conferentie van commissievoorzitters een uur later begint en wij als commissievoorzitters daardoor hier voor het eerst aanwezig kunnen zijn.
<P>
Ik zou hem graag iets willen vragen over een beleid dat kan bijdragen aan kadervoorwaarden voor onderzoek en innovatie, dat tot mijn grote teleurstelling niet in het eerste ontwerp voor 2020 was opgenomen, maar er hopelijk in de toekomst wel zal komen. Wij moeten namelijk het enorme potentieel van overheidsopdrachten in de hele Europese Unie aanwenden om innovatieve producten en diensten te stimuleren. Ik wil hem vandaag vragen of hij bereid is gevolg te geven aan de aanbevelingen in mijn vrijwel unaniem door het Parlement aangenomen verslag van afgelopen november, waarin wordt aangetoond hoe dit kan worden bewerkstelligd. Om hem een idee te geven, een idee dat ik tevens met mijn collega's wil delen: als één procent van de Europese overheidsopdrachten voor innovatieve producten en diensten zeker gesteld zou worden, zou dat de investeringen in innovatie in de hele Europese Unie met maar liefst vijftien miljard euro verhogen.
<SPEAKER ID="167" NAME="José Manuel Barroso">
voorzitter van de Commissie. - (EN) Dank u voor al uw opmerkingen, maar ik kan u wel zeggen dat er geen eerste ontwerp van de nieuwe strategie bestaat. Er is wel een werkdocument, een raadplegingsdocument van de Commissie, maar we zijn nog niet zo ver dat wij een ontwerp kunnen presenteren. Daarom zijn al uw opmerkingen zeer welkom.
<P>
U kunt niet van mij verwachten dat ik in een reactie van één minuut een beslissend antwoord kan geven op zo'n belangrijke kwestie als u naar voren hebt gebracht. Ik weet van uw verslag. Ik weet ook van een aantal interessante voorstellen die u daarin hebt gedaan voor wat betreft overheidsopdrachten en, ja, dat is ook mijn voornemen, dat staat in de globale richtsnoeren. Dat heb ik ook aan dit Parlement voorgelegd, zoals u zich zult herinneren, toen sprake was van de noodzaak die toezeggingen te versterken voor wat betreft marktvriendelijkere, innovatievere regels voor overheidsopdrachten in Europa. Dit zal zeker een onderdeel vormen van onze strategie voor de toekomst, maar in dit stadium kan ik nog niet precies beloven hoe het daarin zal worden verwerkt.
<SPEAKER ID="168" NAME="Carl Haglund" AFFILIATION="ALDE">
(SV) Mijnheer de Voorzitter, een van de grootste mislukkingen van de Lissabonstrategie, dat overigens een goed document is, is dat we er ten dele niet in zijn geslaagd om de lidstaten de in de strategie vastgelegde doelstellingen feitelijk te doen verwezenlijken.
<P>
Mijn collega uit Finland vroeg eerder hoe wij volgens mijnheer Barroso de lidstaten zover zouden kunnen krijgen dat zij de strategie beter volgen. Een van de doelstellingen betrof het bedrag dat de lidstaten zouden moeten investeren in onderzoek en ontwikkeling, gemeten als percentage van het bruto binnenlands product. Ik zou willen weten of de Commissie van plan is om vergelijkbare doelstellingen op te leggen aan de lidstaten. Met andere woorden welk percentage van zijn bruto binnenlands product zou elke lidstaat moeten investeren in onderzoek en ontwikkeling?
<SPEAKER ID="169" NAME="José Manuel Barroso">
voorzitter van de Commissie. - (EN) We zijn op dit moment bezig te onderzoeken waarom alle gestelde doelen niet zijn bereikt. Bij het nieuwe voorstel zullen we een beoordeling maken - en ik denk een zeer oprechte en objectieve beoordeling - van wat er met de doelstellingen van Lissabon goed en fout is gegaan.
<P>
In dit stadium kan ik niet beloven wat we gaan voorstellen. Op dit moment zijn we juist aan het bekijken hoe we verder zullen gaan. Als ik zeg dat ik discussies met u wil, dan bedoel ik echte discussies, want uw input is heel belangrijk.
<P>
Persoonlijk ben ik van mening dat het stellen van een algeheel doel voor alle lidstaten waarschijnlijk niet erg realistisch is. Ik denk dat de volgende fase van de Europa 2020-strategie genuanceerder en subtieler moet zijn en specifieke doelen moet omvatten voor verschillende situaties, die uiteraard met de lidstaten overeengekomen moeten worden.
<P>
Dit is mijn persoonlijke mening. We zijn nog niet op het punt aangekomen om u een voorstel te presenteren. Ik wil ook graag dat de nieuwe Commissie volledig verantwoordelijk kan zijn voor het voorstel, en we zullen een balans opmaken van de laatste doelstellingen van Lissabon en deze presenteren.
<SPEAKER ID="170" NAME="William" AFFILIATION="The Earl of) Dartmouth  (EFD">
(EN) Mijnheer de voorzitter, tegen volgend jaar zal de nettobijdrage van Groot-Brittannië verdubbeld zijn vergeleken met die van 2008. In 2020 zullen er minstens vier tot zeven lidstaten zijn bijgekomen. Alle nieuwe lidstaten zullen op basis van hun actuele economische resultaten vanaf de datum dat zij toetreden helemaal tot aan 2020 cohesiefondsen - ook wel subsidies genoemd - ontvangen.
<P>
Kan de Britse belastingbetaler tegen 2020 daarom een verdere verdubbeling van de nettobijdrage van Groot-Brittannië aan de Europese Unie verwachten, en zo niet, waarom niet?
<SPEAKER ID="171" NAME="José Manuel Barroso">
voorzitter van de Commissie. - (EN) Ik ben nog niet zo ver om de financiële vooruitzichten te bespreken, en ik kan er niet op vooruitlopen wat de bijdrage van Groot-Brittannië zal zijn. Ik begrijp de bezorgdheid die u uitspreekt, want op dit moment betalen de Britse belastingbetalers de hoogste bijdragen wegens de gebeurtenissen in de financiële sector in Groot-Brittannië. Nooit eerder hebben wij een geval van een dergelijke grote overheidsteun gezien als in uw land.
<P>
Momenteel bevinden wij ons in de volgende situatie: wij geloven dat het belangrijk is prioriteiten te stellen voor de toekomst en te bekijken wat we op nationaal niveau en wat we op Europees niveau moeten besteden, en dat vervolgens moet worden gediscussieerd over een rechtvaardige manier om die investering te delen. Wij zijn echter van mening dat het in sommige gevallen verstandiger is een euro op Europees niveau te besteden dan op nationaal niveau, vanwege de potentiële voordelen die het verkennen van de Europese dimensie en de Europese interne markt bieden. We zullen aan die discussie toekomen, en ik hoop dat we aan het eind daarvan tot overeenstemming zullen komen.
<SPEAKER ID="172" NAME="De Voorzitter">
Dit was ons derde vragenuur met de voorzitter van de Europese Commissie. Dank u, collega's, voor het stellen van vragen voor het debat.
<P>
Wat betreft de aanwezigheid: aan het eind van het vragenuur waren er iets meer leden aanwezig dan aan het begin om 15.00 uur. Ik vind dat erg jammer: we hadden graag een groot aantal leden hier aanwezig gezien.
<P>
Nogmaals hartelijk dank, voorzitter Barroso.
<SPEAKER ID="173" NAME="John Bufton" AFFILIATION="EFD">
(EN) Mijnheer de Voorzitter, ik wilde graag naar voren brengen dat veel mensen vandaag geen kans hebben gehad om vragen aan de heer Barroso te stellen. Ik vraag mij af of de heer Barroso, gezien het enorme salaris dat hij krijgt, in het vervolg niet nog een half uurtje langer bij ons kan blijven, zodat we anderhalf uur hebben?
<P>
Het eerste half uur was met de andere fractieleiders. Er zijn hier 750 leden. Ik vind een half uur belachelijk. Kunnen we geen anderhalf uur krijgen? Mijnheer Barroso, u verdient toch genoeg! Waarom komt hier niet anderhalf uur naar toe, in plaats van één uur.
<SPEAKER ID="174" NAME="De Voorzitter">
Voorzitter Barroso glimlacht beleefd, maar we zullen zien. We moeten daarover een beslissing nemen. Dank u voor uw voorstel.
