<CHAPTER ID="002">
Verklaringen van het voorzitterschap
<SPEAKER ID="006" NAME="De Voorzitter">
Met grote droefheid moet ik u mededelen dat mevrouw Juárez Boal, adjunct-hoofd van de delegatie van de Europese Unie in Haïti, op tragische wijze is omgekomen. Mevrouw Juárez Boal was voorheen werkzaam in het Europees Parlement, tot 2002. Ze kwam om het leven bij de tragische aardbeving die Haïti op 12 januari getroffen heeft. Het totale aantal slachtoffers van de aardbeving is mogelijk wel 200 000. Zoals u zich zult herinneren, hebben we tijdens de vorige vergadering een maand geleden één minuut stilte in acht genomen ter nagedachtenis aan allen die bij de aardbeving zijn omgekomen. We wisten op dat moment niet, althans niet met zekerheid, dat zich onder deze slachtoffers iemand bevond die zo nauw met het Europees Parlement en het werk van de Europese Unie verbonden was - mevrouw Juárez Boal.
<P>
Gisteren is in Oekraïne de tweede ronde van de presidentsverkiezingen gehouden. In afwachting van de officiële bevestiging van de verkiezingsuitslag zou ik het Oekraïense volk willen feliciteren met het feit dat de verkiezingen vrij en transparant verlopen zijn. Dit is wat de rapporten vanuit Oekraïne melden. Ik heb nog steeds niet officieel bericht gehad, maar volgens de verklaringen van onze collega's uit het Europees Parlement die als waarnemers bij de verkiezingen aanwezig waren, was er weliswaar sprake van een aantal klachten en incidenten die zonder twijfel een schending van het kiesreglement vormden, maar was de absolute meerderheid van de handelingen van iedereen die met de verkiezingen te maken had in overeenstemming met de procedure en met de normen voor democratische verkiezingen. Dit is een zeer grote prestatie voor Oekraïne. Wij herinneren ons nog hoe volslagen anders het vijf jaar geleden was. Vandaag wensen wij Oekraïne toe dat een democratisch en vreedzaam gekozen president zich zal inzetten ten behoeve van het land. Ook willen we de best mogelijke betrekkingen met Oekraïne creëren. Ondanks de grote politieke instabiliteit van de afgelopen jaren, is zichtbaar dat de democratie in Oekraïne solide fundamenten heeft.
<P>
Graag neem ik deze gelegenheid ook te baat om alle politieke krachten in Oekraïne op te roepen hun meningsverschillen bij te leggen en samen een aanvang te maken met sociale en economische hervormingen, evenals met hervorming van de rechtspraak en de grondwet, en hun Europese agenda voort te zetten. Nogmaals: de Europese Unie is erop gebrand goede, vriendschappelijke betrekkingen met Oekraïne te onderhouden, zowel met de toekomstige regering als met de oppositie. We hopen en verwachten dat zij op dit punt zullen samenwerken. Wij delen in deze uitdaging en in de verantwoordelijkheid. Woensdag zal een debat worden gehouden over de situatie in Oekraïne na de verkiezingen. We zullen de verslagen van onze collega's horen. De verkiezingswaarnemingsmissie van het Europees Parlement stond onder leiding van Paweł Kowal. De leden van deze waarnemingsmissie observeerden de verkiezingen van zondag ter plaatse en zullen ons daarover informeren.
<P>
De stemming over de benoeming van de nieuwe Europese Commissie vindt morgen plaats. Dit zal een van de belangrijkste ogenblikken van deze zittingsperiode zijn. Namens onze burgers zullen wij in een democratische stemming onze wil kenbaar maken en morgen is dus een belangrijke dag.
<P>
Tijdens de vergadering van morgen zullen we ook stemmen over de ontwerpresolutie over het nieuwe kaderakkoord over de betrekkingen tussen het Europees Parlement en de Commissie. De tekst van dit akkoord is u ter beschikking gesteld. Het gaat hier om een uiterst belangrijk stuk wetgeving dat zal bepalen hoe beide instellingen in de komende zittingsperiode zullen samenwerken.
<P>
We houden woensdag nog een ander belangrijk debat, over de verwerking en doorgifte van gegevens betreffende het betalingsberichtenverkeer van de Europese Unie naar de Verenigde Staten ten behoeve van het Programma voor het traceren van terrorismefinanciering. Ik zal dit debat zelf voorzitten. Het Europees Parlement vindt het buitengewoon belangrijk een juist beschermingsniveau voor persoonlijke gegevens te waarborgen. Wij zijn rechtstreeks door onze burgers gekozen en zijn verantwoordelijk jegens hen, maar anderzijds zien wij het belang van de SWIFT-overeenkomst in. Deze prioriteiten dienen door alle leden van dit Huis in aanmerking te worden genomen bij het nemen van dit belangrijke en verantwoordelijke besluit. De stemming vindt donderdag plaats. Ik zal tijdens de stemming niet aanwezig kunnen zijn, omdat ik dan de Europese Raad in Brussel bijwoon.
<P>
Er is nog iets anders wat ik u mee wil delen.
