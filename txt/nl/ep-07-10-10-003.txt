<CHAPTER ID="003">
Verklaring van de Voorzitter
<SPEAKER ID="008" NAME="De Voorzitter">
Beste collega's, Excellenties, geachte dames en heren. Vandaag is niet alleen de Internationale Dag tegen de doodstraf. De Raad van Europa heeft samen met zijn 47 lidstaten en met de ondersteuning van het Europees Parlement en de Commissie 10 oktober ook tot Europese Dag tegen de doodstraf verklaard.
<P>
Wij zijn er zeer over verheugd dat de verpleegsters uit Bulgarije en de artsen die pas geleden aan de doodstraf in Libië zijn ontkomen vandaag bij ons zijn.
<P>
(Aanhoudend applaus)
<P>
Ik wil van de gelegenheid gebruik maken om de verpleegsters Nasya Nenova, Kristiyana Valcheva, Snezhana Dimitrova, Valya Chervenyashka, Valya Siropulo, en de artsen Ashraf Ahmed Gomma El Hagous en Zdravko Gueorguiev namens het gehele Huis van harte welkom te heten.
<P>
Ze hebben sinds februari 1999 acht jaar in voorarrest in Libië doorgebracht, nadat zij ten onrechte ervan werden beschuldigd honderden Libische kinderen opzettelijk met HIV te hebben besmet.
<P>
Wij zijn tegen de doodstraf. Daarom hebben wij in het verleden herhaaldelijk een beroep op de Libische autoriteiten gedaan om de Bulgaarse verpleegsters en de Palestijnse artsen vrij te laten.
<P>
De doodstraf is een zware schending van de rechten van de mens en in de allereerste plaats van het recht op leven. Namens het Europees Parlement wil ik daarom hier ons niet aflatend engagement voor de strijd tegen de doodstraf benadrukken. Dit is van groot gewicht in de betrekkingen met onze buurlanden en partners in de gehele wereld.
<P>
We danken de staten die onlangs de doodstraf hebben afgeschaft, met name Rwanda. Dit voorbeeld toont aan dat zelfs staten waarvan de burgers onder de verschrikkelijkste misdaden te lijden hadden van de doodstraf als juridisch middel afzien. Een andere mogelijkheid om de wereldwijde afschaffing van de doodstraf te bevorderen zijn de Olympische spelen die volgend jaar in Peking plaatsvinden. Ze bieden een gunstige gelegenheid om de muren van stilzwijgen te doorbreken waarmee China de voltrekking van de doodstraf omringt.
<P>
De Europese Unie heeft bij de Algemene Vergadering van de Verenigde Naties een ontwerpresolutie ten gunste van een wereldwijd moratorium op de doodstraf ingediend. Dit bij vele gelegenheden door het Europees Parlement geprezen initiatief is een belangrijke stap voorwaarts naar de afschaffing van de doodstraf en we doen daarom een beroep op het Portugese voorzitterschap van de Raad om bij de Verenigde Naties in New York actief vaart achter dit onderwerp te zetten.
<P>
Het Europees Parlement heeft veel debatten over deze kwestie gevoerd en alleen al dit jaar drie resoluties betreffende de doodstraf aangenomen. Het Europees Parlement heeft zich met geen ander gebied zo uitputtend beziggehouden als met dit thema. Wij keuren de doodstraf stellig af, onafhankelijk van de executiemethodes en de redenen.
<P>
De lidstaten van de Europese Unie zijn er op de grondslag van onze gemeenschappelijke waarden in geslaagd om een gemeenschap zonder doodstraf te worden. Onze overtuiging hierover is ook vastgelegd in het Handvest van de Grondrechten van de Europese Unie. Wanneer het Handvest onder het Hervormingsverdrag juridisch bindend wordt, kunnen wij zelfs beweren dat de doodstraf binnen de Europese Unie op alle niveaus is afgeschaft. Ik ben verheugd en dankbaar dat geen enkele lidstaat van de Europese Unie de afschaffing van de doodstraf in het Handvest van de Grondrechten van de Europese Unie heeft betwist of de herinvoering ervan zelfs serieus in overweging heeft genomen. De Europese Unie is hierdoor ook als grote speler op het wereldtoneel in staat om op deze buitengewone prestatie op het gebied van de mensenrechten te wijzen en het bereikte te verdedigen.
<P>
Ter nagedachtenis aan de slachtoffers wil ik u nu verzoeken één minuut stilte in acht te nemen.
<P>
Vandaag, op de Europese en Internationale Dag tegen de doodstraf, verzoeken wij alle staten die doodstraffen ten uitvoer blijven brengen dat zij ons voorbeeld volgen en de doodstraf afschaffen. De Europese Unie staat klaar en is bereidwillig om jullie hierbij haar hulp aan te bieden.
<P>
(Applaus)
<SPEAKER ID="009" NAME="Daniel Cohn-Bendit" AFFILIATION="Verts/ALE">
(DE) Mijnheer de Voorzitter, ik wil graag een korte mededeling doen en hierbij om uw steun verzoeken. Zoals u weet, heeft onze fractie besloten om een uitgebreide vergadering van ons fractiebestuur in Moskou te houden, om daar met verschillende Russische onderhandelingspartners - zowel van regeringszijde als ook van de kant van de oppositie - over verscheidene problemen in de betrekkingen tussen Rusland en de Europese Unie te spreken. Jammer genoeg moesten we meemaken dat de Russische regering geen visa aan onze collega's heeft verleend en dat deze vergadering daarom niet kon plaatsvinden. Dit gebeurde één week nadat de Subcommissie mensenrechten een soortgelijke vergadering in Moskou wilde afhouden en eveneens geen visa kreeg, waardoor ook deze vergadering niet kon plaatsvinden.
<P>
We vinden het niet te verdragen dat een regering die door sommige staatshoofden als een onberispelijke democratie wordt beschreven ons niet toestaat om daar in Moskou een onberispelijk democratisch gebeuren te organiseren. Wij zouden het Parlement willen vragen dat zij dit gebeuren onderzoekt en u, mijnheer de Voorzitter, dat u dit met een schriftelijke officiële verklaring aan zowel de plaatselijke ambassadeurs als ook aan de Russische regering ondersteunt.
<P>
(Applaus)
<SPEAKER ID="010" NAME="De Voorzitter">
Hartelijk dank, mijnheer Cohn-Bendit. Uit overtuiging en plichtsgevoel wil ik aan uw wens tegemoet komen.
