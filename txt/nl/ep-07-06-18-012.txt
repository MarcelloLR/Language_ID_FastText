<CHAPTER ID="012">
Regeling van de werkzaamheden
<SPEAKER ID="016" NAME="De Voorzitter">
De definitieve ontwerpagenda voor de lopende plenaire vergaderingen die door de Conferentie van voorzitters is opgesteld overeenkomstig artikel 130 en 131 van het Reglement tijdens haar vergadering van donderdag 14 juni 2007, is rondgedeeld. Hierop worden de volgende wijzigingen voorgesteld.
<P>
De Sociaal-democratische Fractie heeft verzocht om een verklaring van de Voorzitter van het Parlement over de situatie in Palestina, gevolgd door korte toespraken van de voorzitters van de fracties. Ik stel voor dat deze verklaring morgen om 9.00 uur, als eerste agendapunt, wordt afgelegd. Zijn hiertegen bezwaren?
<SPEAKER ID="017" NAME="Daniel Cohn-Bendit" LANGUAGE="DE">
Mijnheer de Voorzitter, dit is geen bezwaar, maar iets dat ik ter overweging zou willen geven, namelijk of in deze situatie, die zeer netelig is, niet iemand van de Commissie of de Raad een korte verklaring af zou kunnen leggen, omdat beide organen de situatie kunnen overzien. Omdat we hier met een uitzonderlijke situatie te maken hebben, zou dat toch te regelen moeten zijn. Is dat mogelijk?
<SPEAKER ID="018" NAME="De Voorzitter">
We kunnen erom verzoeken, maar ik betwijfel of er iemand van de door u genoemde instellingen morgen om 9.00 uur beschikbaar zal zijn. We zullen het echter wel proberen.
<P>
(Het Parlement willigt het verzoek in)
<P>
Er zijn voor vandaag, maandag, geen wijzigingen voorgesteld.
<P>
Met betrekking tot de dinsdag
<P>
Ik wil een boodschap doorgeven van de Raad: hij kan morgenmiddag niet aanwezig zijn voor de verklaringen over de conclusies van de G8-top.
<SPEAKER ID="019" NAME="Hannes Swoboda">
namens de PSE-Fractie. - (DE) Mijnheer de Voorzitter, ik vind dat, zacht gezegd, zeer betreurenswaardig. Al een maand geleden ging er een verzoek naar de Raad om bij dit debat aanwezig te zijn. Die aanwezigheid heeft men ons ook toegezegd. Ik begrijp niet waarom er niet een staatssecretaris of iemand anders uit de regering van het Raadsvoorzitterschap aanwezig kan zijn. Ik vind dat u klip en klaar moet zeggen dat dit ons bijzonder teleurstelt.
<SPEAKER ID="020" NAME="De Voorzitter">
Mijnheer Swoboda, ook ik weet dit pas net. We zullen onze mening hierover met gepaste duidelijkheid tot uitdrukking brengen.
<P>
Met betrekking tot de woensdag
<P>
Er zijn geen wijzigingen voorgesteld.
<P>
Met betrekking tot de donderdag
<P>
De Fractie Alliantie van Liberalen en Democraten voor Europa heeft verzocht de stemming over de ontwerpresoluties over het Midden-Oosten uit te stellen tot de vergaderperiode van juli.
<SPEAKER ID="021" NAME="Annemie Neyts-Uyttebroeck">
namens de ALDE-Fractie. - Mijnheer de Voorzitter, collega's, dank u wel. Gelet op de recente ontwikkelingen in de Palestijnse gebieden, geloven wij dat het belangrijker is dat we morgenochtend inderdaad een kort debat hebben over de situatie, de nieuwe ontwikkelingen, de uitdagingen die zich stellen en dan mogelijkerwijze in juli, een resolutie waarin we rekening kunnen houden met alle nieuwe ontwikkelingen, eerder dan andersom. Dus mijn fractie steunt voluit het voorstel dat wij morgen een debat zullen hebben, zoals u zelf hebt voorgesteld, Voorzitter, en dat we dan even tijd nemen om een meer gefundeerde en vooral een meer geactualiseerde resolutie tegen de volgende zitting voor te stellen.
<SPEAKER ID="022" NAME="Hannes Swoboda">
namens de PSE-Fractie. - (DE) Mijnheer de Voorzitter, onze fractie ondersteunt dat van ganser harte. De situatie is bijzonder onoverzichtelijk en alles wat we vandaag zeggen, kan morgen of overmorgen zijn geldigheid verloren hebben. Het is dan ook beslist verstandig om rekening met de situatie te houden en dus in juli met zo'n resolutie te komen.
<P>
(Het Parlement willigt het verzoek in)
<SPEAKER ID="024" NAME="Hartmut Nassauer" LANGUAGE="DE">
Mijnheer de Voorzitter, geachte afgevaardigden, op de Conferentie van voorzitters is eenstemmig besloten om van de herfst een groot debat aan Cuba te wijden, omdat de actualiteit op dit moment geen aanleiding tot een debat over Cuba geeft.
<P>
Nu heeft de Raad Algemene Zaken zich vandaag en gisteren over Cuba gebogen en is met conclusies naar buiten gekomen, die de positie van de Raad in een iets ander daglicht stellen. Zo wordt er een Cubaanse delegatie uitgenodigd om voor oriënterende besprekingen naar Brussel te komen en verklaart de Raad zich bereid om in een open, brede dialoog met de Cubaanse regering te treden over alle kwesties van wederzijds belang. Dat is een actuele kwestie en we zouden u dan ook zeer erkentelijk zijn als dit thema, ondanks wat op de Conferentie van voorzitters van vorige week is gezegd, toch op de agenda gezet zou kunnen worden.
<SPEAKER ID="025" NAME="Martin Schulz" LANGUAGE="DE">
Mijnheer de Voorzitter, ik was ook aanwezig bij deze Conferentie van voorzitters en het voorstel om in de herfst een brede discussie te houden over het beleid ten aanzien van Zuid-Amerika en om Cuba daarin een bijzondere rol te laten spelen, heb ik, namens mijn fractie, ingediend. De heer Nassauer is een zeer achtenswaardig en onberispelijk collega en wat ik nu zeg, is niet tegen hem gericht, aangezien hij bij deze Conferentie van voorzitters samen met ons voor het voorstel gestemd heeft om van de herfst een debat te houden.
<P>
Toch is het bekend dat een deel van de collega's van de PPE-DE-Fractie niet pas na kennis genomen te hebben van de besluiten van de Raad Algemene Zaken van vandaag, maar al op donderdag, direct na de Conferentie van voorzitters, van mening was dat dat te lang zou duren en dat een spoeddebat over Cuba nu al een absolute noodzaak was. We weten ook wie dat waren en wel vooral de Spaanse afvaardiging in deze fractie. Wij vragen ons al enige tijd af, of PPE misschien een afkorting voor Partido Popular Español is, want één ding staat als een paal boven water, namelijk dat het aan deze mensen in de PPE-DE-Fractie te wijten is dat in dit Huis te pas en te onpas tot een ideologisering van Spanjes interne aangelegenheden komt. Daarom zeg ik nogmaals: het is voltrekt zinloos om donderdagmiddag een spoeddebat over Cuba te houden. Dan zitten er vijftien mensen in de plenaire zaal. Juist omdat de Europese Raad vandaag besloten heeft om een Cubaanse delegatie uit te nodigen, lijkt het mij zinvoller deze dialoog eerst maar eens af te wachten en dan in de herfst een degelijk voorbereid debat te houden. Dat is serieuze politiek. Waar we vandaag mee te maken krijgen, is tactiek voor binnenlands gebruik in Spanje. Zo zit dat.
<P>
(Applaus)
<P>
(Het Parlement willigt het verzoek in bij elektronische stemming)
<P>
(Tumult)
<SPEAKER ID="026" NAME="De Voorzitter">
Dames en heren, dat is de uitslag van de stemming.
<SPEAKER ID="027" NAME="Martin Schulz" AFFILIATION="PSE">
(DE) Mijnheer de Voorzitter, volgens mij was dat een technische storing en dat spijt mij zeer. Bij de stemming viel bij zeer veel machines de belichting uit, bijvoorbeeld bij de collega's Karas en Nassauer, die daarover ook bij u hun beklag wilden doen - zij het dat ze daarbij onkundig waren van de uitslag van de stemming, waar ik begrip voor heb. Daarom vraag ik u formeel de stemming te herhalen.
<P>
(Applaus)
<SPEAKER ID="028" NAME="De Voorzitter">
Dames en heren, laten we alstublieft geen ruzie maken over een dergelijke kwestie; er is al genoeg onenigheid in Europa. De uitslag was zeer nipt en het is inderdaad zo dat een aantal machines niet werkte, waaronder die van de heer Nassauer, de heer Swoboda en anderen. Ik verzoek u daarom in te stemmen met het herhalen van de stemming.
<SPEAKER ID="029" NAME="Hartmut Nassauer" AFFILIATION="PPE-DE">
(DE) Mijnheer de Voorzitter, ik verwijs naar de gebruikelijke procedure, die in geval van een niet functionerende stemmachine de benadeelde de mogelijkheid biedt een stemverklaring af te leggen, zonder dat de stemming overgedaan wordt.
<SPEAKER ID="030" NAME="De Voorzitter">
Dames en heren, gelet op de nipte uitslag van de stemming en het feit dat een aantal machines niet werkte, beveel ik aan de stemming te herhalen.
<SPEAKER ID="031" NAME="Alejo Vidal-Quadras" AFFILIATION="PPE-DE">
(ES) Mijnheer de Voorzitter, de stemming heeft op correcte wijze en op tijd plaatsgevonden en voor zover ik me kan herinneren, mijnheer de Voorzitter, heb ik in dit Huis nog nooit meegemaakt dat een stemming wordt overgedaan omdat een machine niet werkt. Dat heb ik nog nooit meegemaakt.
<SPEAKER ID="032" NAME="De Voorzitter">
Dames en heren, er was consensus nodig om de stemming te kunnen herhalen, zoals ik had aanbevolen, maar helaas hebben we hierover geen overeenstemming kunnen bereiken. Het was helaas onmogelijk uw instemming te verkrijgen. De juridische situatie is dan ook zo dat de stemming heeft plaatsgevonden. Niettemin geef ik het woord aan mevrouw Scheele.
<SPEAKER ID="033" NAME="Karin Scheele" AFFILIATION="PSE">
(DE) Mijnheer de Voorzitter, toen we stemden, was er licht, maar plotseling ging het overal uit. Dat is wat anders dan een stemmachine die niet werkt en waarvan we slechts de technische dienst op de hoogte hoeven te stellen. De vraag is of men in zo'n belangrijke kwestie wel op zo'n slinkse manier aan zijn meerderheid mag komen.
<SPEAKER ID="034" NAME="De Voorzitter">
We kunnen hierover nog uren blijven discussiëren. Ik zal nu voorlezen wat er voor mij is opgeschreven:
<P>
"De technici bevestigen dat er sprake was van een probleem van technische aard. Zij sloten de stemming namelijk iets eerder dan dat ik de sluiting ervan aankondigde".
<SPEAKER ID="036" NAME="De Voorzitter">
Als de technici zeggen dat zij de stemming hebben gesloten voordat de Voorzitter aankondigde dat zij was gesloten, moet ik de stemming ongeldig verklaren. Bijgevolg herhalen we de stemming.
<P>
(Het Parlement willigt het verzoek in)
<P>
(Het Parlement neemt de aldus gewijzigde agenda aan)
