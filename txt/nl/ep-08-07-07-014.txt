<CHAPTER ID="014">
Regeling van de werkzaamheden
<SPEAKER ID="019" NAME="De Voorzitter">
De definitieve ontwerpagenda voor deze vergaderperiode, zoals die donderdag 3 juni 2008 door de Conferentie van voorzitters is opgesteld overeenkomstig artikel 130 en 131 van het Reglement, is rondgedeeld. Er is verzocht om de volgende wijzigingen.
<P>
Maandag/Dinsdag/Woensdag: Geen wijziging.
<P>
Donderdag: De Sociaal-democratische Fractie in het Europees Parlement verzoekt het eerste punt van het mensenrechtendebat dat voor vanmiddag staat gepland - "Beschuldigingen van massagraven in het door India bestuurde deel van Kashmir” - uit de agenda te schrappen.
<P>
De voorzitter van de PSE-Fractie, de heer Schulz, heeft het woord om zijn verzoek uit te leggen.
<SPEAKER ID="020" NAME="Martin Schulz">
namens de PSE-Fractie. - (DE) Mijnheer de Voorzitter, al tijdens de Conferentie van voorzitters heb ik de fractievoorzitters ervan proberen te overtuigen dat dit agendapunt op dit moment totaal ongepast is. Het is gebaseerd op niet meer dan een vermoeden van Amnesty International. Volgens Amnesty International zelf, bestaat wel het vermoeden dat deze massagraven bestaan, maar is er vooralsnog geen concreet bewijs.
<P>
De voorzitter van de Subcommissie mensenrechten, mevrouw Flautre, reageerde hier zeer intelligent op. Ze nodigde Amnesty International uit om haar beschuldigingen op 16 juli voor de commissie te onderbouwen en nader te omschrijven. Het is volgens ons verstandig om pas na deze hoorzitting te besluiten wat we met dit agendapunt doen.
<P>
Verder wil ik erop wijzen dat dit niet zomaar een regio is, maar een deel van de wereld ten aanzien waarvan ook het Europees Parlement, als internationale politieke entiteit, met grote zorgvuldigheid moet optreden, en dus geen besluiten op basis van vermoedens moet nemen, die misschien wel het tegenovergestelde effect sorteren van wat we willen, namelijk meer stabiliteit in de regio.
<P>
Vandaar ons verzoek om dit punt van de agenda te halen.
<SPEAKER ID="021" NAME="Monica Frassoni">
namens de Verts/ALE-Fractie. - (EN) Mijnheer de Voorzitter, in het debat dat we - hopelijk - zullen voeren, zullen we vragen om een onafhankelijk onderzoek naar de massagraven, om bescherming van de locaties in kwestie en om het beëindigen van de pesterijen jegens de mensen die dit onderzoek uitvoeren. Ik denk dat er absoluut geen tegenstelling is tussen dit verzoek om een urgent debat over deze kwestie en de hoorzitting die mevrouw Flautre voor 16 juli organiseert.
<SPEAKER ID="022" NAME="Martin Schulz" AFFILIATION="PSE">
(DE) Mijnheer de Voorzitter, hoe kan om hoofdelijke stemming worden verzocht over een motie die ik nog maar net heb ingediend?
<SPEAKER ID="023" NAME="De Voorzitter">
Mijnheer Schulz, wanneer u iets dergelijks van plan bent, doet dat natuurlijk snel de ronde. Dus neem ik aan dat iedereen er snel van wist. Hoe dan ook, de motie ligt hier voor me en dan dunkt me dat ik ze ook in stemming moet brengen.
<SPEAKER ID="024" NAME="Martin Schulz" AFFILIATION="PSE">
(DE) Mijnheer de Voorzitter, dit is volgens mij in strijd met het Reglement. Mijn fractie heeft nog maar 25 minuten geleden besloten mij deze motie te laten indienen. Het lijkt me absoluut onmogelijk dat nog voordat ik de motie feitelijk heb ingediend, al een verzoek om hoofdelijke stemming is gedaan. Als een dergelijk verzoek al is ingediend, dan is dat niet binnen de voorgeschreven termijn gebeurd en staat het u vrij het verzoek af te wijzen.
<SPEAKER ID="025" NAME="De Voorzitter">
Mijnheer Schulz, mij is medegedeeld dat het verzoek om hoofdelijke stemming al een uur vóór uw motie is ingediend, waaruit ik opmaak dat dat is gebeurd als preventieve maatregel. Maar dat is niet meer dan een vermoeden, mijnheer Schulz. Ik zie eigenlijk het probleem niet. U hebt uw mening, anderen hebben een andere. Volgens mijn informatie is een uur geleden - dus op tijd - een correct verzoek om hoofdelijke stemming ingediend voor het geval dat hierover een besluit zou moeten worden genomen.
<P>
(Interrupties)
<P>
U kunt uw documenten wel of niet meebrengen. Dat moet iedereen zelf bepalen.
<SPEAKER ID="026" NAME="Martin Schulz" AFFILIATION="PSE">
(DE) Mijnheer de Voorzitter, ik verzoek de vergadering twee minuten te schorsen, totdat alle leden een stemkaart hebben.
<SPEAKER ID="027" NAME="De Voorzitter">
We onderbreken kort om iedereen in de gelegenheid te stellen een kaart te halen.
<P>
(De vergadering wordt een paar minuten onderbroken)
<P>
(Het Parlement verwerpt de motie bij hoofdelijke stemming)
<SPEAKER ID="029" NAME="Hannes Swoboda" AFFILIATION="PSE">
(DE) Mijnheer de Voorzitter, u zei aan het begin verheugd te zijn met de aanwezigheid van minister Jean-Pierre Jouyet. Ik deel uw vreugde. Gaat u toekomstige voorzitterschappen vragen om het voorbeeld van de heer Jouyet te volgen en de vergaderingen van het Parlement vanaf maandag bij te wonen?
<SPEAKER ID="030" NAME="Stavros Lambrinidis" AFFILIATION="PSE">
(EL) Mijnheer de Voorzitter, een heel korte opmerking over de agenda voor donderdag: de Franse president, de heer Sarkozy, zal die dag komen praten over de toekomst van Europa, met het oog op de zeer ernstige crisis die Europa doormaakt.
<P>
De Sociaal-democratische Fractie heeft voor zover ik weet maar achttien minuten spreektijd. Ik neem aan dat de Franse president ook maar een paar minuten spreektijd heeft en de andere sprekers zelfs nog minder.
<P>
Het Europees Parlement is de plaats bij uitstek waar de leden van het Parlement spreken en de nationale leiders naar hen luisteren. Met de spreektijden zoals die nu zijn toegewezen, missen we een heel belangrijke kans om in deze discussie onze stem te laten horen.
<SPEAKER ID="031" NAME="De Voorzitter">
Mijnheer Lambrinidis, er bestaat een correcte procedure voor het verdelen van de minuten. Die is voor donderdagen niet anders dan voor andere dagen. Het is de taak van uw fractie om de totale aan de fractie toegewezen spreektijd aan haar leden toe te wijzen zoals het haar goeddunkt. Voor de rest gebeurt alles volgens het systeem-d'Hondt en staat voor donderdag niets gepland dat afwijkt van de gewone regels.
