<CHAPTER ID="003">
Deelname van Zwitserland aan het programma Jeugd in actie en het actieprogramma op het gebied van een leven lang leren (debat) 
<SPEAKER ID="047" NAME="De Voorzitter">
Aan de orde is de aanbeveling inzake het ontwerp van besluit van de Raad betreffende de sluiting van de overeenkomst tussen de Europese Unie en de Zwitserse Bondsstaat tot vaststelling van de voorwaarden voor de deelname van de Zwitserse Bondsstaat aan het programma Jeugd in actie en het actieprogramma op het gebied van een leven lang leren [12818/2010 - C7-0277/2010 - 2010/0231(NLE)] - Commissie cultuur en onderwijs. Rapporteur: Doris Pack.
<SPEAKER ID="048" NAME="Doris Pack" LANGUAGE="DE">
Mijnheer de Voorzitter, ik ben blij dat we dit debat vandaag met elkaar kunnen voeren. Ik weet namelijk nog dat we in de Raad van Europa altijd hebben samengewerkt met Zwitserland. Daarom weten we hoe belangrijk het is dat Zwitserland deelneemt aan deze programma's. Wij als Europees Parlement hebben er voor de verlenging van deze programma's in 2006 natuurlijk aan gedacht dat we niet op een eiland leven, we moeten proberen iedereen aan boord te krijgen. Zwitserland maakt geen deel uit van de Europese Economische Ruimte, maar wilde wel deel uitmaken van deze ruimte van cultuur en onderwijs. Ik was daar blij mee, en alle anderen ook. Ik was in 2004 op bezoek bij de Commissie onderwijs van het Zwitserse Parlement. We hebben intensief gesproken over de mobiliteit en over de samenwerking tussen scholen en universiteiten. Voor mij was toen al duidelijk dat dit voorstel zou worden voorgelegd, en ik ben blij dat het ervan gekomen is.
<P>
Bij het uitwerken van deze programma's hebben we niet alleen aan onszelf gedacht, maar ook aan alle buurlanden, aan de landen op de Westelijke Balkan, en ook aan Zwitserland, dat midden in de Unie ligt. Daarom zijn we vandaag een grote stap verder gekomen. Ik wil aanknopen bij het vorige debat, en ik kan u nu al wel vertellen dat Zwitserland binnenkort een aanvraag zal indienen om mee te doen met het cultuurprogramma. Zwitserland wil namelijk ook een erfgoedlabel kunnen krijgen, en dat kan alleen maar wanneer het land meedoet met dat programma.
<P>
Wat wordt er vandaag van ons verwacht, dames en heren? We kunnen 'ja' zeggen, of we kunnen 'nee' zeggen. Niemand komt echter op het idee om nee te zeggen, want wij waren er van het begin af aan voor dat Zwitserland meedoet. Meedoen betekent namelijk ook mee betalen, dat mag ook wel eens gezegd worden. Artikel 218 bepaalt dat we alleen maar ja of nee mogen zeggen, en we zullen natuurlijk met plezier ja zeggen.
<P>
Wat zijn de hoofdpunten uit deze overeenkomst met Zwitserland? Voor projecten en initiatieven van deelnemers uit Zwitserland gelden natuurlijk dezelfde voorwaarden, regels en procedures als voor projecten uit de lidstaten. Zwitserland moet een nationaal agentschap in het leven roepen, zoals dat in alle lidstaten al bestaat, dat de uitvoering van de programma's op het nationale niveau moet coördineren, en dat ieder jaar ook een financiële bijdrage moet leveren aan ieder programma. In 2011 zou dit voor het programma Jeugd in actie 1,7 miljoen euro kosten, en voor het actieprogramma op het gebied van een leven lang leren 14,2 miljoen euro. Zwitserland moet zich houden aan de bepalingen van de Europese Unie voor de financiële controle en de toetsing, alsmede aan de bepalingen die gelden voor controles door de instanties van de EU en van Zwitserland. De overeenkomst is dan geldig tot een van de partijen die opzegt. Ik denk echter niet dat iemand aan een dergelijk programma begint om er dan vervolgens weer mee te stoppen. Het is in het belang van de jongeren in Zwitserland, maar ook in de landen er omheen, die ongetwijfeld graag mee willen doen aan een uitwisselingsprogramma in het kader van Comenius-Regio met schoolklassen uit Zwitserland, of aan een individueel scholenpartnerschap, of aan Erasmus, dat willen ze sowieso.
<P>
De vertegenwoordigers van Zwitserland kunnen dan natuurlijk deelnemen aan de vergaderingen van de programmacommissies, wanneer er punten op de agenda staan die met Zwitserland te maken hebben. Ik kan alleen maar zeggen: we willen graag dat de Zwitsers deze stap nu ook zetten, van ganser harte. Zwitserland zegt al lang dat het belangstelling heeft. Wanneer de jonge generatie de kans krijgt om andere jonge Europeanen te ontmoeten, zal dat er hopelijk toe leiden dat er ook in Zwitserland een sterker Europees bewustzijn ontstaat. Misschien leveren de komende referenda dan een ander resultaat op dan de referenda van de laatste tijd. We investeren in de jonge generatie, en dus ook in deze twee geweldige programma's. Ik weet zeker dat het cultuurprogramma er over drie jaar ook bij komt.
<SPEAKER ID="049" NAME="Androulla Vassiliou">
lid van de Commissie. - (EN) Mijnheer de Voorzitter, volgens het Verdrag betreffende de werking van de Europese Unie moet de sluiting van deze overeenkomst tussen de Europese Unie en de Zwitserse Bondsstaat eerst worden goedgekeurd door het Parlement voordat de overeenkomst in werking kan treden.
<P>
Ik wil de Commissie cultuur en onderwijs, en in het bijzonder de voorzitter daarvan, Doris Pack, bedanken voor hun constructieve benadering van deze overeenkomst.
<P>
Aangezien Zwitserland heeft geweigerd om toe te treden tot de Europese Economische Ruimte, was er tot nu geen overeenkomst die directe of indirecte samenwerking op het gebied van onderwijs tussen de EU en Zwitserland mogelijk maakte.
<P>
Zwitserland toont echter reeds lange tijd belangstelling voor onze programma's op het gebied van onderwijs en jongeren. Het land heeft zelfs een nationale steunregeling ontwikkeld om partnerschappen met de organisaties in EU-lidstaten die actief aan deze programma's deelnemen, te bevorderen. Voorts heeft Zwitserland deelgenomen aan het proces van Bologna en de totstandbrenging van de Europese ruimte voor hoger onderwijs.
<P>
Zwitserland heeft ook het debat over het onderwijsbeleid in de Europese Unie op de voet gevolgd, zij het vanaf de zijlijn. Zwitserland zal het eerste land zijn dat aan onze programma's deelneemt dat noch een EU-lidstaat noch lid is van de Europese Economische Ruimte of een huidige of mogelijke kandidaat daarvoor is.
<P>
De Commissie is verheugd over de deelname van Zwitserland aan de twee programma's. De overeenkomst stelt Zwitserse onderwijs- en jongerenorganisaties, alsook individuele studenten, docenten en jongeren, in de gelegenheid om geheel op voet van gelijkheid met EU-burgers aan de EU-programma's Jeugd in actie en Een leven lang leren deel te nemen. Voor projecten en initiatieven die door deelnemers uit Zwitserland worden ingediend, gelden dezelfde voorwaarden, regels en procedures als voor projecten uit de lidstaten.
<P>
Zwitserland heeft een nationaal agentschap opgericht voor de coördinatie van de uitvoering van de programma's op nationaal niveau. Het land zal een jaarlijkse financiële bijdrage leveren aan elk programma en de vergaderingen van de programmacommissies als waarnemer bijwonen voor zover het om punten gaat die Zwitserland betreffen.
<P>
Dank u, geachte afgevaardigden, voor het goede werk dat u ten aanzien van dit dossier hebt verricht.
<SPEAKER ID="050" NAME="Marco Scurria">
namens de PPE-Fractie, - (IT) Mijnheer de Voorzitter, dames en heren, naast de Commissie wil ik zeker ook Doris Pack bedanken, voorzitter van de Commissie cultuur en onderwijs, voor haar werk en inzet met betrekking tot dit dossier.
<P>
Het gaat hier vandaag om een belangrijk punt, want een programma als Jeugd in actie werkt aanstekelijk, overbrugt afstanden, schept vriendschapsbanden tussen de landen van de Europese Unie maar ook en vooral tussen landen die geen deel uitmaken van de EU, zoals Zwitserland of andere landen.
<P>
Door de rijkdom van onze meerjarige programma's en de daaruit voortkomende acties als Jeugd in actie, Erasmus, Erasmus mundus, Een leven lang leren, Media, Media mundus en vele andere, worden landen van de Europese Unie en landen die geen deel uitmaken van de Europese Unie tot elkaar gebracht.
<P>
Met deze programma's hebben we leven geblazen in de Europese Unie en hebben we vele burgers, vooral jongeren, de gelegenheid geboden elkaar te ontmoeten, ervaringen uit te wisselen, zichzelf voor te stellen en anderen te leren kennen. We hebben leraren en andere werknemers de mogelijkheid geboden om hun professionele kennis uit te breiden en we hebben regisseurs, producenten en verenigingen uit verschillende landen de mogelijkheid geboden om beter te werken.
<P>
Daarom zijn deze programma's belangrijk en daarom waren wij enigszins bezorgd toen we deze programma's niet terugvonden in het werkprogramma van de Commissie voor het komende jaar. Vandaag ratificeren wij aldus een belangrijke stap voorwaarts, waarmee de Unie groeit en waarmee het burgerschap in ons werelddeel versterkt wordt. Een stap voorwaarts, daarover spraken wij onlangs met betrekking tot het Europees erfgoedlabel, die bijdraagt aan onze Europese identiteit.
<SPEAKER ID="051" NAME="Joanna Senyszyn" LANGUAGE="PL">
Mijnheer de Voorzitter, namens de Fractie van de Progressieve Alliantie van Socialisten en Democraten in het Europees Parlement steun ik het ontwerpverslag van de rapporteur betreffende het geven van toestemming voor deelname van de Zwitserse Bondsstaat aan het programma Jeugd in actie en het actieprogramma op het gebied van een leven lang leren. Over de overeenkomst is goed onderhandeld, de belangen van de Europese Unie worden beschermd en de rechtsgrond van de Europese programma's op gebieden die te maken hebben met onderwijs, scholing en jeugd voorziet in deelname van Zwitserland. De voorwaarden voor deze deelname zijn nauwkeurig omschreven, zodat een juiste en rechtvaardige verwezenlijking van de programma's gewaarborgd is. Op het gebied van onderwijs, scholing en jeugd is Zwitserland geïnteresseerd in samenwerking met de Europese Unie, daarom moeten wij vanzelfsprekend hiermee instemmen.
<P>
Het verheugt ons dat de programma's van de Europese Unie op het gebied van onderwijs zo interessant en effectief zijn dat andere landen zich er bij willen aansluiten. Uit de nieuwste onderzoeken van de Europese Commissie blijkt dat het programma Jeugd in actie de taalvaardigheden van jonge mensen vergroot en ook hun kansen op de arbeidsmarkt. De scholingsmogelijkheden van volwassenen worden echter nog steeds niet volledig benut, hoewel die toch een enorm potentieel vormen.
<SPEAKER ID="052" NAME="Hannu Takkula" LANGUAGE="FI">
Mijnheer de Voorzitter, allereerst wil ik Doris Pack, de uitstekende voorzitter van onze commissie en tevens opsteller van dit verslag, bedanken. Ik kan zeggen dat toen dit voorstel in haar handen was, het in zeer goede handen was. Zoals onze gewaardeerde commissaris goed weet, heeft mevrouw Pack veel beroepservaring op het gebied van een leven lang leren en jeugdprogramma's. Toen deze zaak werd voorbereid, was het verheugend om te zien hoe goed dit werk zich ontwikkelde. Het is uitstekend dat ook de jongeren in Zwitserland worden betrokken bij de succesverhalen die wij in de Europese Unie hebben gecreëerd.
<P>
Het is absoluut waar dat zelfs degenen die zeer kritisch tegenover de Europese Unie staan, die er zelfs tegen zijn, het er toch unaniem mee eens zijn dat de Europese Unie ook succesverhalen kent, zoals de programma's op het gebied van een leven lang leren, jeugd en cultuur. Dat is een van de beste kanten van de Europese Unie en die kant moeten wij goed zichtbaar houden.
<P>
Door de Europese Unie en deze programma's hebben wij de Europese jongeren kunnen stimuleren het pad van onderwijs en opleiding te volgen en hun persoonlijke kapitaal te vergroten. Dat heeft tegelijkertijd ook het kapitaal van de volken vergroot.
<P>
Het is in dit verband zeer belangrijk dat Zwitserland op geen enkele wijze van deze samenwerking wordt uitgesloten, ondanks het feit dat Zwitserland geen lid is van de Europese Unie of de EER. Jongeren in Zwitserland moeten juist de mogelijkheid krijgen aan de programma's deel te nemen en daarom moeten deze zaken wederzijds verder worden ontwikkeld. Ik ben van mening dat dit in elk opzicht voor meerwaarde zorgt.
<P>
Mijnheer de Voorzitter, tot slot wil ik nogmaals onze rapporteur bedanken. Ik hoop dat dit programma ook voor de Zwitsers een succesverhaal wordt, net als het dat al is voor ons, de burgers van de lidstaten van de Europese Unie.
<SPEAKER ID="053" NAME="Marek Henryk Migalski" LANGUAGE="PL">
Mijnheer de Voorzitter, commissaris, dit verslag kreeg in de Commissie cultuur unanieme steun, iedereen erkende dat het een goed ontwerp was. En dat is het ook echt, het is niet controversieel, doet recht aan de waarden waar we hier over spreken. Dit verslag is nu een van die verslagen die volledig gesteund kunnen worden door dit hele Parlement, zelfs als, zoals de commissaris dat zei, de situatie van Zwitserland uniek is. Maar juist daarom, omdat het een heel interessant, in politiek opzicht heel specifiek land is, dat op een heel interessante manier samenwerkt met Europa, terwijl het geen deel uitmaakt van veel Europese overeenkomsten, is het de moeite waard om ons met dit land te verbinden door middel van dergelijke niet controversiële en algemeen geaccepteerde programma's.
<SPEAKER ID="054" NAME="Jaroslav Paška">
namens de EFD-Fractie . - (SK) De Zwitserse Bondsstaat heeft weliswaar vooralsnog niet besloten om lid te worden van de Europese Unie, maar hij geeft al jaar en dag blijk van grote belangstelling voor nauwe samenwerking met de Europese Unie op het vlak van onderwijs en opleidingen voor de jeugd. De rechtsgrond voor een dergelijke samenwerking tussen de Zwitserse Bondsstaat in de Europese Unie op dit vlak is na het opzetten van het programma Jeugd in actie en het programma voor een leven lang leren in 2006 tot stand gebracht.
<P>
De Europese Commissie heeft overeenkomstig de aanbevelingen van de Europese Raad en na besprekingen met de Zwitserse partners een overeenkomst opgesteld waarmee een doeltreffende samenwerking met onze Zwitserse vrienden tot stand kan worden gebracht op het gebied van onderwijs en opleidingen voor de jeugd en op het gebied van een leven lang leren. Het is een goede, evenwichtige overeenkomst die blijk geeft van het belang dat beide partijen hechten aan uitbreiding van de wederzijdse samenwerking en ondersteuning van de uitwisseling van kennis en vaardigheden ten behoeve van verbetering van het leerproces.
<P>
Geachte commissaris, ik beschouw deze overeenkomst van de Europese Unie met de Zwitserse Bondsstaat dan ook een goede stap in de juiste richting.
<SPEAKER ID="055" NAME="Justas Vincas Paleckis" AFFILIATION="S&amp;D">
(LT) Mijnheer de Voorzitter, ik zou graag de rapporteur, mevrouw Pack, willen feliciteren en ik sluit mij geheel aan bij haar aanbevelingen inzake het programma Jeugd in actie en het actieprogramma voor een leven lang leren, en de deelname van de Zwitserse Bondsstaat daaraan. Ik zou hieraan willen toevoegen dat Zwitserland niet alleen een mooi en ordelievend land is, maar tevens van groot belang is voor de Europese Unie vanwege zijn directe democratie, de confederatie van kantons. Anderzijds moet de Europese Unie ook wel van belang zijn voor Zwitserland, aangezien Zwitserland volledig omringd is door lidstaten van de EU. Ten slotte stemt Zwitserland zijn levenstempo af op de Europese Unie. Ik geloof dat als dit programma eenmaal is aangenomen, het ook mogelijk zal zijn om nog meer te bereiken. Zwitserland zal nog dichter bij de Europese Unie komen te staan, en de EU zal Zwitserland nog beter begrijpen. En zoals onze collega Doris Pack al zei, wij zullen mogelijk kunnen rekenen op betere resultaten in de referenda.
<SPEAKER ID="056" NAME="Liam Aylward" AFFILIATION="ALDE">
(EN) Mijnheer de Voorzitter, ik verwelkom het initiatief van Zwitserland om de samenwerking met de EU op het gebied van onderwijs, opleiding en jongeren uit te breiden. Het Jeugd in actie-programma is een zeer belangrijk programma voor jonge Europese burgers. Het is een programma dat beter onder de aandacht gebracht moet worden, en de doelstellingen ervan moeten worden verwezenlijkt, in het bijzonder ten aanzien van de activiteiten van de Europese vrijwilligersdienst in het kader van het Jeugd in actie-programma.
<P>
Gezien het feit dat het volgend jaar het Europees Jaar van het vrijwilligerswerk is, is het uitermate belangrijk dat de Europese vrijwilligersdienst - die de deelname van jongeren aan vrijwilligerswerk ondersteunt en ernaar streeft solidariteit te ontwikkelen en actief burgerschap onder jongeren te bevorderen - wordt versterkt.
<P>
In Ierland biedt vrijwilligerswerk in breedtesportorganisaties duizenden jongeren kansen om aan sport te doen en leiderschapservaring op te doen. Deze organisaties stimuleren jongeren tot actief burgerschap, terwijl tegelijkertijd ook de gezondheid, de conditie en een gezonde levensstijl worden bevorderd. Het programma en de vrijwillige maatregelen hierin moeten worden versterkt en er moeten in dit opzicht sterke banden worden gesmeed met Zwitserland.
<P>
Het Jeugd in actie-programma biedt vele mogelijkheden, en alle maatregelen om de doelstellingen ervan te kracht bij te zetten en om jongeren in de EU te stimuleren en te steunen, moeten worden ondersteund en ten zeerste worden aangemoedigd.
<SPEAKER ID="057" NAME="Vilija Blinkevičiūt" AFFILIATION="S&amp;D">
(LT) Mijnheer de Voorzitter, ik zou de rapporteur willen bedanken voor haar inspanningen en willen zeggen dat ik haar aanbeveling geheel ondersteun dat het Europees Parlement akkoord gaat met het ontwerpbesluit van de Raad inzake de deelname van Zwitserland inzake het programma Jeugd in actie en het actieprogramma voor een leven lang leren, omdat de overeenkomst tussen de Commissie en de Zwitserse autoriteiten voldoet aan alle vereisten, bepalingen en voorwaarden. Bovendien zal het Zwitsers nationaal agentschap meewerken aan de uitvoering van de programma's op nationaal niveau en zal het daarnaast op jaarbasis aan elk programma financieel bijdragen. Deze bilaterale overeenkomst is van groot belang voor zowel Zwitserland als de Europese Unie, aangezien Zwitserse jongeren zullen kunnen profiteren van de diverse mogelijkheden in het kader van het programma Jeugd in actie, en omgekeerd jongeren uit de Europese Unie zullen kunnen deelnemen aan alle projecten in Zwitserland, zij aan zij met de jongeren aldaar. Ik ben daarom zeer verheugd dat Zwitserland, al maakt het geen deel uit van de Europese Economische Ruimte en is het geen EU-lidstaat, desondanks nauw samenwerkt met de Europese Unie op het vlak van onderwijs, opleiding en jongeren.
<SPEAKER ID="058" NAME="Seán Kelly" AFFILIATION="PPE">
Mijnheer de Voorzitter, sinds ik in het Europees Parlement ben gekomen, vraag ik me steeds af waarom Zwitserland en Noorwegen zich niet bij de Europese Unie hebben aangesloten, en ik vraag me dan af of dat is omdat ze het beste van twee werelden hebben. De voordelen van de Europese Unie zonder de verplichtingen. Vandaag twijfel ik ook een beetje. De commissaris heeft gezegd dat ze zullen moeten betalen. Natuurlijk zullen ze moeten betalen, maar gewoonlijk betalen niet-leden meer dan de leden van een club.
<P>
Ik zal echter buigen voor de superieure wijsheid en ervaring van Doris Pack door te zeggen dat dit misschien wel de juiste koers is. Het draagt misschien bij aan een groter Europees bewustzijn onder de burgers in Zwitserland en misschien zullen ze zich dan eens bij de Europese Unie aansluiten. Indien dat gebeurt, en daar hoop ik op, dienen de commissaris en Doris Pack volgens mij alle credits te krijgen voor hun verstandige aanpak. In deze tijd van welwillendheid ben ik bereid me achter de voorstellen te scharen.
<SPEAKER ID="059" NAME="Alajos Mészáros" AFFILIATION="PPE">
(HU) Mevrouw de commissaris, de jeugd van Europa behoort tot de generatie die het voorrecht heeft op te groeien op een vreedzaam continent dat nagenoeg geen grenzen heeft en gekenmerkt wordt door mobiliteit en meertaligheid en tegelijkertijd brede culturele en economische mogelijkheden biedt. Om ervoor te zorgen dat zo veel mogelijk jongeren zich als actief staatsburger opstellen, moet er een stabiel subsidiesysteem worden ontwikkeld op het stuk van het jongerenbeleid. Zwitserland is weliswaar geen lid van de Europese Economische Ruimte, maar werkt nauw samen met de Europese Unie, en niet alleen op het gebied van onderwijs, opleiding en jeugd. Sinds 2008 neemt Zwitserland deel aan en financiert meerdere projecten die als doel hebben de economische en sociale verschillen binnen het uitgebreide Europa te verkleinen. Zwitserland is solidair met en gecommitteerd aan de uitbreiding van de Europese Unie en streeft naar sterke economische en politieke banden met de nieuwe lidstaten. Ik ben het eens met de hoofdpunten in de overeenkomst over de deelname van Zwitserland aan het programma, die het een gelijkwaardige partner ...
<P>
(Spreker wordt door de Voorzitter onderbroken)
<SPEAKER ID="060" NAME="Silvia Costa" AFFILIATION="S&amp;D">
- (IT) Mijnheer de Voorzitter, dames en heren, dankzij de vastberadenheid van Doris Pack en de wil van commissaris Vassiliou kunnen we dit programma vandaag afsluiten.
<P>
Als Zwitsers-Italiaanse ben ik blij dat Zwitserland het eerste land is buiten de Europese Unie dat deelneemt aan educatieve programma's van de EU die zijn gericht op jongeren, zowel wat betreft hoger onderwijs als wat betreft voortdurende scholing. Laat ons in herinnering brengen dat juist Zwitserland, ook al maakt het land geen deel uit van de EU, een grote bijdrage heeft geleverd aan de totstandkoming van de waarden en vrijheden die het gedeelde erfgoed vormen van Europa.
<P>
Het is tekenend voor het succes van programma's als Jeugd in actie dat Zwitserland verzoekt dat ook de eigen jeugd wordt toegelaten tot onze Europese programma's. Het is van belang te zien dat Zwitserland niet alleen vraagt om een uitbreiding van de economische ruimte maar ook om een uitbreiding van de samenwerking op het gebied van scholing. Ik ben van mening dat het erg interessant is voor jongeren uit de Europese Unie en Zwitserland om elkaar beter te leren kennen en ik ben er zeker van dat zo een basis wordt gelegd die ook in de toekomst van invloed zal zijn op de Europese Unie.
<SPEAKER ID="061" NAME="Andreas Mölzer" AFFILIATION="NI">
(DE) Mijnheer de Voorzitter, het is begrijpelijk dat Zwitserland deel wil nemen aan het programma Jeugd in actie en het actieprogramma op het gebied van een leven lang leren, het land betaalt er ook voor. De EU zou echter ook iets van de directe democratie in Zwitserland kunnen leren, die zou voor ons een voorbeeld kunnen zijn. Wanneer de bevolking daar zich uitspreekt tegen minaretten, dan houdt men zich daaraan, en dat geldt ook voor het initiatief inzake de gedwongen terugkeer, dat onlangs is aangenomen. De Zwitsers weten dat een nee van het volk nee betekent. De stemming wordt niet gewoon herhaald tot het gewenste resultaat uit de bus komt, wat de EU bijvoorbeeld in Ierland heeft gedaan.
<P>
Juist het feit dat het ontwerp voor een grondwettelijk verdrag voor Europa in eerste instantie was afgewezen heeft het voor sommige Zwitsers misschien wel makkelijker gemaakt om in te stemmen met Schengen en Dublin. De eedgenoten waren natuurlijk eerder te vinden voor een losse en ruime confederatie dan voor een centralistisch geleide Europese Unie. Ook de Zwitsers die op dit moment pleiten voor de toetreding kunnen dat niet verdoezelen. In de Unie is het werkelijk niet allemaal koek en ei, de centralistische tendensen nemen toe, en we gaan al verder de kant op van een transferunie.
<P>
(Spreker wordt door de Voorzitter onderbroken)
<SPEAKER ID="062" NAME="Piotr Borys" AFFILIATION="PPE">
(PL) Mijnheer de Voorzitter, ik zou mevrouw Pack en de commissaris zeer hartelijk willen bedanken voor het nemen van dit initiatief. Ik denk, dat Zwitserland, als enclave die van alle zijden wordt omringd door de Europese Unie, open moet staan voor deze programma's. Ik denk, dat jonge mensen niet altijd begrijpen, dat ze, omdat ze geen lid zijn van de Europese Unie, tot op heden geen gebruik konden maken van dit grensoverschrijdende Europese programma dat de integratie van de jeugd op fantastische wijze bevordert, de beste praktijken uitwisselt, en er inderdaad toe leidt dat samenwerking en een leven lang leren echt Europees kunnen zijn.
<P>
Vooral ook zou ik willen bedanken voor het feit dat we vandaag het model van de Europese programma's zullen kunnen uitproberen op een staat die geen lid is van de Europese Unie. In dezelfde geest van acceptatie en verwelkoming, zou ik mevrouw Pack en de commissaris er ook toe willen aanmoedigen dit soort programma's ook open te stellen voor andere belangstellende landen. Hierbij denk ik hoofdzakelijk aan het Oostelijk Partnerschap en ook aan de Balkan, dus aan landen die formeel nog geen lid zijn van de Europese Unie.
<SPEAKER ID="063" NAME="Hella Ranner" AFFILIATION="PPE">
(DE) Mijnheer de Voorzitter, ik heb het gevoel - en ik denk dat dit voor iedereen geldt - dat Zwitserland op deze manier stap voor stap toenadering zou kunnen vinden tot de Unie, om vroeger of later - en ik hoop, dat het vroeger wordt - volwaardig lid van de Europese Unie te worden, wat ongetwijfeld wenselijk is. We moeten ons laten aansporen door deze witte vlek op de landkaart, midden in Europa.
<P>
Jeugd in actie heeft ongeveer een miljoen deelnemers, dat is onze raming. De belangrijkste gedachte is dat jongerenorganisaties eraan deel moeten nemen. Op die manier is dit een uitnodiging aan de volgende generatie om de handen uit de mouwen te steken. Ook ik zou Doris Pack heel hartelijk willen bedanken voor al haar werk.
<P>
Als Europese Unie moeten we naar andere landen toestappen, in dit geval naar Zwitserland. Dat is de enige manier om successen te boeken. We kunnen wel wachten tot iemand zegt: "mogen we alstublieft toetreden tot de Europese Unie?", maar dat zal in deze tijden waarschijnlijk niet veel opleveren. We mogen ook niet vergeten dat met name de Commissie cultuur en onderwijs over aanzienlijke bedragen beschikt, en dat is een reden temeer om te hopen dat Zwitserland heel binnenkort ook gaat deelnemen aan andere programma's.
<SPEAKER ID="064" NAME="Androulla Vassiliou" LANGUAGE="EN">
Mijnheer de Voorzitter, ik wil iedereen bedanken voor het warme onthaal voor dit initiatief. Het was mij een genoegen dat ik deze overeenkomst tussen de Europese Unie en de Zwitserse Bondsstaat als mijn eerste overeenkomt als commissaris voor onderwijs, cultuur en jeugdzaken heb getekend. Ik ben verheugd over deze ontwikkeling en ik zou willen dat Zwitserland ook met ons mee zou kunnen werken in het cultuurprogramma, wat vanwege interne constitutionele redenen onmogelijk is.
<P>
Zoals door vele sprekers wordt benadrukt, verwelkomen wij het aangaan van nauwere betrekkingen tussen de jeugd van Zwitserland en die van de EU-lidstaten. We zien dit als een manier om meer steun te creëren voor het Europees project in Zwitserland, dat naar wij hopen in de toekomst van gedachten zal veranderen en zal besluiten om zich bij ons in de Europese Unie aan te sluiten.
<P>
Ik zie ook dat afgevaardigden andere niet-leden van de EU aanmoedigen om aan dit programma mee te doen, wat wij uiteraard zullen stimuleren. Hartelijk dank voor uw steun.
<SPEAKER ID="065" NAME="Doris Pack" LANGUAGE="DE">
Mijnheer de Voorzitter, ik ben blij dat een aantal collega's uit de eurosceptische fracties ook van mening zijn dat het geweldig is dat Zwitserland wil meedoen met deze programma's, en dat er in Europa intensiever moet worden samengewerkt op het gebied van onderwijs. Dat biedt nieuwe perspectieven, misschien ook voor deze collega's, maar zeker voor de jonge generatie in Zwitserland. Daar zijn we blij mee.
<P>
Dat Zwitserland geen referendum heeft gehouden over deze vorm van samenwerking, daarover heeft de heer Mölzer, die helaas niet meer in de zaal is, met geen woord gerept. Het is bewonderenswaardig dat Zwitserland dat juist over dit onderwerp niet heeft gedaan. Het is namelijk glashelder dat de jongere generatie al lang op deze vorm van samenwerking wacht. De heer Mölzer heeft echter gewoon niet gemerkt dat hierover geen referendum heeft plaatsgevonden. Men hoeft de burgers niet over alles te raadplegen. De goede dingen, bijvoorbeeld het lidmaatschap van de Europese Unie, worden vroeger of later vanzelfsprekend. Ik hoop dat de jongere generatie door de vruchtbare samenwerking in deze jeugd- en onderwijsprogramma's een generatie van echte Europeanen wordt, die dan allemaal vroeger of later zeggen: "Nu moeten wij ook toetreden tot de Europese Unie, en alle andere beleidsterreinen ook samen met de Europeanen bewerken. Wij zijn één continent, en moeten het ook over deze dingen eens worden." Ik ben ervan overtuigd dat de Zwitsers in alle landsdelen door de onderwijsprogramma's een degelijke kennis over Europa zullen verwerven.
<SPEAKER ID="066" NAME="De Voorzitter">
Dank u wel, Mevrouw Pack, ik wil u graag feliciteren, niet alleen met dit verslag, maar ook met uw harde werk en uw enthousiasme, en ook omdat u dit weekend in Madrid bent om de LUX-prijs te promoten. Hoewel ik dat heel graag gewild had, kan ik er de 17e niet bij zijn. De 18e en de 19e kan ik wel aan de vergaderingen deelnemen. Dank u wel, het is een feit dat het Parlement mensen als mevrouw Pack nodig heeft om de doeltreffendheid te bereiken die wij allemaal nodig hebben.
<P>
(Applaus)
<P>
Het debat is gesloten.
<P>
De stemming vindt vandaag om 12.00 uur plaats.
<P>
Schriftelijke verklaringen (artikel 149)
<SPEAKER ID="999" NAME="Iosif Matula" LANGUAGE="RO">
Ik vind het bemoedigend dat Zwitserland wil deelnemen aan de programma's van de Europese Unie op het vlak van onderwijs en jongeren, temeer daar dit land nog geen lid is van de EU, noch van de Europese Economische Ruimte. Deze deelname aan EU-programma's is ook van belang gezien het feit dat we tot nu toe noch geen rechtstreekse overeenkomst voor cultuur en onderwijs hadden. Zwitserlands deelname aan het Bolognaproces en de totstandbrenging van een Europese Ruimte voor hoger onderwijs garanderen echter dat we samen de voorwaarden kunnen scheppen voor het halen van de doelstellingen van de EU 2020-strategie en tegelijkertijd een sterke band kunnen creëren tussen de lidstaten en derde landen. Ontmoetingen tussen jongeren, de ervaringsuitwisselingen tussen docenten en onderzoekers, en meer mogelijkheden voor een leven lang leren zullen ons helpen bij de vorming van een gemeenschappelijke Europese identiteit. Ik wil evenwel benadrukken dat we ook moeten overwegen de andere landen aan de grenzen van de EU bij onze programma's te betrekken, want onderwijs en cultuur houden niet op bij onze grenzen. Zo kunnen we het continent Europa opnieuw opbouwen en jongeren aansporen tot actieve betrokkenheid bij de vormgeving van onze gemeenschappelijke toekomst.
<SPEAKER ID="067" NAME="Mario Mauro" LANGUAGE="IT">
Mijnheer de Voorzitter, geachte collega's, de deelname van Zwitserland, een land dat ervoor heeft gekozen geen deel uit te maken van de Europese Unie, aan het programma Jeugd in actie en aan het actieprogramma op het gebied van Een leven lang leren kan niet op voorhand worden uitgesloten maar moet zorgvuldig worden beoordeeld. Ik ben het daarom eens met de voorwaarden die gelden voor het door de Commissie met de Zwitserse regering bereikte akkoord en ik stem voor het verslag van collega Doris Pack. Het is juist om Zwitserland te laten profiteren van de voordelen van de programma's, maar het is ook juist om de financiële belangen en andere belangen van de EU te waarborgen.
<SPEAKER ID="068" NAME="Joanna Katarzyna Skrzydlewska" LANGUAGE="PL">
Het actieprogramma op het gebied van een leven lang leren dat werd opgenomen in het zevende kaderprogramma heeft de ontwikkeling ten doel van verschillende vormen van scholing gedurende de het hele beroepsleven door middel van het ondersteunen van samenwerking tussen onderwijs- en scholingssystemen in de deelnemende landen. De doelgroep van dit programma zijn niet alleen studenten of middelbare scholieren, maar ook volwassenen, dankzij het Grundtvigprogramma, en opleidingskader, voor wie studiebezoeken zijn voorzien. Het van jaar tot jaar toenemende budget voor dit programma wijst op een gemotiveerde behoefte aan ontwikkeling en samenwerking op dit gebied. In 2011 bedraagt het budget bijna 1,028 miljard euro.
<P>
In een situatie van zo grote jeugdwerkloosheid, die wordt veroorzaakt door een gebrek aan aanpassing van het onderwijs aan de behoeften van de arbeidsmarkt en door een gebrek aan geschikte beroepsopleidingen voor schoolverlaters, dienen we ons te concentreren op het maximaal benutten van de mogelijkheden die het actieprogramma op het gebied van een leven lang leren ons biedt en een oplossing te vinden voor deze moeilijke situatie. Ik sta dan ook geheel achter het initiatief om Zwitserland bij de samenwerking op dit gebied te betrekken. Ik hoop dat de gezamenlijke uitwisseling van ervaringen zal leiden tot grotere arbeidsparticipatie en tot meer mobiliteit op de arbeidsmarkt.
