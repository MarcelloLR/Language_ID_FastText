<CHAPTER ID="021">
Spreektijd van één minuut over kwesties van politiek belang
<SPEAKER ID="161" NAME="De Voorzitter">
Aan de orde zijn de opmerkingen van één minuut over kwesties van politiek belang.
<SPEAKER ID="162" NAME="Georgios Papastamkos" AFFILIATION="PPE-DE">
(EL) Mijnheer de Voorzitter, als lid van de Commissie internationale handel houd ik me natuurlijk ook bezig met de betrekkingen tussen de EU en China. Ik heb daarom, op basis van de cijfers van 2007, gezien dat het EU-handelstekort is opgelopen naar ongeveer 160 miljard euro.
<P>
Dit tekort is een gevolg van de ernstige belemmeringen die de toegang tot de Chinese markt verhinderen. Het is zeker ook te verklaren vanuit het concurrentievoordeel van Chinese producten, hetgeen echter voortkomt uit economische, maatschappelijke en milieuonvriendelijke dumppraktijken.
<P>
Echter, niet alleen deze ongelijke handelsrelatie is reden tot zorg. Een andere reden tot zorg vormen de onveilige producten uit China. We moeten er daarom - en ik richt me vooral tot de Commissie - voor zorgen dat producten uit China onderworpen worden aan grondige en efficiënte inspecties, zowel in het belang van de volksgezondheid en de bescherming van de Europese consument als in het belang van het concurrentievermogen van Europese producten.
<SPEAKER ID="164" NAME="Neena Gill" AFFILIATION="PSE">
(EN) Mevrouw de Voorzitter, de roerige financiële gebeurtenissen van de afgelopen paar dagen hebben de wereld veranderd. We waren allemaal al enige tijd bezorgd over de problemen die in het wereldwijde financiële systeem zouden kunnen ontstaan, maar de snelle instorting van de belangrijkste banken, de een na de ander, heeft ons versteld doen staan.
<P>
Ik ben daarom verheugd dat de regering van het Verenigd Koninkrijk vandaag stappen heeft gezet om een grotere stabiliteit te creëren. Hoewel het Verenigd Koninkrijk buiten de eurozone ligt, zijn de genomen maatregelen in overeenstemming met de besluiten die gisteren in de Raad Ecofin zijn genomen. Ik had alleen graag gezien dat enkele landen in de eurozone op dezelfde manier hadden gehandeld. Om de toekomstige uitdagingen de baas te kunnen, moet de Europese Unie dringend een leiderschapsrol op zich nemen en moeten de nationale regeringen in de EU een gezamenlijke, op elkaar afgestemde strategie voeren. Europa moet een centrale rol spelen en zich niet op de achtergrond houden, vooral als de EU verbonden wil zijn met de mensen in Europa.
<P>
We moeten echter ook erkennen dat deze crisis is ontstaan door het falen van de markt, een gebrek aan passende wetgeving en ten gevolge van beslissingen die door enkele egoïstische individuen over dikke bonussen zijn genomen en van invloed zijn op het leven van miljoenen, ja zelfs miljarden mensen in de hele wereld. We moeten garanderen dat er nooit meer sprake kan zijn van een dergelijke criminele nalatigheid en we moeten de verantwoordelijken volledig aansprakelijk stellen voor alle gevolgen van hun daden.
<SPEAKER ID="165" NAME="Cristian Silviu Buşoi" AFFILIATION="ALDE">
(RO) Dames en heren, ik wil deze gelegenheid graag aangrijpen om nogmaals te pleiten voor een krachtiger ingrijpen van de Europese Unie als het gaat om het verbeteren van de gezondheidszorg in de lidstaten van de Europese Unie.
<P>
Het is absoluut waar dat de organisatie van de gezondheidszorg onder de bevoegdheid van de lidstaten valt, maar de Europese Gemeenschap heeft ook bepaalde bevoegdheden, en de belangrijke rol van de Europese Gemeenschap in de gezondheidszorg is in het Verdrag van Lissabon opnieuw bevestigd.
<P>
De bevolking van de Europese Unie vergrijst en staat bloot aan nieuwe bedreigingen: pandemieën, fysieke en biologische ongevallen, bioterrorisme. We moeten gezamenlijk oplossingen vinden voor dit alles.
<P>
We moeten tevens een werkwijze ontwikkelen voor gestructureerde samenwerking tussen de lidstaten, uitwisseling van informatie en een werkwijze van beste praktijken voor het voorkomen, bestrijden en behandelen van ziektes in de landen van de Europese Unie.
<P>
De richtlijn inzake grensoverschrijdende gezondheidszorg was een zeer goed initiatief. Ik ben echter van mening dat het een vervolg moet krijgen met andere initiatieven die net zo moedig zijn, omdat er een belangrijke rol voor de Europese instellingen is weggelegd met betrekking tot het verminderen van aan gezondheid gerelateerde ongelijkheden.
<SPEAKER ID="166" NAME="László Tőkés" AFFILIATION="Verts/ALE">
(HU) Mevrouw de Voorzitter, als christen, als Hongaar en als lid van het Europees Parlement, wil ik een lans breken voor de Hongaarse gemeenschap in de EU-lidstaat Slowakije die een half miljoen mensen telt, alsmede voor de democratische Europese waarden. Terwijl ik langs deze weg Slowakije wil feliciteren met de bereikte economische resultaten, moet ik tot mijn spijt vaststellen dat de Hongaren in Slowakije het doelwit vormen van extremistische nationalistische propaganda met een intimiderende hysterie als gevolg. Ik wil de Voorzitter, Hans-Gert Pöttering, het Europees Parlement en de Europese Commissie vragen op te treden tegen de grove schending van de mensen- en minderheidsrechten en tegen de etnische intolerantie, verbale agressie en discriminatie die welig tieren in Slowakije. Als lid van het Europees Parlement ben ik bereid een bemiddelende rol te spelen in het belang van Hongaars-Slowaakse verzoening.
<SPEAKER ID="167" NAME="Mieczysław Edmund Janowski" AFFILIATION="UEN">
(PL) Mevrouw de Voorzitter, ik zou de aandacht van het Parlement willen vestigen op de situatie van christenen in Vietnam. Al vijftig jaar worden ze gedwongen hun geloof op te geven, beroofd van hun eigendom en weggevoerd naar andere regio's. Recent was nog sprake van keiharde vervolging in Hanoi, waar de autoriteiten hard optreden tegen de katholieke gemeenschap van de Thai Ha. Deze wordt geleid door redemptoristen, die protesteren tegen de onrechtmatige toe-eigening van hun grond.
<P>
Op 31 augustus zijn bijvoorbeeld deelnemers aan een processie op brute wijze gemolesteerd. Meer dan twintig personen raakten zwaar gewond en moesten naar het ziekenhuis. Ook werden journalisten in elkaar geslagen, onder wie Ben Stocking van Associated Press. Laten we alles in het werk stellen om ervoor te zorgen dat Vietnam, dat momenteel lid is van de VN-Veiligheidsraad, de mensenrechten respecteert.
<SPEAKER ID="168" NAME="Gabriele Zimmer" AFFILIATION="GUE/NGL">
(DE) Mevrouw de Voorzitter, vanavond staat mijn verslag over de bevordering van sociale integratie en de bestrijding van armoede, met inbegrip van armoede onder kinderen, als laatste punt op de agenda. Het is een initiatiefverslag, dat op basis van artikel 131 bis en artikel 45 van ons Reglement wordt behandeld volgens de procedure van de korte presentatie, dat betekent dat het wel wordt ingeleid, maar zonder een debat met de afgevaardigden, en zonder de mogelijkheid om amendementen in te dienen.
<P>
Ik protesteer ertegen dat we de rechten van de leden van het Europees Parlement op deze manier zelf beknotten, en eis dat wij als Europees Parlement deze regeling weer afschaffen. Het is toch ondenkbaar dat er geen open debat plaats kan vinden over belangrijke onderwerpen zoals de strijd tegen armoede en sociale uitsluiting? Onze commissie heeft er toch een intensief debat aan gewijd, er zijn tweehonderd amendementen ingediend, en veertig compromisamendementen voorgelegd.
<P>
Dit onderwerp verdient openbaarheid, en we zien af van een deel van onze eigen rechten wanneer we besluiten om er geen plenair debat aan te wijden.
<SPEAKER ID="169" NAME="Urszula Krupa" AFFILIATION="IND/DEM">
(PL) Mevrouw de Voorzitter, het aantal christelijke martelaren dat in India op gruwelijke wijze door hindoes wordt vermoord blijft maar toenemen. De katholieke kerk roept regeringen en internationale instellingen in verschillende delen van de wereld tot nog toe zonder succes op om de christenen in India, Irak en Vietnam te helpen. Helaas wordt op de vervolging van christenen nog steeds passief gereageerd. Dit geldt niet alleen voor vertegenwoordigers van de lokale regeringen en gerechtelijke instanties, maar ook voor andere democratische regeringen en internationale instellingen die zich wel actief inzetten tegen andere gevallen van mensenrechtenschendingen, zoals de Europese Unie.
<P>
Ik wil er in het Europees Parlement dan ook tegen protesteren dat ook de Europese Commissie de mensenrechtenschendingen in India, Irak en Vietnam negeert. Voorts roep ik op tot diplomatieke interventie en verzet tegen deze barbaarse daden. Een passieve reactie op vervolging kan wijzen op een bepaalde vorm van discriminatie van katholieken.
<SPEAKER ID="170" NAME="Sergej Kozlík" AFFILIATION="NI">
(SK) De afgelopen vijftig jaar is de grote Slowaakse nationale minderheid in Hongarije van meer dan 200 000 personen bijna volledig weggevaagd. Anderzijds zien we de Hongaarse minderheden in omliggende landen, waaronder Slowakije, groeien. Het paradoxale is echter dat de Hongaren de Europeanen jarenlang hebben wijsgemaakt dat het hun minderheid is die onderdrukt wordt.
<P>
Er zijn vandaag de dag verscheidene Hongaarse politieke leiders die het idee van een Groot Hongarije ventileren. Helaas hebben de gevestigde Europese politici dat niet in de gaten. Het Hongaarse parlement organiseert in eigen huis een grensoverschrijdend forum voor Hongaarse parlementsleden voor het Karpatenbekken. Vertegenwoordigers van ethnisch-Hongaarse politieke partijen in Slowakije en Roemenië komen openlijk bij elkaar om te spreken over autonomie. In het Europa van vandaag zijn dergelijke denkbeelden onaanvaardbaar en gevaarlijk.
<SPEAKER ID="171" NAME="Marian Zlotea" AFFILIATION="PPE-DE">
(RO) Mevrouw de Voorzitter, Roemenië heeft helaas te kampen met een ernstig probleem dat de veiligheid en de gezondheid van Europese burgers in gevaar brengt: het gebruik van niet-steriele chirurgische hechtdraad dat in ziekenhuizen wordt geïmporteerd uit China.
<P>
Het Roemeense ministerie van Volksgezondheid is sinds augustus op de hoogte van dit probleem, maar heeft het ondanks waarschuwingen dat dit infecties kan veroorzaken en zelfs tot de dood van patiënten kan leiden, niet tijdig een halt toegeroepen.
<P>
De noodklok werd geluid nadat een patiënt ten gevolge van een infectie in het ziekenhuis overleed, en andere patiënten staan aan hetzelfde gevaar bloot. Het betreft hier volgens mij niet alleen een waarschuwingssignaal voor Roemenië, maar tevens voor geheel Europa.
<P>
Het feit dat steeds meer uit China geïmporteerde producten vragen oproepen en de gezondheid en veiligheid van Europese burgers in het geding brengen, is een zeer ernstige zaak.
<P>
Nog niet zo lang geleden hadden we problemen met zoetigheden die tevens uit China geïmporteerd waren en die besmet waren met poedermelk die melanine bevatte. We importeren producten uit China omdat ze goedkoper zijn, maar ik ben van mening dat Europa de gezondheid van zijn burgers voorop moet stellen.
<P>
Ik verzoek commissaris Vassiliou een onderzoek in te stellen om te voorkomen dat dergelijke incidenten nog plaatsvinden in de lidstaten. We hebben dringend behoefte aan maatregelen die het mogelijk maken dat deze producten worden geïnspecteerd, zodat tijdig een halt kan worden toegeroepen aan importen in de interne markt.
<SPEAKER ID="172" NAME="Pierre Pribetich" AFFILIATION="PSE">
(FR) Mevrouw de Voorzitter, het onzekere karakter van de vraag naar nieuwe auto's vertaalt zich in het inzakken van de Europese automarkten. Een grote Franse fabrikant heeft onlangs bekendgemaakt dat er 4 000 banen worden geschrapt, waar nog eens 2 000 banen in Europa bovenop komen.
<P>
Tegelijkertijd is ook een winststijging van 37 procent in het eerste halfjaar blijkbaar geen aanleiding voor die fabrikant om voorlopig nog even af te zien van het schrappen van die banen. Onder het mom van rationalisering wordt het pad van de winstgevendheid gevolgd, wat ten koste gaat van en een blijk van minachting is voor een ambitieus industriebeleid, maar vooral voor de werknemers.
<P>
Ik wil me hier opwerpen als woordvoerder van deze werknemers, die zeer hard door deze maatregelen worden getroffen en het slachtoffer worden van deze situatie, en deze grote fabrikant oproepen om de koers te verleggen, andere keuzes te maken en banen veilig te stellen.
<P>
In deze werkgelegenheidscrisis moet die werkgelegenheid bovenaan de prioriteitenlijst blijven staan. Vanuit die gedachte moet het voorstel voor een verordening over de CO2-uitstoot van nieuwe auto's het voorwerp zijn van een evenwichtige afweging van de verschillende aspecten: duurzame ontwikkeling en veiligstellen van werkgelegenheid via innovatief industriebeleid op alle vlakken, met name het sociale.
<SPEAKER ID="173" NAME="Marco Cappato" AFFILIATION="ALDE">
(IT) Mevrouw de Voorzitter, geachte dames en heren, in Italië worden op dit moment de principes van de democratie geschonden en daar wil ik graag uw aandacht op vestigen: sinds anderhalf jaar weigert het Italiaans parlement een rechter te benoemen voor het Grondwettelijk Hof, zoals voorzien in de grondwet, en sinds een halfjaar weigert het Italiaans parlement de parlementaire toezichtscommissie voor het informatiesysteem samen te stellen.
<P>
Ik heb geen tijd om in detail te treden. We hebben iedereen het materiaal gestuurd met uitgebreide informatie. Collega Marco Pannella is sinds afgelopen zaterdag middernacht in volledige honger- en dorststaking om te protesteren tegen de onwettige acties van de president van de Italiaanse Republiek en om te pleiten voor rechtshandhaving. 25 Europese afgevaardigden hebben vertrouwen in ons gesteld en hebben een resolutie ondertekend, in overeenstemming met artikel 7 van de verdragen. Mijn tijd is om, dus ik vraag u om die te lezen en uw steun te betuigen.
<SPEAKER ID="174" NAME="Milan Horáček" AFFILIATION="Verts/ALE">
(DE) Mevrouw de Voorzitter, de verklaring van de VN over de mensenrechten wordt dit jaar zestig. In die tijd hebben talloze groeperingen en organisaties overal ter wereld die zich bezighouden met de verdediging van de mensenrechten deze verklaring als basis voor hun activiteiten gebruikt, zoals Charta 77 in Tsjecho-Slowakije, Solidarność in Polen en mensenrechtenbewegingen in Latijns-Amerika.
<P>
Het mensenrechtenbeleid heeft ook nu nog niet aan belang ingeboet. Het speelt echter nog niet in alle beleidsvormen een rol. We mogen de mensenrechten niet beschouwen als bijkomstigheid bij onze andere beleidsvormen, we moeten ons er actief mee bezig houden, met alle nadelen van dien. De mensenrechten als fundamentele waarden zijn één van de sterkste pijlers van het Europese huis, en daarom moeten we er ook in onze eigen werkzaamheden meer aandacht aan besteden.
<P>
Daarom stel ik voor om van de Subcommissie mensenrechten gezien haar betekenis een vaste commissie te maken.
<SPEAKER ID="175" NAME="Zdzisław Zbigniew Podkański" AFFILIATION="UEN">
(PL) Mevrouw de Voorzitter, uit de herziening van het gemeenschappelijk landbouwbeleid blijkt duidelijk dat verschillende landbouwsectoren worden bedreigd. Er wordt vaak gezegd dat de suikermarkt, de tabaksmarkt en de groenten- en fruitmarkt moeten worden hervormd. Men zegt dat de quota's, onder meer de melkquota's, moeten worden verruimd en dat braakland moet worden vrijgemaakt voor het inzaaien van graan. Andere problemen, zoals het probleem van de Europese bijenhouderij, raken echter ondergesneeuwd.
<P>
Er is sprake van massale sterfte onder bijen ten gevolge van verschillende ziekten. De bekendste zijn varroa en nosema. Bijen zorgen voor bestuiving en vormen daarmee een garantie voor de biodiversiteit en ons voortbestaan in de natuur. Daarom wil ik vandaag uw aandacht vestigen op dit thema. Meestal kennen we bijen namelijk alleen van honing, propolis en was. Zonder de resolutie van mevrouw Lulling zouden we in het Europees Parlement echter zeker volledig voorbijgaan aan de problemen binnen de bijenhouderij. We hebben dan ook dringend behoefte aan een programma voor het redden van de bijen en de bijenhouderij in de Europese Unie.
<SPEAKER ID="176" NAME="Ilda Figueiredo" AFFILIATION="GUE/NGL">
(PT) In Portugal moet het ene na het andere bedrijf sluiten, vooral in de textiel- en de kledingindustrie, en met name in het noorden van het land. Voorbeelden hiervan zijn de textielfabriek Oliveira Ferreira in Riba de Ave, verschillende bedrijven in de regio's Barcelos, Santo Tirso en Fafe, maar onlangs ook de fabriek van multinational Lee in Évora. Daarnaast hangt ook de werknemers van veel andere bedrijven deze dreiging nog boven het hoofd, bijvoorbeeld in Vila Nova de Gaia en in Lousada.
<P>
In deze sfeer van ontslagen zijn er honderden bedrijven die, met de dreiging van werkloosheid als wapen, zich niet aan de arbeidswet houden, lonen uitbetalen onder het minimumloon en jongeren en vrouwen discrimineren, zoals onlangs werd aangetoond in een onderzoek dat de Sindicato dos Trabalhadores dos Sectores Têxteis, Vestuário, Calçado e Curtumes do Distrito do Porto (vakbond voor werknemers in de textiel-, kleding-, schoenen- en leerbewerkingsindustrie) in het district Porto heeft uitgevoerd, in de regio's Tâmega en Sousa.
<P>
Het is dan ook van groot belang te weten wat de Europese Commissie denkt te gaan doen met betrekking tot het systeem van dubbele controle bij de handel met China, dat eind van het jaar afloopt, gezien de noodzaak de productie en de werkgelegenheid met rechten in onze landen te waarborgen.
<SPEAKER ID="177" NAME="Witold Tomczak" AFFILIATION="IND/DEM">
(PL) Mevrouw de Voorzitter, er komt maar geen einde aan de onderdrukking van christenen in India. Er worden nog steeds mensen vermoord vanwege hun religie, enkel en alleen omdat ze christen zijn. Ook worden katholieke kerken vernietigd en wordt zelfs geweld gebruikt tegen weerloze nonnen die de armen helpen. De Indiase regering neemt geen doeltreffende maatregelen voor het garanderen van de mensenrechten in dat land, met name het recht op leven en op vrijheid van godsdienst.
<P>
De Europese Unie heeft haar politieke discours en instellingen gebaseerd op verwijzingen naar de rechten van de mens, maar heeft tot op heden niet serieus gereageerd om de rechten van de christenen die in India worden vermoord te beschermen. Op de top van de Europese Unie en India is geen enkele druk uitgeoefend op India om een einde te maken aan het martelaarschap van de aanbidders van Christus. In het Europees Parlement wordt ter gelegenheid van de zestigste verjaardag van de ondertekening van de verklaring van de rechten van de mens een incidentele conferentie over de mensenrechten georganiseerd. Hebben de geachte sprekers hierbij ook maar iets gevraagd over de rechten van de niet alleen in India vervolgde christenen? We staan voor de vraag of de Unie en haar leiders de doctrine van de mensenrechten überhaupt serieus nemen. Passen ze deze toe op alle mensen of wordt wellicht met twee maten gemeten? Moet het verkondigen van de mensenrechten wel alle minderheden beschermen, waaronder de seksuele, maar niet de rechten van mensen die worden vermoord vanwege hun christelijke geloof? Europa, word wakker!
<SPEAKER ID="178" NAME="Irena Belohorská" AFFILIATION="NI">
(SK) Slowakije heeft er altijd naar gestreefd om al zijn burgers gelijk te behandelen. Het lijdt geen twijfel dat het Slowakije van vandaag een schoolvoorbeeld is van hoe met nationale minderheden moet worden omgegaan. Ditzelfde kan echter niet worden gezegd van Hongarije, waar de Slowaakse minderheid tot assimilatie wordt gedwongen.
<P>
Van alle nationale minderheden in Slowakije neemt de Hongaarse minderheid ook nog eens een bijzondere plaats in. Zo is ze met een eigen politieke partij vertegenwoordigd in het Slowaakse parlement en biedt het onderwijssysteem ruimte voor onderwijs in de Hongaarse taal van de kleuterschool tot en met de universiteit; vele studenten verlaten de universiteit zonder enige kennis van de Slowaakse taal. Ik beschouw de oprichting van het Karpatenbekkenforum, bestaande uit Hongaarse parlementsleden uit soevereine lidstaten van de Europese Unie en gericht op het vestigen van autonomie, dan ook als een absurde provocatie die niet past in deze 21e eeuw.
<SPEAKER ID="179" NAME="Mairead McGuinness" AFFILIATION="PPE-DE">
(EN) Mevrouw de Voorzitter, naast alle angst en bezorgdheid over de banksector is er misschien ook enige reden tot hoop. Ik ben blij dat de commissaris voor landbouw hier naar mij kan luisteren, want Europa kan misschien juist in tijden van crisis de uitdaging aangaan.
<P>
Denk maar eens aan de BSE-crisis, toen de gehele rundvlees- en voedselindustrie instortte en al het vertrouwen weg was en Europa reageerde met strenge regels 'van boer tot bord', traceerbaarheid met sancties.
<P>
Laten we tegen de banksector zeggen dat dit hun BSE-moment is en dat ze uit de as zullen herrijzen, maar dat ze beter gereguleerd moeten worden. Ze zullen aangewezen en opgespoord moeten worden - de mensen en het geld - en degenen die zich schuldig maken aan slechte praktijken, zullen moeten worden gestraft.
<P>
Er is echter hoop. We hebben ervaring opgedaan en ik denk dat Europa beter wordt van deze crisis, omdat we beter zullen reguleren.
<SPEAKER ID="180" NAME="Yannick Vaugrenard" AFFILIATION="PSE">
(FR) Mevrouw de Voorzitter, ik wil terugkomen op de weinig orthodoxe verklaringen van de heer Barroso. Hij laat doorschemeren dat hij bereid zou zijn de sacrosancte concurrentieregels even te laten voor wat die zijn, dat hij een oogje dicht zou knijpen voor staatssteun.
<P>
Als het zou gaan om het redden van de een of andere Europese industriesector, of als de achtergrond hiervan zou zijn dat hij de lidstaten de mogelijkheid wil bieden te investeren in onderzoek, of als het de bedoeling zou zijn om eindelijk het startsein te geven voor een omvangrijk, ambitieus Europees leningproject, zou ik deze ommezwaai toejuichen. Het gaat echter om het grootschalig opkopen van giftige producten in handen van partijen in de financiële wereld. Het gaat uiteindelijk om de redding van de schoften in deze sector, die een karikatuur maken van de inspanningen van de instanties voor de regulering van deze markten.
<P>
Dat de Commissie haar doctrine bijstelt, prima! Maar dan wel in de goede richting, namelijk soepeler omgaan met staatssteun in de strategische sectoren in Europa die in de gevarenzone zitten en een beetje meer vaart zetten achter de invulling van de maatregelen betreffende kredietbeoordelaars, de strijd tegen de op voedselprijzen gebaseerde speculatie en de regulering van speculatieve fondsen. Wij eisen dit al jaren en het bewijs is nu zichtbaar: het is overduidelijk dat het credo van de vrije concurrentie en van de vrije markt als enige oplossing een doodlopende weg is.
<SPEAKER ID="181" NAME="Marco Pannella" AFFILIATION="ALDE">
(FR) Mevrouw de Voorzitter, eindelijk eens iets te lachen. In de realiteit van nu, waarin het Europa van de vaderlanden van weleer opnieuw bezig is ons Europese vaderland te verwoesten, is het lastig om daarin de juiste toon te vinden.
<P>
Maar dan is daar ineens die surprise. Gisteren verscheen in het dagblad Le Monde - met dank aan de nieuwe directeur Eric Fottorino - een schitterend redactioneel commentaar met een spotprent van Plantu, waarin die niet-institutionele G4 die net is uitgevonden als volgt is getekend: de moffen, de spaghettivreters, het perfide Albion en de Fransen, die elkaar gevonden hebben om Europa te gronde te richten, iedereen vooral denkend aan zijn eigen kleine belangetjes, tegenover een Parlement, een zogenaamd Parlement, dat nog niet zover is dat men elkaar begrijpt. Bedankt Le Monde, bedankt Plantu. Plantu for President!
<P>
(Spreker wordt door de Voorzitter onderbroken)
<SPEAKER ID="182" NAME="Andrzej Tomasz Zapałowski" AFFILIATION="UEN">
(PL) Mevrouw de Voorzitter, de Europese Unie zegt in verklaringen op te komen voor meer werkgelegenheid en een hoog niveau van sociale zekerheid. De manier waarop de Europese Commissie de kwestie van de Poolse werven benadert druist echter tegen die verklaringen in. In de Europese Unie mag overheidssteun worden gegeven aan omvallende banken. Ook in het voormalig communistische Duitsland mag deze steun onbeperkt worden verleend. Hoe zit het met de gelijke behandeling van economische spelers? De werven in de zogeheten 'oude lidstaten' hebben jarenlang steun gekregen en er was geen vuiltje aan de lucht. De nieuwe lidstaten, die de kans moeten krijgen om hun achterstand op de rest van de Gemeenschap in te lopen, worden door de Commissie behandeld als geannexeerd terrein.
<P>
Ik ben ervan overtuigd dat de Poolse kiezers tijdens de aanstaande verkiezingen voor het Europees Parlement zich zullen uitspreken tegen deze vorm van Europese solidariteit.
<SPEAKER ID="183" NAME="Gerard Batten" AFFILIATION="IND/DEM">
(EN) Mevrouw de Voorzitter, ik waarschuw er al jaren voor dat het Europees arrestatiebevel gebruikt zou kunnen worden voor het beperken van de vrijheid van meningsuiting op het internet. Dit is nu gebeurd. Op 1 oktober is dr. Frederick Toben op luchthaven Heathrow gearresteerd, op grond van een door Duitsland uitgevaardigd Europees arrestatiebevel, omdat hij zich schuldig zou maken aan vreemdelingenhaat op het internet.
<P>
Dr. Toben is een holocaustontkenner. Alle weldenkende mensen vinden zijn standpunten weerzinwekkend. Maar daar gaat het niet om. Hij is in Groot-Brittannië gearresteerd, omdat hij in Australië zijn standpunten op het internet kenbaar heeft gemaakt. Het ontkennen van de holocaust is walgelijk, maar niet illegaal in Groot-Brittannië of Australië. Indien dit Europees arrestatiebevel wordt uitgevoerd, bewijst dit dat personen die uitingen op het internet plaatsen die in hun eigen land legaal zijn, aan een ander EU-land kunnen worden uitgeleverd waar deze standpunten illegaal zijn. Dit zou verstrekkende gevolgen hebben voor de vrijheid van meningsuiting binnen nationale staten.
<SPEAKER ID="184" NAME="Péter Olajos" AFFILIATION="PPE-DE">
(HU) Dank u wel, mevrouw de Voorzitter. Helaas voel ik mij na het debat over de schuimende rivier Rába nu genoodzaakt over een nieuw Oostenrijks-Hongaars milieuconflict te spreken in het Europees Parlement. Het Oostenrijkse bedrijf BEGAS is namelijk van plan op slechts een paar honderd meter van de Hongaarse grens, bij Heiligenkreuz, een vuilverbrandingsinstallatie te bouwen met een capaciteit van 325 000 ton. De krachtcentrale is vanwege zijn capaciteit niet alleen geschikt voor de verwerking van lokaal afval, maar ook voor afval uit andere plaatsen. De investering kan zowel in Oostenrijk als in Hongarije op bijzonder weinig maatschappelijke steun rekenen. Het is zeer zorgwekkend dat de geplande vuilverbrandingsinstallatie op nauwelijks een kilometer afstand zou komen te liggen van het Hongaarse stadje Szentgotthárd en het Nationale Park Őrség, dat onder de bescherming valt van Natura 2000, waartoe ook de regio Őrség behoort die onlangs de EDEN-prijs heeft gewonnen. Dit zou onvoorzienbare gevolgen hebben in een regio van Hongarije die zijn inkomsten haalt uit het natuurschoon, de nationale parken en het ecotoerisme.
<P>
Ten slotte zou ik u willen vragen, mevrouw de Voorzitter, waarom de Slowaakse collega die in zijn toespraak aanzette tot haat jegens de Hongaren, twee keer het woord mocht voeren. Dit is een vraag van procedurele aard. Dank u wel.
<SPEAKER ID="185" NAME="Monika Beňová" AFFILIATION="PSE">
(SK) Ik wil graag ten scherpste bezwaar maken tegen de beschuldigingen hier aan het adres van de Slowaakse regering dat zij haat zou zaaien en de rechten van de nationale minderheden in de Slowaakse Republiek zou schenden.
<P>
Dames en heren, waarde collega, mijnheer Tőkés, in de beleidsverklaring van de Slowaakse regering komen de rechten van minderheden expliciet aan bod; de regering neemt deze rechten dan ook in acht. Ik vind het zeer betreurenswaardig dat Hongaarse afgevaardigden elke vergaderperiode van het Europees Parlement opnieuw de spreektijd van één minuut gebruiken om de Slowaakse regering aan te vallen en daarmee ook de burgers van de Slowaakse Republiek.
<P>
Mevrouw de Voorzitter, de Slowaakse regering hecht aan goede betrekkingen met buurlanden en wil graag goede betrekkingen met hen hebben. Voor goede bilaterale betrekkingen moet het echter wel van twee kanten komen. Tot op heden heeft alleen de Slowaakse regering nog de hand van de vriendschap gereikt.
<SPEAKER ID="186" NAME="Milan Gaľa" AFFILIATION="PPE-DE">
(SK) De resultaten van het driejarige onderzoek van de Wereldgezondheidsorganisatie (WHO) naar gezondheidsverschillen tussen bevolkingen in verschillende delen van de wereld zijn alarmerend. Deze situatie is toe te schrijven aan sociaaleconomische omstandigheden en niet aan biologische factoren. Zo heeft een meisje in Japan gemiddeld een levensverwachting van 83 jaar, tegen 42 in Lesotho in Afrika. De kans dat een vrouw in het kraambed overlijdt is in Zweden 1 op 17 000, tegen 1 op 8 in Afghanistan.
<P>
De inwoners van de arme delen van grote Europese steden leven gemiddeld 28 jaar korter dan degenen die in de welgesteldere wijken wonen. Het is aan een combinatie van wanbeleid, slechte sociale omstandigheden, een laag onderwijsniveau, ondermaatse huisvesting, beperkte toegang tot gezonde voeding, enzovoorts te wijten dat de meeste mensen niet zo gezond zijn als biologisch mogelijk is. De WHO-commissie "Sociale determinanten van gezondheid" is van mening dat met een proactieve aanpak de ongelijkheden in betrekkelijk korte tijd teruggedrongen kunnen worden.
<SPEAKER ID="187" NAME="Avril Doyle" AFFILIATION="PPE-DE">
(EN) Mevrouw de Voorzitter, uit de recente publicatie van de allereerste Eurobarometerpeiling naar de mening van onze burgers over klimaatverandering blijkt dat klimaatverandering niet langer slechts een milieukwestie voor specialisten is, maar nu een kernthema van het Europees beleid is geworden.
<P>
Gezien de huidige mondiale economische en financiële beroering, kan ik zeer goed begrijpen dat collega's zich er zorgen over maken dat wij politici ons bezighouden met wat voor de hele mensheid ongetwijfeld de grootste uitdaging is op moreel, sociaal, economisch en milieugebied, namelijk de wereldwijde opwarming van de aarde door onze uitstoot van broeikasgassen, oftewel klimaatverandering.
<P>
Dit kan echter niet wachten. Kopenhagen wacht niet en wij moeten iets doen. Als rapporteur van één van de vier dossiers voor het klimaatveranderingsbeleid na 2012 - namelijk de herziening van de EU-regeling voor de handel in emissierechten - vertrouw ik er volledig op dat onze regeringen op de korte termijn, lang voor 2013, deze grote economische en financiële kwesties zullen kunnen oplossen. Hoewel het eigen is aan de politiek om gericht te zijn op de problemen van het moment, moeten we ons daarom nu niet laten afleiden van het maken van wetgeving voor de langere termijn, voor na 2012, op het gebied van dit zeer belangrijke onderwerp. Dit zou ons niet worden vergeven.
<SPEAKER ID="188" NAME="Miloš Koterec" AFFILIATION="PSE">
(SK) Ik vind het verbijsterend om te zien hoe dit Parlement wordt misbruikt voor het spelen van politieke spelletjes gericht tegen de politiek van Slowakije. Ik heb goed geluisterd naar wat mijn Hongaarse collega, de heer Tőkés heeft gezegd, en ik wil bezwaar maken tegen zijn eenzijdige kijk op actuele gebeurtenissen en de wijze waarop hij een en ander brengt als een algemene aanval op het optreden van de Slowaakse Republiek op dit terrein.
<P>
Ik wil graag benadrukken dat, hoewel het minderhedenbeleid van de huidige Slowaakse regering aan alle Europese normen voldoet, de regering het steeds verder wil blijven verbeteren.
<P>
Ik wil mijn afkeuring uitspreken over de pogingen om misbruik te maken van specifieke problemen door deze te presenteren als een kwalijke opstelling van de regering in het algemeen, en bovenal over het feit dat dit in het Europees Parlement gebeurt. Het bewust opzoeken van wrijvingspunten en het maken van een karikatuur van de situatie geeft alleen maar aanleiding tot en voeding aan kunstmatige conflicten, die zinloos en onnodig zijn en die de Slowaakse samenleving het leven ingewikkeld en onaangenaam maken.
<SPEAKER ID="189" NAME="De Voorzitter">
Hiermee is dit punt afgehandeld.
