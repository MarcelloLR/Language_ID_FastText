<CHAPTER ID="008-25">
25. Bijdrage van het belasting- en douanebeleid tot de Lissabon-strategie (stemming)
<P>
- Verslag: Wagenknecht
<P>
- Vóór de stemming over paragraaf 37:
<SPEAKER ID="157" NAME="Piia-Noora Kauppi" AFFILIATION="PPE-DE">
(EN) Voorzitter, de wijziging die we zouden willen voorstellen, is dat het Parlement in deze fase "kennis neemt van” het feit dat de Commissie een mededeling over verliescompensatie heeft doorgestuurd, in plaats van "verwelkomt”, aangezien er in de Commissie economische en monetaire zaken momenteel aan een verslag over dit onderwerp wordt gewerkt.
<P>
(Het mondeling amendement wordt door het Parlement in aanmerking genomen)
<P>
- Vóór de eindstemming:
<SPEAKER ID="159" NAME="Sahra Wagenknecht" LANGUAGE="DE">
Mijnheer de Voorzitter, dames en heren, ik vind het erg betreurenswaardig dat het Huis niet de moed heeft gehad om daadwerkelijke en ernstige kritiek te uiten op een volkomen verkeerde tendens in het fiscaal beleid binnen de Europese Unie, waarvan multinationale ondernemingen en welgestelde mensen ontstellend veel profiteren terwijl de belastingdruk voor consumenten, werknemers en met name laagbetaalden alleen nog maar toeneemt.
<P>
In mijn optiek is het verslag zoals het nu is onaanvaardbaar. Ik wil mijn naam uit dit verslag laten schrappen en een oproep doen aan iedereen in dit Huis die daadwerkelijk een fiscaal beleid voor de Europese Unie wil dat niet alleen tegemoetkomt aan de belangen van de top tienduizend maar dat echt de meerderheid van de Europese burgers ten goede komt: stem alstublieft tegen dit verdrag.
<SPEAKER ID="160" NAME="De Voorzitter">
Wij nemen nota van uw verklaring, mevrouw Wagenknecht.
