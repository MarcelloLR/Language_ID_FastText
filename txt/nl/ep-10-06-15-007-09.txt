<CHAPTER ID="007-09">
9. Aanpassing van het Reglement aan het Verdrag van Lissabon (
<P>
Vóór de stemming
<SPEAKER ID="173" NAME="Bruno Gollnisch" AFFILIATION="NI">
- (FR) Mijnheer de Voorzitter, ik constateer dat u, in tegenstelling tot de heer Buzek, minder last heeft van scheelzien en dat u mij heeft gezien.
<P>
Mijnheer de Voorzitter, ik heb een zeer korte motie van orde. Het verslag van de heer Martin is bedoeld om de problemen met betrekking tot de aanpassing aan het Verdrag van Lissabon op te lossen, maar bij de teksten waarover we moeten stemmen is er één die geen enkel verband heeft met het Verdrag van Lissabon en die me in strijd lijkt met de algemene beginselen van het parlementair recht. Het gaat om de tekst waarin niet-ingeschrevenen de mogelijkheid wordt ontnomen om zelf hun vertegenwoordigers aan te wijzen.
<P>
Dames en heren, wat uw politieke opvattingen ook mogen zijn, ik denk dat dit iets heel ernstigs is. Ik meen oprecht dat het overdragen van de verantwoordelijkheid aan de Voorzitter van het Parlement, hoe onpartijdig deze ook mag zijn, om een vertegenwoordiger aan te wijzen voor niet-ingeschrevenen bij de Conferentie van voorzitters, op basis van Joost mag weten welke criteria, in plaats van aan de niet-ingeschrevenen zelf, strijdig is met de algemene beginselen van het recht en met de jurisprudentie van het Europees Hof van Justitie.
<P>
Daarom, mijnheer de Voorzitter, vind ik dat dit amendement moet worden afgevoerd van de lijst van amendementen waarover we vandaag moeten stemmen.
<SPEAKER ID="174" NAME="De Voorzitter">
Dank u wel, mijnheer Gollnisch. Misschien herinnert u zich nog dat ik enkele maanden lang als niet-ingeschrevene lid ben geweest, en het feit dat - als ik het zo mag uitdrukken - mijn politieke denkbeelden zo ver afwijken van die van u vormt het bewijs dat de niet-ingeschrevenen geen fractie zijn en nooit een fractie kunnen zijn.
<P>
Aan het einde van de stemming
<SPEAKER ID="175" NAME="David Martin" LANGUAGE="EN">
Mijnheer de Voorzitter, ik wil het Parlement niet ophouden, maar vooraleer we dit onderwerp afronden zijn er nog twee technische punten die moeten behandeld worden.
<P>
Zoals u weet is dit proces vorig jaar in november begonnen. We moeten een nieuwe aanhaling toevoegen die de stemming van november vorig jaar linkt aan de huidige stemming. Ik verzoek het Parlement akkoord te gaan met de toevoeging van de woorden "onder verwijzing naar zijn besluit van 25 november 2009 over de aanpassing van het Reglement van het Parlement aan het Verdrag van Lissabon”. Dat is, zoals ik al zei, gewoon een technisch punt.
<P>
Het tweede dergelijk punt is dat we op dit moment zeggen dat dit aangepaste Reglement in werking moet treden op 1 december 2009. Dat is uiteraard niet mogelijk, en daarom stel ik voor dat we ons houden aan artikel 212, lid 3 van het Reglement, waarin staat dat de wijzigingen in werking treden op de eerste dag van de eerstvolgende vergaderperiode.
<SPEAKER ID="176" NAME="De Voorzitter">
Mijnheer Martin, dank u wel voor al uw werk aan deze zaak en andere zaken.
