<CHAPTER ID=1>
Hervatting van de zitting
<SPEAKER ID=1 NAME="De Voorzitter">
Ik verklaar de zitting van het Europees Parlement, die op vrijdag, 13 december 1996, werd onderbroken, te zijn hervat.
<P>
Dames en heren, wederom komt ons Parlement bijeen om voor de komende halve legislatuurperiode zijn Voorzitter te kiezen. Als oudste onder u is het mijn taak deze vergadering te openen en u zult het mij niet euvel duiden, daar ik namelijk veruit het alleroudste lid van dit Parlement ben, dat ik enkele korte persoonlijke opmerkingen maak.
<P>
Ik ben thans de laatste afgevaardigde in dit Parlement, die vóór de eerste wereldoorlog werd geboren en ook nog persoonlijke herinneringen uit die bijzondere tijd heb. Ik kom nog uit een tijd die door het Congres van Wenen aan het einde van de Napoleontische oorlogen gestalte werd gegeven. Aan dit congres danken wij de lange periode van vrede die heeft gezorgd voor het ongeëvenaarde elan van destijds met zijn licht- en schaduwzijden. Drie wereldoorlogen heb ik persoonlijk meegemaakt, want de zogenaamde koude oorlog was toch niets anders dan de derde wereldoorlog. Ook was ik getuige van twee goddeloze en dus mensvijandige totalitaire regimes - dat van Stalin als opvolger van Lenin en dat van Hitler - hun opkomst en hun vreselijk einde. In die tijd was het mij vergund, samen te werken met grote mannen, aan wie ons continent veel te danken heeft. Eerst met de profeet van Europa, Richard von Coudenhove-Kalergi, de grondlegger van de Paneuropese Unie, die ons al in 1922 zei dat Europa er diep onder zou lijden als het zich niet tijdig zou verenigen. Hij heeft met Aristide Briand en Gustav Stresemann het doel maar net gemist. Was het doel destijds bereikt, dan zou ons dat miljoenen doden en onafzienbaar grote persoonlijke en materiële verliezen hebben bespaard. Ik had ook het geluk betrokken te zijn bij de inspanningen van grote staatsmannen als Robert Schuman, Josef Bech, Konrad Adenauer, Charles de Gaulle en Franz Josef Strauss. Ten slotte is het mij gegeven, aan het einde van een lang leven nu al 18 jaren lang Beieren in het Europees Parlement te vertegenwoordigen. Een prachtige tijd, waarin men iedere dag het gevoel heeft, dat de inzet zinvol is, nog geheel afgezien van de vriendschap met veel mensen uit vele naties en partijen, die worden verenigd door het begrip voor de zin en de taak van Europa in de komende jaren.
<P>
Staat u me toe, in dit vrijwel een hele eeuw omvattend perspectief twee opmerkingen te maken. Ik doe dit niet in de laatste plaats ter herinnering aan een van de grootste redes die ik in dit Parlement heb kunnen aanhoren, de openingsrede van de eerste doyenne, de Grande Dame Louise Weiss, die ons ook vandaag nog vele morele waarden overbrengt.
<P>
Wij bevinden ons thans op een historisch keerpunt met nieuwe dimensies. Afstand, ruimte en tijd hebben een heel andere betekenis dan nog maar enkele decennia geleden. Ons leven is ingrijpend veranderd. De betrekkingen tussen mensen en naties zijn anders dan nog maar enkele tientallen jaren her. Het is daarom onze taak onze politiek opnieuw te overdenken. Wij bevinden ons midden in een crisis, waarbij dit woord volgens zijn Chinees symbool groot gevaar, maar ook een grote kans betekent.
<P>
Dat betekent een geweldige verantwoordelijkheid voor ons, die de eer hebben lid van de enige democratisch gekozen Europese instantie te zijn. Wij kunnen deze verantwoordelijkheid niet naar anderen afschuiven, want ieder van ons heeft zijn taak uit vrije keuze op zich genomen toen hij de kandidatuur voor het Europees Parlement aanvaardde. Wij hebben daarom verplichtingen tegenover een ieder die ons zijn vertrouwen heeft geschonken. Wij moeten hieraan met volledige inzet van al onze krachten beantwoorden en daarbij immer afzien van persoonlijke en particuliere belangen. WIj zijn onze kiezers en de Europese gedachte onze onbeperkte inzet verschuldigd. Niet op werkdagen verschijnen, en u zult mij toestaan dit te zeggen, omdat het mijn stokpaardje is, ook niet op de vrijdag, is niet te rechtvaardigen als wij geloofwaardig willen blijven. Uiteraard zullen er gevallen van overmacht zijn, maar dat mag slechts hoge uitzondering zijn.
<P>
Wij dragen historische verantwoordelijkheid voor alle Europeanen als wij in de Europese Unie meer zien dan een grote markt en een club van rijke naties.
<P>
Het verenigde Europa moet het vaderland van alle Europeanen zijn, ook van diegenen die nu nog niet bij onze Unie horen, maar die wel aan het verenigde Europa willen meewerken. Onze deuren moeten voor hen altijd open staan. Wij moeten ervoor opkomen dat deze Europeanen, zodra zij aan de basisvoorwaarden van Europa beantwoorden, onverwijld recht hebben op het lidmaatschap van de Europese Unie.
<P>
Dat is niet alleen een plicht, maar ook in ons belang. Een groot Europees afgevaardigde en collega van velen onder ons, wijlen Dr. Heinrich Aigner, heeft het zo geformuleerd: " Europa is de enige realistische vredesgedachte" . Hij heeft daarmee tot uitdrukking gebracht, dat wij niet in de eerste plaats een grote markt of een economische gemeenschap moeten zijn, maar een veiligheidsgemeenschap, die voor ons en vele andere volkeren borg staat voor de vrede. Europa is niet alleen Parijs, Londen, Madrid, Rome, Berlijn, Luxemburg, Brussel, Den Haag, Lissabon, Wenen, Helsinki, Dublin, Kopenhagen, Athene of Stockholm, maar evengoed Boedapest, Praag, Warschau, Ljubljana, Vilnius, Riga, Tallin, Bratislava, Zagreb, Boekarest, Kiev, Skopje, Sofia, Sarajevo, Tirana, Vaduz, La Valletta, Nicosia, Oslo, Bern en Belgrado. Ook voor de burgers van deze steden, voor de inwoners van de Midden- en Oost-Europese landen moet het zich verenigende Europa open blijven.
<P>
De Europese Unie mag geen gesloten "club van gelukkige naties" worden, waarvoor de Tsjechische president Václav Havel onlangs nog heeft gewaarschuwd. Hij bedoelde daarmee dat het concept Europa zou worden verraden, wanneer wij thans, nu het militaire "ijzeren gordijn" is gevallen, een nieuwe welstandsgrens in het midden van Europa laten ontstaan. Er wordt gezegd dat de uitbreiding ons duur zal komen te staan. Natuurlijk, alle goede dingen zijn duur, maar in een wereld vol gevaren staat veiligheid voorop, en dat kan ons enkel een verenigd Europa geven. De ervaring leert ons, dat één dag oorlog meer aan menselijke ellende en economische verwoesting kost dan een heel jaar uitgaven voor de instandhouding van de vrede. Ook zegt een wijs Frans spreekwoord: " Plaie d'argent n'est jamais mortelle" (van geldverlies ga je niet dood). Andere dingen zijn dodelijk!
<P>
Dames en heren, de taak die ons wacht, is gigantisch. In dit Parlement zijn wij geroepen, geschiedenis te maken. Dat zijn wij onze volkeren en aan iedere kiezer verschuldigd. Deze plicht moeten wij vervullen. Een prachtige, maar ook zware opgave. Veel zal in de komende tweeënhalf jaar worden besloten. En daarvoor dragen wij de verantwoordelijkheid.
<P>
Op deze weg vraag ik Gods rijkste zegen over ons werk en over alle mannen en vrouwen die in de komende uren tot hoge ambten worden geroepen.
<P>
En nu, aan de slag!
<P>
(Applaus)
<CHAPTER ID=2>
Verkiezing van de Voorzitter (voordracht van de kandidaten en aanwijzing van stemopnemers
<SPEAKER ID=2 NAME="De Voorzitter">
Volgens de bepalingen van het Reglement vindt de verkiezing van de Voorzitter morgen te 10.00 uur plaats.
<P>
Ik wijs u erop, dat er volgens het Reglement onder het voorzitterschap van het oudste lid in jaren geen uitspraken mogen worden gedaan over zaken die niets met de verkiezing van de Voorzitter of het onderzoek van de geloofsbrieven te maken hebben.
<P>
Volgens artikel 13 van het Reglement moeten de kandidaten voor het Voorzitterschap van het Europees Parlement worden voorgedragen met instemming van een fractie of ten minste 29 afgevaardigden.
<P>
Overeenkomstig de in het Reglement opgenomen voorwaarden heb ik de volgende kandidaturen ontvangen:
<P>
de heer GIL-ROBLES GIL-DELGADO mevrouw LALUMIÈRE.
<P>
Ik herinner u eraan, dat een kandidaat in de eerste drie stemrondes volgens artikel 14 van het Reglement de volstrekte meerderheid van de uitgebrachte stemmen moet behalen om te zijn verkozen. Blanco of ongeldige stembriefjes worden niet als uitgebrachte stemmen beschouwd.
<P>
Teneinde het werk morgenvroeg te bespoedigen, stel ik voor, nu reeds de zes stemopnemers aan te wijzen.
<P>
(De Voorzitter stelt bij loting de stemopnemers vast)

<SPEAKER ID=3 NAME="De Voorzitter">
Hierbij zijn de volgende leden als stemopnemers aangewezen:
<P>
de heer De Vries de heer Tajani mevrouw Thors mevrouw Thyssen de heer Tamino de heer Virrankoski.

<SPEAKER ID=4 LANGUAGE="FR" NAME="Dell'Alba">
Mijnheer de Voorzitter, ik wil u enkel even danken, want bij de verkiezing van de stemopnemers heeft u erop gegokt dat niet naar het systeem-D'Hondt wordt gevraagd en aangetoond dat er stemopnemers uit andere dan de twee grote fracties kunnen worden gekozen.

<SPEAKER ID=5 NAME="De Voorzitter">
Hartelijk dank.
<P>
(De vergadering wordt te 18.20 uur gesloten)

