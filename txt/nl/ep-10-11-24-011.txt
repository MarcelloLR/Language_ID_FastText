<CHAPTER ID="011">
Financieel toezicht (ondertekening van besluiten) 
<SPEAKER ID="260" NAME="De Voorzitter">
Collega's, ik wil kort iets zeggen over onze ondertekening van de wetgevingstekst van het pakket "Financieel toezicht”. Deze zal over enkele minuten plaatsvinden. Dit pakket omvat onze maatregelen voor financieel toezicht die zijn goedgekeurd onder de gewone wetgevingsprocedure.
<P>
Vandaag ondertekenen we de besluiten over de oprichting van een Europees Comité voor systeemrisico's, dat verantwoordelijk wordt voor het toezicht op het financiële stelsel in de Unie en zal bijdragen aan de soepele werking van de interne markt.
<P>
Daarnaast lanceren we drie andere Europese toezichthoudende autoriteiten die het collectieve belang moeten beschermen. Zij zullen toezicht houden op banken, effecten en markten en op verzekeringen en bedrijfspensioenen.
<P>
Tot slot ondertekenen we een omnibusrichtlijn tot wijziging van een hele reeks van elf richtlijnen met als doel deze in overeenstemming te brengen met het Europees Systeem voor financieel toezicht en het Verdrag van Lissabon.
<P>
Er is enorm veel werk verzet, en ik heb vastgesteld dat de Europese instellingen uitstekend hebben samengewerkt. De procedure verliep snel en effectief. De achtereenvolgende voorzitterschappen van Spanje en België zijn zeer actief geweest, en ik wil hen bedanken voor hun samenwerking. De Commissie heeft een grote inzet betoond, en de samenwerking was erg nauw. Tegen de leden van het Europees Parlement die hier blijven terwijl wij onze handtekening gaan zetten, en de commissaris wil ik zeggen: het is een goed akkoord. Ik wil de Commissie bedanken voor haar betrokkenheid en actieve deelname aan alle voorbereidende bijeenkomsten en gesprekken.
<P>
Maar ons werk zit er uiteraard nog niet op. Ook het pakket voor economische governance waarover we binnenkort zullen debatteren, is erg belangrijk. We weten allemaal dat dit pakket zich in de wetgevingsprocedure bevindt, en we hopen het zo snel mogelijk af te ronden.
<P>
Wat kan ik ter afsluiting zeggen? Het hele pakket dat we vandaag zullen tekenen, zal op 1 januari 2011 in de Europese Unie in werking treden, erg snel dus. Dit is een belangrijk gegeven voor ons allen, voor de markten en voor onze burgers, omdat het onze burgers moet helpen. We gaan nu het wetgevingspakket tekenen.
<P>
(De Voorzitter ondertekent de besluiten, samen met Olivier Chastel (fungerend voorzitter van de Raad), Michel Barnier (lid van de Commissie), José Manuel García-Margallo y Marfil (rapporteur), Sylvie Goulard (rapporteur), Antolín Sánchez Presedo (rapporteur) en Peter Skinner (rapporteur))
