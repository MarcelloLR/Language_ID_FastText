<CHAPTER ID="013-03">
3. De zaak van de familie al-Kurd (stemming) 
<P>
- Vóór de stemming over overweging B
<SPEAKER ID="289" NAME="Charles Tannock" AFFILIATION="PPE-DE">
(EN) Mijnheer de Voorzitter, ik stel een mondeling amendement voor op overweging B, dat de woorden "inzake een betwist eigendom” toevoegt. Ik kan de hele zin voorlezen als u wilt. Er staat: "overwegende dat de ontruiming plaatsvond op basis van een beschikking van het Israëlische Hooggerechtshof van 16 juli 2008, na een lange en omstreden administratieve en gerechtelijke procedure inzake een betwist eigendom voor de Israëlische instanties”. Anders wordt de controverse niet duidelijk. Men moet de controverse in de wet echt omschrijven.
<SPEAKER ID="290" NAME="De Voorzitter">
Het is duidelijk dat veertig Parlementsleden zich niet hebben verzet tegen het mondeling amendement.
<P>
Daarom zal ik overweging B indienen alsof deze mondeling is gewijzigd.
<SPEAKER ID="291" NAME="Marios Matsakis" AFFILIATION="ALDE">
(EN) Mijnheer de Voorzitter, om meer steun voor deze overweging te krijgen, zou ik graag een mondeling amendement willen voorstellen op het mondelinge amendement van de heer Tannock. Gewoon om het woord "ogenschijnlijk” voor "betwist” toe te voegen, zodat er "inzake een ogenschijnlijk betwist eigendom” komt te staan. Dan zal de heer Tannock tevreden zijn dat we het onderwerp in de overweging hebben opgenomen, en zullen we de kwestie open houden.
<SPEAKER ID="292" NAME="Charles Tannock" AFFILIATION="PPE-DE">
(EN) Mijnheer de Voorzitter, ik ben bang dat ik het Reglement niet helemaal van buiten ken, maar ik denk niet dat je letterlijk een mondeling amendement op een mondeling amendement kunt indienen tijdens de zitting, tenzij het hele Parlement het erover eens is. Ik ben het er persoonlijk niet mee eens en ik verwacht de meesten uit mijn fractie ook niet.
<P>
Er bestaat niet zoiets als een "ogenschijnlijk” geschil: een geschil is een geschil. Het is bij de gerechten aanhangig gemaakt en dit is het oordeel. Maar ik wilde uitleggen waar het geschil over ging.
<SPEAKER ID="293" NAME="De Voorzitter">
Ik hoor net dat de jurisprudentie als volgt luidt: wanneer een mondeling amendement wordt ingediend op een mondeling amendement, en degene die het eerste mondelinge amendement heeft ingediend instemt met het tweede mondelinge amendement, kan over het tweede worden gestemd. Over het tweede amendement ter wijziging van het eerste wordt niet gestemd wanneer het niet wordt aanvaard door de indiener van het eerste.
<P>
Dat betekent dus dat we niet kunnen stemmen over uw amendement, mijnheer Matsakis, het spijt me bijzonder.
<P>
Het amendement van de heer Tannock is echter niet afgewezen, omdat er geen veertig collega's zijn opgestaan, en daarom moeten we daar nu dus over stemmen.
<SPEAKER ID="294" NAME="Kathalijne Maria Buitenweg" AFFILIATION="Verts/ALE">
(EN) Mijnheer de Voorzitter, het spijt me maar ik ben niet helemaal bekend met het Reglement. Kunnen we niet gewoon stemmen? We kunnen toch niet afzien van stemming omdat we er geen 45 hebben, of hoeveel Parlementsleden er ook nodig zijn. We kunnen niet afzien van stemming, omdat het verplicht is wanneer je de zitting verlaat. We kunnen toch wel stemmen over de mondelinge amendementen? Kunnen we niet gewoon stemmen over de onderdelen over betwist eigendom en dan kijken of het een meerderheid haalt of niet?
<SPEAKER ID="295" NAME="De Voorzitter">
Dat wilde ik precies net voorstellen. Daarom zullen we nu over overweging B gaan stemmen, zoals gewijzigd door de heer Tannock.
<P>
(Het Parlement neemt het mondeling amendement in aanmerking)
<P>
- Vóór de stemming over overweging D
<SPEAKER ID="296" NAME="Charles Tannock" AFFILIATION="PPE-DE">
(EN) Mijnheer de Voorzitter, het spijt me dat ik dit weer moet doen, maar bij overweging D stel ik voor om weer twee extra woorden toe te voegen om ervoor te zorgen dat de wet duidelijk is, want enkele interventies hiervoor stelden voor om een zekerheid in te bouwen. Dit is niet het geval, dus zou de volledige overweging als volgt luiden: "overwegende dat de ontruiming plaatsvond ondanks internationale protesten; overwegende dat de Verenigde Staten de zaak bij de Israëlische autoriteiten hebben aangekaart; overwegende dat de genoemde beschikking de weg kan vrijmaken voor de ontruiming van 26 andere huizen in Sheikh Jarrah (Oost-Jeruzalem), waardoor nog eens 26 families op straat zullen komen te staan; gelet op de politieke repercussies van deze zaak voor de toekomstige status van Oost-Jeruzalem”.
<P>
Het is overduidelijk. Je kunt niet zeggen "zal vrijmaken”: de beschikking "kan” de weg vrijmaken, het is aan de rechtbanken om dat te bepalen en het hangt niet af van onze debatten, zoals enkele van mijn collega's eerder verkondigden.
<SPEAKER ID="297" NAME="Marios Matsakis" AFFILIATION="ALDE">
(EN) Mijnheer de Voorzitter, ik ben bang dat ik bezwaar wil maken tegen het mondelinge amendement van mijn geachte collega, de heer Tannock, op basis van bewijs dat nota bene door mevrouw Galit Peleg, eerste secretaris voor de Israëlische missie bij de EU, is geleverd. Ik heb hier een e-mail die zij naar veel Parlementsleden heeft gestuurd en ik vermoed ook naar de heer Tannock.
<P>
De eerste regel luidt: "tijdens de heerschappij van het Ottomaanse Rijk hebben twee joodse ngo's het land gekocht en de gebouwen in het gebied gebouwd”, wat het hele gebied betekent, vanaf die tijd - niet slechts één huis maar alle gebouwen in het gebied. Ik heb de e-mail hier, mocht iemand, waaronder de heer Tannock, ernaar willen kijken.
<SPEAKER ID="298" NAME="De Voorzitter">
Ik wil u eraan herinneren, mijnheer Matsakis, dat er maar één manier is om u tegen een mondeling amendement te verzetten is en dat is door het woord te vragen, niet door een discussie te beginnen.
<P>
Ik bevestig dat veertig Parlementsleden dat niet gedaan hebben.
<SPEAKER ID="299" NAME="Kathalijne Maria Buitenweg" AFFILIATION="Verts/ALE">
(EN) Mijnheer de Voorzitter, u dacht dat we het helemaal met elkaar eens waren en dat we elkaar begrepen, maar mijn vraag was anders. Ik begrijp dat we niet van stemming kunnen afzien door het tekort aan Parlementsleden, maar het zou toch mogelijk moeten zijn om te stemmen over de onderdelen die de heer Tannock heeft voorgesteld? Dat betekent dat we alleen over de tekst "kan vrijmaken” moeten stemmen en pas daarna kunnen we over de rest van overweging D beslissen. Het is een beetje vreemd om iets op te nemen dat wellicht niet de meerderheid van het Parlement had gehaald, slechts omdat er geen 45 mensen aanwezig zijn.
<SPEAKER ID="300" NAME="De Voorzitter">
Ik moet u helaas nogmaals uitleggen wat de regels voor de stemming zijn. Wanneer een meerderheid tegen de mondeling gewijzigde overweging D stemt, stemmen we alsnog over de ongewijzigde overweging D. Wanneer u dus tegen deze toevoeging bent, moet u tegen stemmen. Wanneer er geen meerderheid tegen stemt, gaan we ervan uit dat overweging D zoals mondeling gewijzigd is aangenomen. Wanneer u dit mondelinge amendement niet steunt, en wilt dat het wordt afgewezen, moet u nu tegen stemmen, dat is de enige mogelijkheid. Ik open de stemming.
<P>
(Het mondeling amendement wordt gehandhaafd)
<SPEAKER ID="301" NAME="Véronique De Keyser" AFFILIATION="PSE">
(FR) Een korte opmerking, mijnheer de Voorzitter, en ik verzoek u om die op te nemen in de notulen.
<P>
Dit was een gemeenschappelijke resolutie, en we hebben daar samen heel constructief over onderhandeld. Iedereen heeft water bij de wijn gedaan. Nu stel ik helaas vast dat de PPE mondelinge amendementen heeft ingediend, en dat recht heeft iedereen, en aparte stemmingen heeft aangevraagd, waardoor de inhoud grondig is veranderd. Daarom vraag ik me af of degenen die namens hun fractie hebben onderhandeld wel een onderhandelingsmandaat hadden gekregen. Ik knoop dit in mijn oren voor toekomstige onderhandelingen.
<SPEAKER ID="302" NAME="De Voorzitter">
We zullen natuurlijk rekening houden met uw verklaring, die we in de notulen zullen opnemen.
<SPEAKER ID="303" NAME="Marios Matsakis" AFFILIATION="ALDE">
(EN) Mijnheer de Voorzitter, heel kort maar, ik wil graag de PPE-DE-Fractie feliciteren omdat ze het voor elkaar krijgt om de meerderheid van haar afgevaardigden op een donderdagmiddag in het Parlement te krijgen en daardoor krijgt wat ze wil op het gebied van inbreuken op mensenrechten. Gefeliciteerd.
<SPEAKER ID="304" NAME="Proinsias De Rossa" AFFILIATION="PSE">
(EN) Mijnheer de Voorzitter, ik wil u alleen vragen of u melding kunt maken van mijn bezwaren op het misbruik hier vanmiddag van het systeem van mondelinge amendementen.
<SPEAKER ID="305" NAME="Luisa Morgantini" AFFILIATION="GUE/NGL">
(IT) Mijnheer de Voorzitter, waarde collega's, ik wil graag zeggen dat ik het heel triest vind dat er beloftes worden gedaan en deze vervolgens niet worden nagekomen. Het is vooral triest als je bedenkt dat het gezin al-Kurd niet zomaar een naam is, maar bestaat uit personen - en ik zeg dit tegen u, mijnheer Casaca - die nu niet eens een tent hebben om in te leven, omdat ze zelfs in die tent niet mogen blijven. Het is dieptriest dat men niet denkt aan de personen, maar alleen aan politiek.
<SPEAKER ID="306" NAME="Bernd Posselt" AFFILIATION="PPE-DE">
(DE) Mijnheer de Voorzitter, dat was heel fair van de heer Matsakis, en ik wil hem daarvoor even bedanken. Alle fracties hebben al gebruik gemaakt van het middel van het mondeling amendement, en juist tijdens debatten over dringende resoluties is dat heel belangrijk,. Een foutje is gauw gemaakt, en dat moet je vaak rechtzetten. Dat is wat we hier hebben gedaan, en de sociaaldemocraten, de groenen en anderen hebben dat ook al vaak gedaan. Wie een keer niet de meerderheid heeft moet niet zo gauw op zijn teentjes getrapt zijn.
<SPEAKER ID="307" NAME="Marcin Libicki" AFFILIATION="UEN">
(PL) Mijnheer de Voorzitter, ik ben het eens met het standpunt dat het Reglement vandaag is misbruikt. Desalniettemin werkt het Reglement, en de regel dat er veertig leden van het Parlement bezwaar moeten maken, is een regel, ook al weten we dat we er op een donderdagmiddag nooit aan kunnen voldoen. Mijnheer de Voorzitter, ik wil u vragen wat uw mening is. Vindt u dat we een regel moeten wijzigen die voorschrijft dat minstens veertig mensen bezwaar moeten maken tegen een mondeling amendement, wanneer er zo weinig mensen in het Parlement aanwezig zijn, dat dit aantal onmogelijk kan worden gehaald?
<SPEAKER ID="308" NAME="Paulo Casaca" AFFILIATION="PSE">
(PT) Voorzitter, ik wil graag zeggen dat respect voor de menselijke waardigheid, van wie dan ook, in dit geval die van de familie al-Kurd, ongeacht religie, herkomst of huidskleur, mijn belangrijkste zorgpunt is. Ik vind het uiterst beledigend dat iemand dat in twijfel heeft willen trekken omdat ik een andere mening ben toegedaan dan die betreffende persoon over een concreet wetgevingsbesluit.
<SPEAKER ID="309" NAME="De Voorzitter">
Ter afsluiting van deze interessante gedachtewisseling, geachte collega's, stel ik voor dat we de bevoegde instanties van het Parlement op de hoogte brengen van de gebeurtenissen van vanmiddag, zodat we kunnen overwegen wat we er aan kunnen doen.
<P>
Zelf heb ik vanmiddag de geldende regels toegepast, consequent, in alle rust en helderheid. Net als meerdere collega's die net het woord hebben gevoerd ben ook ik van mening dat dit probleem niet zou ontstaan wanneer de zaal op donderdagmiddag wat voller zou zijn.
