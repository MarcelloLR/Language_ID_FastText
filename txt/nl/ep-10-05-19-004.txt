<CHAPTER ID="004">
Vergaderrooster
<SPEAKER ID="102" NAME="De Voorzitter">
Alvorens tot de stemming over te gaan, deel ik u mede dat de Conferentie van voorzitters op haar vergadering van 12 mei jongstleden heeft besloten om overeenkomstig artikel 134 van het Reglement op 23 juni 2010 van 15.00 tot 17.00 uur een buitengewone plenaire vergadering bijeen te roepen. In deze plenaire vergadering zal de voorzitter van de Europese Raad, de heer Van Rompuy, het Parlement verslag uitbrengen over de conclusies van de bijeenkomst van de Europese Raad van 17 juni 2010, overeenkomstig artikel 15 van het Verdrag van Lissabon.
<SPEAKER ID="103" NAME="Robert Atkins" AFFILIATION="ECR">
(EN) Mijnheer de Voorzitter, ik doe een beroep op het Reglement om te informeren of het een gewoonte wordt dat we op onze bureaus in dit Huis informatieve stukken aantreffen met betrekking tot moties die ondertekend moeten worden. Afgezien van de voors en tegens van dit specifieke geval, is het beslist betreurenswaardig dat wij ongevraagde rommel voor ons neus krijgen waarover we absoluut geen zeggenschap hebben. Kunt u daar alstublieft een einde aan maken?
<P>
(Applaus)
<SPEAKER ID="104" NAME="De Voorzitter">
Mijnheer Atkins, wij nemen nota van uw commentaar of bezwaar, of wat uw woorden verder ook mogen inhouden.
<SPEAKER ID="105" NAME="Werner Langen" AFFILIATION="PPE">
(DE) Mijnheer de Voorzitter, nog iets over het beroep op het Reglement: het is onvoldoende als de Voorzitter er alleen maar nota van neemt. Ik verzoek u hieraan een einde te maken.
<SPEAKER ID="106" NAME="De Voorzitter">
Het voorzitterschap neemt er nota van om er vervolgens actie op te ondernemen. Eerst nemen we nota van de opmerkingen. Daarna nemen we maatregelen.
