<CHAPTER ID="018">
Regeling van de werkzaamheden
<SPEAKER ID="023" NAME="De Voorzitter">
De definitieve ontwerpagenda voor de lopende plenaire vergaderingen die door de Conferentie van voorzitters is opgesteld overeenkomstig artikel 130 en 131 van het Reglement tijdens haar vergadering van 14 februari 2008, is rondgedeeld. Daarop worden de volgende wijzigingen voorgesteld:
<P>
Maandag/Dinsdag:
<P>
Geen wijzigingen.
<P>
Woensdag:
<P>
De IND/DEM-Fractie heeft verzocht om opschorting van de stemming over het rapport van de heer Corbett en de heer Méndez de Vigo over het Verdrag van Lissabon tot een volgende vergaderperiode.
<SPEAKER ID="024" NAME="Jens-Peter Bonde">
namens de IND/DEM-Fractie. - (EN) Mijnheer de Voorzitter, het is uw taak om dit Parlement een goed imago te geven als een serieuze toetser van Europese zaken. Ik zou u daarom willen verzoeken de stemming over het Verdrag te verplaatsen.
<P>
De termijn voor amendementen op het rapport was vastgesteld voordat wij het Verdrag van de commissie ontvingen. We hebben de door u beloofde geconsolideerde versie nog steeds niet ontvangen. Dit is in strijd met een eenstemmig besluit van de commissie Constitutionele zaken.
<P>
Ik ben vragen gaan stellen op basis van een eigen geconsolideerde versie en heb al vier misleidende fouten gevonden in de vertalingen.
<P>
U en ik zijn het al 29 jaar oneens over constitutionele zaken, behalve over transparantie. We zijn altijd serieus met onze meningsverschillen omgegaan, na gepaste toetsing door de commissie Constitutionele zaken.
<P>
Ik ijver voor de overdracht van bevoegdheden van de niet-gekozen commissie naar dit rechtstreeks gekozen Parlement. We hebben voorgesteld dat geen enkele communautaire wet kan worden goedgekeurd zonder de instemming van dit Parlement. Hoe kunnen we dit rapport bij het Europees Parlement verdedigen als u het besluitvormingsproces afsluit voordat iemand in dit Huis een leesbare versie van het Verdrag heeft gelezen?
<P>
De laatste IGC staat voor de meeste geheimzinnige onderhandelingen over een verdrag die we ooit hebben gezien. Ik verzoek u dringend het debat op woensdag te laten staan, maar de stemming te verplaatsen zodat alle burgers van Europa kunnen zien dat we een serieus parlement zijn.
<P>
Wij maken geen deel uit van de uitvoerende macht. Wij vertegenwoordigen de kiezers.
<SPEAKER ID="025" NAME="Richard Corbett">
rapporteur. - (EN) Mijnheer de Voorzitter, waar we over stemmen is niet het geconsolideerde Verdrag, maar het Verdrag van Lissabon. Dit is op 17 december 2007 gepubliceerd in het Publicatieblad. Ik heb het hier. We hebben het allemaal gehad.
<P>
Ik geef toe dat het een tekst is die strekt tot wijziging van de bestaande Verdragen, en dat je naar de wijzigingen in het Verdrag van Lissabon en naar de oorspronkelijk Verdragen moet kijken om ermee te werken. Maar dat is precies waar we als gekozen afgevaardigden voor worden betaald: kijken naar de details, en de moeite nemen om de teksten te vergelijken en te zien welke veranderingen zijn aangebracht.
<P>
Het is waar dat het wel zou helpen om ook een geconsolideerd verdrag te hebben waarin te zien is hoe de verdragen eruit zullen zien als het Verdrag is geratificeerd - ik zeg "als” het is geratificeerd, omdat ik er zeker van ben dat dit zal gebeuren - en dat de burgers veel makkelijker kunnen lezen.
<P>
Bijna al onze nationale regeringen hebben echter al geconsolideerde versies van het Verdrag in hun eigen taal gepubliceerd. Ik heb de Engelse versie van de geconsolideerde Verdragen, zoals ze eruit zullen zien zodra het Verdrag van Lissabon is goedgekeurd. Ik begrijp verder dat een van de eerste regeringen die een geconsolideerde versie heeft gepubliceerd, die van Denemarken is, in het Deens. Ik ben er daarom van overtuigd dat het voor de heer Bonde geen probleem is geweest om een geconsolideerde, leesbare versie van de Verdragen te vinden ten behoeve van zijn werkzaamheden in de Commissie constitutionele zaken.
<P>
(Applaus)
<SPEAKER ID="026" NAME="Hannes Swoboda">
namens de PSE-Fractie. - (DE) Mijnheer de Voorzitter, ik zal het heel kort houden. Ik moet zeggen dat ik redelijk verbaasd ben dat er al weken en maanden zo actief en massaal, en deels agressief, oppositie wordt gevoerd tegen een Verdrag, terwijl de leden die dit doen niet eens weten over welk Verdrag we het hebben.
<P>
(Applaus)
<P>
De heer Corbett wijst op een essentieel punt: het gaat hier niet om het geconsolideerde Verdrag, maar om de inhoud van het herzieningsverdrag. Er zijn verschillende meningen. Dit is redelijk normaal in een democratie; het is juist een goede zaak dat meningen verschillen en dat er een levendig debat is. Iedereen moet echter nota nemen van de meningen van anderen en een stemming niet in de weg staan.
<P>
We hebben het Verdrag weken en maanden lang zeer serieus besproken en nu is het tijd om een duidelijk signaal af te geven over het standpunt van de meerderheid van dit Huis: voor of tegen het Verdrag. Uitbarstingen en pogingen anderen het spreken te beletten, die we hier allemaal hebben gezien, kunnen het publiek een verkeerd signaal geven. Laat de meerderheid van dit Huis alstublieft deze week beslissen of zij voor of tegen het Verdrag is. Dat is waar het bij een democratie om gaat.
<P>
(Applaus)
<SPEAKER ID="027" NAME="Jens-Peter Bonde" AFFILIATION="IND/DEM">
(EN) Mijnheer de Voorzitter, in antwoord op de heer Corbett, die zegt dat er een geconsolideerde versie in het Deens beschikbaar is, kan ik bevestigen dat er een versie is die gebaseerd is op een ontwerp van oktober 2007, maar dat er nog geen geconsolideerde versie beschikbaar is die is gebaseerd op datgene wat op 13 december 2007 is goedgekeurd. De nieuwe uitgave telt 7 000 woorden meer en ik zou het fijn vinden als de heer Swoboda - die een deskundige schijnt te zijn - zou willen uitleggen wat de inhoud van die 7 000 nieuwe woorden is.
<P>
(Gelach)
<P>
(Bij HS verwerpt het Parlement het verzoek)
<P>
Donderdag:
<P>
Geen wijzigingen.
<P>
(Het Parlement neemt de aldus gewijzigde agenda aan)
