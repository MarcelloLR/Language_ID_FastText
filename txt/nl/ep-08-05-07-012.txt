<CHAPTER ID="012">
Verslechtering van de situatie in Georgië (debat) 
<SPEAKER ID="050" NAME="De Voorzitter">
(EL) Aan de orde zijn de verklaringen van de Raad en de Commissie over de verslechtering van de situatie in Georgië.
<SPEAKER ID="051" NAME="Janez Lenarčič">
fungerend voorzitter van de Raad. - (SL) Voordat ik het over Georgië ga hebben, wil ik reageren op de verklaring van de Voorzitter van het Europees Parlement aan het begin van de vergadering van vandaag over Birma/Myanmar. Aangezien ik nu vandaag voor het eerst het woord voer, wil ik, namens het voorzitterschap, mijn oprechte medeleven betuigen aan alle familieleden van de slachtoffers van de cycloon Nargis in Birma/Myanmar. Ik wil ook uw aandacht vestigen op de gisteren gepubliceerde verklaring van het voorzitterschap, waarin het de bereidheid van de Europese Unie uitspreekt om het land humanitaire noodhulp te verlenen.
<P>
Terug naar Georgië, geachte leden. Ik ben ingenomen met het besluit van het Europees Parlement om de situatie in Georgië op de agenda te zetten, want de relatie tussen Georgië en de Russische Federatie is bijzonder onstabiel. De Raad houdt de situatie in dat land nauwlettend in de gaten. De Raad Algemene Zaken en Externe Betrekkingen heeft Georgië onlangs, op 29 april, besproken. De kwestie is bovendien gisteren ter sprake gekomen in het Politiek en Veiligheidscomité, dat onder meer werd toegesproken door vice-premier Baramidze.
<P>
Het voorzitterschap heeft op 2 mei namens de Europese Unie gereageerd met de publicatie van een verklaring over de toenemende spanningen tussen Georgië en Rusland. De Hoge Vertegenwoordiger van het gemeenschappelijk buitenlands en veiligheidsbeleid Javier Solana had al eerder twee keer een gesprek met president Saakasjvili en heeft op 30 april de heer Bakradze, de speciale gezant van Georgië, ontmoet. Het voorzitterschap heeft de recente gebeurtenissen tevens besproken met de Russische minister van Buitenlandse zaken Lavrov tijdens de ontmoeting tussen de Trojka van de Europese Unie en Rusland in Luxemburg.
<P>
Ik wil graag benadrukken dat de Europese Unie zich grote zorgen maakt over de recente reeks voorvallen, die hebben geleid tot het oplopen van de spanningen tussen Georgië en de Russische Federatie. We zijn vooral ongerust over de aankondiging van meer vredeshandhavers van het Gemenebest van Onafhankelijke Staten in Abchazië en de inrichting van vijftien extra controleposten langs de administratieve grens. Daarnaast zijn we bezorgd over het neerhalen van een onbemand Georgisch vliegtuig op 20 april in het Georgische luchtruim. Ook maken we ons zorgen over het besluit van de Russische Federatie om formele betrekkingen aan te knopen met de instellingen van de de facto autoriteit in Zuid-Ossetië en Abchazië, zonder toestemming van de Georgische autoriteiten.
<P>
De Europese Unie herhaalt dat zij zich zal inzetten voor de soevereiniteit en territoriale integriteit van Georgië binnen de internationaal erkende grenzen van het land, zoals vastgelegd in resolutie 1808 van de Veiligheidsraad van de Verenigde Naties. De Europese Unie blijft de internationale inspanningen steunen om te komen tot een vreedzame oplossing van de conflicten in Abchazië en Zuid-Ossetië. We steunen met name de activiteiten van de Verenigde Naties onder auspiciën van de Groep vrienden van de secretaris-generaal van de Verenigde Naties en de inspanningen van de Organisatie voor Veiligheid en Samenwerking in Europa.
<P>
De Europese Unie dringt er bij alle partijen op aan zich te onthouden van acties die de spanningen kunnen opvoeren en maatregelen te nemen om het vertrouwen te herstellen. In dat verband is de Europese Unie ingenomen met het initiatief van de Georgische president, dat een vreedzame oplossing van het conflict in Abchazië moet bewerkstelligen. We hopen dat dit initiatief een opbouwende dialoog over de kwestie zal bevorderen. De speciale vertegenwoordiger van de Europese Unie en de Europese Commissie zullen zich ook inspanningen blijven getroosten om vertrouwen te kweken ter ondersteuning van een oplossing voor de conflicten in Georgië.
<P>
De Europese Unie is tevens ingenomen met het besluit van de Russische Federatie om de betrekkingen met Georgië op bepaalde terreinen te normaliseren. Dat zou leiden tot opheffing van de visumbeperkingen voor Georgische staatsburgers, het herstel van de postverbindingen en andere positieve maatregelen. Wat de interne politieke situatie in Georgië betreft, wil ik op dit belangrijke moment de hoop van de Europese Unie uitspreken dat de aankomende parlementsverkiezingen van 21 mei vrij en eerlijk zullen verlopen. De Georgische autoriteiten moeten alle mogelijke stappen nemen om bij de bevolking vertrouwen te kweken in het verloop van die verkiezingen. We staan daarom achter het nieuwe verkiezingsondersteuningsprogramma, dat door het stabiliteitsinstrument wordt gefinancierd.
<P>
We zijn tevens ingenomen met het aanbod van Polen om de voorzitter van de Poolse Senaat beschikbaar te stellen ter bevordering van de dialoog tussen de regering en de oppositie. Alle politieke partijen in Georgië - zowel van de regering als de oppositie - moeten doen wat in hun macht ligt om de sfeer in de aanloop naar de verkiezingen te verbeteren en een waarlijk democratische politieke cultuur tot stand te brengen.
<P>
Tot slot wil ik het cruciale belang herhalen van vrije en onafhankelijke media voor de opbouw van een democratie. Gelijke toegang van vertegenwoordigers van de regering en de oppositie tot de media is een van de voorwaarden voor vrije en eerlijke verkiezingen. Geachte leden, hiermee sluit ik af. Ik ben benieuwd naar uw mening over de situatie in Georgië.
<SPEAKER ID="052" NAME="Benita Ferrero-Waldner">
lid van de Commissie. - (EN) Mevrouw de Voorzitter, ten eerste deel ik de mening zoals die door het voorzitterschap van de EU uiteen is gezet volledig met betrekking tot de ernst van de laatste ontwikkelingen in Georgië.
<P>
De missie van de directeuren Politieke zaken van de EU morgen is dan ook een uitstekende gelegenheid om onze hartgrondige steun aan Georgië op dit uiterst moeilijke moment te bevestigen.
<P>
De spanningen rond de onopgeloste conflicten in Abchazië en Zuid-Ossetië nemen helaas hand over hand toe. De recente besluiten van de Russische Federatie om de banden met de separatistische de facto autoriteiten in Abchazië en Zuid-Ossetië aan te halen, vormen een aantasting van de territoriale integriteit van Georgië, en deze stappen hebben de verwachting van een toekomstige erkenning in beide opstandige gebieden verhoogd en dus de inspanningen ondermijnd om tot een vreedzame oplossing te komen. De Commissie verzoekt de Russische Federatie daarom haar besluiten weer in te trekken - of ze in elk geval niet uit te voeren, zoals de Europese Unie in haar verklaring ook uitdrukkelijk vermeldt.
<P>
We moeten ons nu concentreren op een manier om een einde te maken aan dit schaakspel, waarbij elke zet een tegenzet uitlokt. Alle voorgestelde maatregelen moeten worden beoordeeld op hun vermogen om de gemoederen te kalmeren.
<P>
Dat zeg ik niet in de laatste plaats omdat een verdere verslechtering van de huidige crisis niet alleen de stabiliteit in Georgië maar in de hele Zuid-Kaukasus in gevaar kan brengen.
<P>
We zijn ingenomen met het door president Saakasjvili voorgestelde nieuwe vredesinitiatief voor Abchazië. Naar mijn mening moet dat zodanig worden ontwikkeld dat het een basis vormt voor een constructieve dialoog met alle betrokken partijen. Dat betekent in eerste plaats met de Abchazen zelf, die hopelijk bereid zijn - en de gelegenheid krijgen - deel te nemen aan het diplomatieke proces.
<P>
Rusland blijft een essentiële speler als we willen komen tot een blijvende, vreedzame oplossing van deze conflicten.
<P>
De Commissie heeft notitie genomen van het Georgische verzoek aan de Europese Unie om stappen die Rusland kunnen bewegen tot herziening van het huidige beleid. Volgens mij zullen we nadere stappen overwegen, maar moeten we waken voor symbolische maatregelen, die de kans op een oplossing voor de crisis niet zullen verhogen maar de spanningen zelfs verder kunnen doen oplopen.
<P>
Dat gezegd hebbende, denk ik dat een algemene herziening van de vredesmechanismen, zoals bijvoorbeeld voorgesteld door de secretaris-generaal van de VN in zijn laatste verslag over Abchazië, zou kunnen bijdragen aan een snellere vreedzame regeling van de conflicten, wanneer ze door alle partijen worden gesteund. We moeten allemaal klaar staan om een actievere rol te spelen bij de ondersteuning van deze inspanningen.
<P>
Laten we niet vergeten dat Georgië zich de afgelopen vier jaar gigantisch heeft ingezet om toe te werken naar een democratische, marktgerichte maatschappij.
<P>
We hebben net een voortgangsverslag uitgegeven waarin staat dat Georgië nog veel werk moet verzetten, maar wel al substantiële vooruitgang heeft geboekt op bepaalde terreinen van het ENP-actieplan. Daaruit blijkt hoe sterk Georgië zich inzet voor nauwere banden met de Europese Unie onder het ENP.
<P>
Met betrekking tot de aankomende parlementsverkiezingen, hebben we een verkiezingsondersteuningspakket ter waarde van twee miljoen euro geregeld (dat reeds werd genoemd) om de voorwaarden te scheppen voor een eerlijker en transparanter verkiezingsproces. Daarnaast verlenen we aanzienlijke EU-hulp, waarbij we herstelprogramma's steunen ten behoeve van de bevolking in de conflictgebieden, die boven etnische scheidingen uitstijgen.
<P>
De Commissie zal Georgië daarom blijven steunen in zijn politieke, maatschappelijke en economische ontwikkeling, want zij is ervan overtuigd dat het land de kracht heeft om de huidige uitdagingen te weerstaan.
<SPEAKER ID="053" NAME="Jacek Saryusz-Wolski">
namens de PPE-DE-Fractie. - (EN) Mevrouw de Voorzitter, dit Parlement moet zich ernstige zorgen maken over de recente escalatie van de toch al gespannen situatie in Georgië. Het Europees Parlement moet zich standvastig opstellen en de soevereiniteit en territoriale integriteit van Georgië steunen.
<P>
Het recente besluit van de Russische regering om formele betrekkingen met Abchazië aan te knopen en de Russische militaire aanwezigheid aldaar uit te breiden, is in strijd met en vormt een schending van de bestaande afspraken en de territoriale integriteit van Georgië. Bovendien verhoogt het de spanningen in de conflictgebieden en ondermijnt het zodoende de internationale vredesinspanningen.
<P>
Wat kan er gedaan worden om de vrede en stabiliteit in de hele regio te herstellen? Ik doe enkele aanbevelingen aan deze Vergadering met het oog op onze resolutie. Ten eerste moeten we Rusland en Georgië vragen zich terughoudend op te stellen, toe te blijven werken naar vreedzame oplossingen voor het conflict en de EU te laten bemiddelen. Ten tweede moeten we de Russische regering vragen om terug te komen op haar besluit om officiële betrekkingen met Abchazië en Zuid-Ossetië aan te gaan en om de Russische troepen uit Abchazië terug te trekken. Ten derde moeten we de Veiligheidsraad van de VN vragen het mandaat en de middelen van UNAMIG flink uit te breiden om daar geleidelijk echt onafhankelijke internationale vredestroepen gestationeerd te krijgen. We moeten de EU-Raad en de Commissie aanbevelen een actievere rol te spelen en mee te werken aan een oplossing van het conflict, eventueel door een EVDB-missie te overwegen. We moeten een incidentenbeoordelingsmissie steunen, die daar zo snel mogelijk door de Europese Unie heen wordt gezonden. Tot slot moeten we de internationale gemeenschap vragen om hulp bij de inspanningen van de EU om de situatie in de regio te stabiliseren en het conflict tot een einde te brengen.
<P>
Dit conflict vormt een uitdaging voor het gemeenschappelijk buitenlands en veiligheidsbeleid van de EU. Het biedt de EU de kans om overeenkomstig haar ambities te handelen en de GBVB-bepalingen in het Verdrag van Lissabon te schragen - om in conflictsituaties niet alleen geld aan te dragen, maar ook oplossingen.
<SPEAKER ID="054" NAME="Hannes Swoboda">
namens de PSE-Fractie. - (DE) Mevrouw de Voorzitter, fungerend voorzitter van de Raad, commissaris, vorige week had ik de gelegenheid om samen met de delegatie niet alleen tijd in Tbilisi door te brengen, maar ook in Abchazië en het bezette deel van het Gali-district. Twee dingen hebben me vooral getroffen: ten eerste het lot van de mensen die werden gedwongen te vluchten en van wie er maar een paar konden terugkeren om hun akkers te bewerken, en die natuurlijk moeite hebben om hun oogst te verkopen over de grens die plotseling door hun land loopt.
<P>
Wat me ook zorgen baarde, was de vertegenwoordiger van de de facto regering die we gesproken hebben en die duidelijk nogal incompetent was. Commissaris, ik vrees dat Rusland als gevolg hiervan -zoals u specifiek noemde - de bevolking van Abchazië weinig gelegenheid of mogelijkheden zal geven om met een vredesplan in te stemmen.
<P>
Ons medeleven gaat daarom vanzelfsprekend uit naar Georgië, een klein land dat door een heel grote buur onder druk wordt gezet. Ik denk echter dat beide zijden zeker nu terughoudendheid moeten betrachten, en daarom onderschrijf ik de verklaringen van de Raad en de Commissie.
<P>
Een andere reden waarom ik dat doe, is omdat ik het verhaal van de vice-premier van Georgië tegen onze comité gisteren en de manier waarop hij dat hield nogal onbevredigend vond. Hij sloeg namelijk behoorlijk oorlogszuchtige taal uit, die in deze kritieke fase juist vermeden zou moeten worden.
<P>
De verkiezingen zijn op komst en bepaalde zaken, ook de richting die de verkiezingen zullen nemen, worden natuurlijk uitgebuit. Rusland trapt eveneens in die val en steunt zelfs indirect en onbewust de krachten in Georgië die het conflict willen aangrijpen voor hun eigen politieke doeleinden. Daarom herhaal ik dat we volledig achter Georgië staan en achter de ambities van dat land inzake zijn onafhankelijkheid en integriteit - op dat punt is er geen ruimte voor discussie. We hopen ook dat de komende verkiezingen echt vrij en eerlijk zullen verlopen.
<P>
Met name twee dingen drijven Georgië in de richting van de Europese Unie, en dat is naar mijn mening ook belangrijk. Het eerste is de versoepeling van de visumbeperkingen. Het is ontoelaatbaar dat de Russen - en indirect ook Abchazische en Georgische burgers met een Russisch paspoort - visumvrijheden hebben die de Georgiërs zelf niet hebben. Dat is oneerlijk en onrechtvaardig en moet worden rechtgezet. Ten tweede moet er een daadwerkelijk multilaterale vredesmissie in Georgië worden opgezet. We mogen niet toestaan dat daar vredestroepen actief zijn die aan de ene kant worden geleverd door Rusland, die partij is in het conflict, en aan de andere kant door de voornaamste partij die het gebied zowat bezet houdt en nu dus ook vredestroepen levert.
<P>
Ik vind de wens van Georgië om dat te voorkomen gerechtvaardigd en het is van cruciaal belang dat we - zoals de commissaris min of meer ook tegen het comité heeft gezegd - de mogelijkheid tot onderhandeling openhouden. Natuurlijk kunnen we de details en bewoordingen die Georgië aandraagt niet voor honderd procent overnemen - we zijn immers de Europese Unie - maar deze twee eisen van Georgië verdienen vooral onze steun. I hoop dat de Commissie actief optreedt en er in slaagt de zorgen van Georgië op dat punt te delen.
<SPEAKER ID="055" NAME="Georgs Andrejevs" LANGUAGE="LV">
Mevrouw de Voorzitter, minister, commissaris, dames en heren, een week geleden kon ik de situatie in Georgië persoonlijk bekijken toen ik als lid van de delegatie van het Europees Parlement een bezoek bracht aan Tbilisi. Namens mijn fractie, de Alliantie van Liberalen en Democraten voor Europa, wil ik de aandacht van de internationale gemeenschap vestigen op de destabiliserende rol van de militaire troepen van de Russische Federatie die in het conflictgebied aanwezig zijn. De oproep van Georgië aan de internationale gemeenschap en internationale organisaties om de mogelijkheid te overwegen de Russische "vredestroepen” door iets anders te vervangen, moet inderdaad in overweging worden genomen en door de Raad en de Europese Commissie worden ondersteund, terwijl zij ook de mogelijkheid moeten onderzoeken om een vredesmissie onder EU-toezicht naar de regio Abchazië in Georgië te zenden. Er zijn sterke internationale steun voor en samenwerking met Georgië nodig om het conflict op te lossen, maar ik wil ook de Georgische regering oproepen haar uiterste best te doen om het binnenlandse politieke klimaat in de Republiek Georgië zelf te verbeteren. De presidentsverkiezingen van 5 januari dit jaar werden gehouden om uit een impasse te komen, maar tijdens het verkiezingsproces zelf zijn verschillende schendingen en dubbelzinnigheden vastgesteld, en tot mijn spijt moet ik toegeven dat het optreden van de bevoegde Georgische autoriteiten ontoereikend was om de stemgerechtigden en kandidaten ervan te overtuigen dat ze de politieke wil bezaten om alle electorale schendingen die tijdens die verkiezingen plaatsvonden te onderzoeken. Ik ben ervan overtuigd dat de bevoegde Georgische autoriteiten tijdens de parlementsverkiezingen die in deze meimaand worden gehouden wel alle benodigde stappen zullen nemen om het vertrouwen van de bevolking in het verkiezingsproces te verhogen. In dit verband ben ik ingenomen met het verkiezings-ondersteuningsprogramma, dat door de Europese Commissie wordt gefinancierd en waaraan vier NGO's, de Verenigde Naties en de Raad van Europa deelnemen. Alle politieke partijen, de regering en de oppositie moeten doen wat ze kunnen om het huidige, sterk gepolariseerde klimaat in Georgië te verbeteren en een echte democratische politieke cultuur te kweken. Beide zijden - de coalitie en de oppositie - en natuurlijk ook de civiele samenleving moeten begrijpen dat de interne onrust het risico van en de kans op verdere verwoestende invloeden uit buurlanden, en dan met name de Russische Federatie, alleen maar vergroot. Dank u voor uw aandacht.
<SPEAKER ID="056" NAME="Marie Anne Isler Béguin">
namens de Verts/ALE-Fractie. - (FR) Mevrouw de Voorzitter, commissaris, mijnheer Lenarčič, ik spreek hier ook namens de delegatie; ik ben namelijk de voorzitter van de delegatie van het Europees Parlement voor de drie Kaukasus-landen.
<P>
U hebt gelijk als u zegt dat de situatie zorgwekkend en ernstig is, en ik vind niet dat we de toenemende provocatie werkloos mogen aanzien. Persoonlijk zou ik het haast de annexatie van één land door een ander land willen noemen. Toen Rusland in maart afstand nam van het sanctieregime dat het GOS had ingesteld, maakte het land voor zichzelf de weg vrij om militaire steun aan Abchazië te bieden. Op 16 april heeft Rusland de bilaterale betrekkingen en officiële documenten van Abchazië en Zuid-Ossetië wettig verklaard. Dat betekent toch indirect een erkenning van deze twee afvallige gebieden? Vervolgens heeft Rusland natuurlijk op 24 april eenzijdig het aantal troepen vergroot en wapensystemen gestuurd. Dat weten wij niet. Zelfs de VN, die zich in het land bevindt, weet niet met hoeveel manschappen Rusland zijn vredestroepen heeft uitgebreid. Zoals mijn collega's reeds hebben verteld, waren we vorige week ook in Gali en daar rechtvaardigde niets de uitbreiding van de troepen met 2 000 tot 3 000 manschappen. Voor medeleden die dit niet weten: de overeenkomst stamt uit 1994, toen Rusland zichzelf als bemiddelaar opwierp en voorstelde vredestroepen naar Abchazisch grondgebied te sturen, tussen de regio Abchazië en de Abchazische regio waar de Georgische bevolking woonde. Terwijl het GOS nog altijd spreekt van diversiteit, zijn er alleen Russische troepen in het gebied aanwezig. Wij zijn zelf ook bemiddelaar en zouden ons moeten afvragen welk resultaat hun bemiddeling heeft opgeleverd.
<P>
Ik wil ook weten wat onze verantwoordelijkheid is. Ik heb al uw suggesties natuurlijk gehoord, maar ik denk dat we op dit moment de escalatie van het geweld moeten voorkomen. Ik heb ook de laatste twee verklaringen van de Raad gehoord. De Europese Unie steunt alleen het vertrouwensherstel. Mijnheer Lenarčič, vandaag de dag heerst er geen vertrouwen in dat gebied. Er wordt zelfs niet meer gepraat. Abchazië heeft de dialoog met Georgië in 2006 afgebroken. De Commissie onderneemt ook actie met betrekking tot de communicatie vanuit de Europese Unie. Zij zegt dat de Europese Unie zich uitsluitend in dit conflict mengt wanneer beide partijen daarom vragen. Mijn reactie daarop is: dat gebeurt nooit. Rusland zal ons nooit om hulp vragen bij het oplossen van dit probleem, omdat Rusland altijd heeft verklaard geen partij te zijn in dit conflict. Vandaar dat de verantwoordelijkheid van de Europese Unie nu een punt van discussie is.
<P>
U meldt ook dat er sprake is van VN-steun, maar we weten allemaal dat de VN in een diepe impasse verkeert en feitelijk faalt, omdat Rusland niet heeft gereageerd toen er om een VN-resolutie werd verzocht. Rusland houdt dus ook dit proces op. Naar mijn mening beschikken we nu over voldoende argumenten en de mogelijkheid om veel concretere hulp te bieden. Het gaat allang niet meer over het oplossen van een conflict; we zitten nu in het stadium waarin we een mogelijk conflict moeten voorkomen. Daarom moeten we handelend optreden en daarom overwegen we nu, in het kader van de resolutie waar we vorige week in Tbilisi vóór hebben gestemd, om bijvoorbeeld voor te stellen dat Rusland de last van de vredeshandhaving deelt en er een civiel vredeskorps heen te sturen. We moeten de Balkan in gedachten houden. Ik denk dat de geschiedenis het ons nooit vergeeft als we een tweede keer niets doen. De Balkanoorlog had de laatste oorlog moeten zijn, en volgens mij is het nu aan ons om het conflict in de Zuid-Kaukasus in de kiem te smoren.
<SPEAKER ID="057" NAME="Konrad Szymański">
namens de UEN-Fractie. - (PL) Minister, commissaris, op het laatste moment verbreken we het nogal compromitterende stilzwijgen van de EU over de kwestie in Georgië.
<P>
In het conflict dat zich in Abchazië en Ossetië afspeelt, zijn de rechten van de Russische minderheid niet het probleem. Ondanks de etnische zuivering die driehonderdduizend Georgiërs in dit gebied na 1993 hebben meegemaakt, biedt democratisch Georgië Abchazië al enige jaren autonome vrijheden aan. Desondanks heeft Rusland onlangs stappen gezet om een marionettenregering in Abchazië te erkennen door het aanhalen van de handelsbetrekkingen en uitbreiding van de reikwijdte van het Russische familie-, burgerlijk en handelsrecht naar dat gebied.
<P>
Wij moeten onszelf nu een uitermate belangrijke vraag stellen: hebben we Rusland niet tot deze maatregelen aangezet door tegen het NAVO-lidmaatschap van Georgië te stemmen? Deze vraag moet met name in Berlijn worden gesteld. Dit is een geopolitiek conflict. De geloofwaardigheid van de Europese Unie en de vrede in die regio staan op het spel. Als we niet kunnen voorkomen dat Rusland zijn maatregelen doorzet met het doel een van onze voornaamste partners in de Kaukasus op te splitsen, zal niemand in de toekomst nog veel waarde aan ons hechten.
<P>
We moeten ons aansluiten bij de Verenigde Staten en een vergadering met de Veiligheidsraad en de OVSE over deze kwestie beleggen. We moeten niet alleen goede diplomatieke steun bieden aan de integriteit van Georgië, maar ook eisen dat het Russische leger wordt vervangen door troepen die optreden onder een mandaat van de VN of OVSE. Het zou de moeite waard zijn om een parlementaire missie naar Tbilisi te sturen. Als dat niet lukt, kan Rusland met zijn neo-imperialistisch beleid de hele regio op de rand van oorlog brengen.
<SPEAKER ID="058" NAME="Miloslav Ransdorf">
namens de GUE/NGL-Fractie. - (CS) Sinds 1991 heeft Georgië drie presidenten gehad: de dissident Gamsachoerdia, de communistische, conservatieve Sjevardnadze en sinds kort de Amerikaanse beschermeling Saakasjvili.
<P>
Het is moeilijk te zeggen wie van die drie de slechtste was of is. Tijdens zijn bezoek heeft de heer Saakasjvili slechts één gedachte met ons gedeeld: hij heeft ons aangespoord om Georgische wijn te kopen, die hij "vrijheidswijn” noemde. Ik weet niet of we bijvoorbeeld Stalins lievelingswijn, de Khvanchkara, zo kunnen noemen; in elk geval is de situatie in Georgië ernstig. Een kwart van de bevolking is geëmigreerd: 1 300 000 Georgiërs werken op het grondgebied van de Russische Federatie. Dat feit op zich toont al aan hoe belangrijk het is dat de beide landen hun onderlinge geschillen regelen nu er een nieuwe president, de heer Medvedev, in het Kremlin zit. Ik vind dat we hem tijd moeten gunnen om zijn beloften waar te maken, die bestaan uit het bieden van een helpende hand aan Georgië om de op dit moment zeer ernstige situatie op te lossen.
<SPEAKER ID="059" NAME="Ria Oomen-Ruijten" AFFILIATION="PPE-DE">
(NL) Ik zou dank willen zeggen aan zowel het voorzitterschap als aan mevrouw de commissaris voor de antwoorden. Er is inderdaad ongelofelijk grote zorg over de oplopende spanningen in het gebied. Ik ben het eens met de opmerkingen en de oproepen die er zijn om terughoudendheid te betrachten.
<P>
Maar de vraag is: wat helpt het? Want ook in de conclusies van de Raad van november 2007 stond eigenlijk al de oproep tot terughoudendheid. Helaas zijn de spanningen opgelopen. Voorzitter, wat nu? De vice-premier Baramidze zei: "help ons, help ons!”; hij zei dat overigens in een wel zeer ongepolijst taalgebruik, een taalgebruik dat de spanningen, ook aan Georgische zijde niet bepaald vermindert. Maar wat moeten wij doen?
<P>
Op de allereerste plaats is er de missie. De Georgiërs, maar ook de Russen moeten meewerken aan mediation. Het tweede punt is de VN-vredesmissie. Het kan niet zo zijn dat alleen Rusland bepaalt dat er Russische soldaten gestuurd worden.
<P>
Derde punt, voorzitter, is de druk verminderen. Ik zag net in mijn kantoor via de computer de prachtige beëdigingsceremonie van president Medvedev. Ik hoorde president Medvedev, de nieuwe president, heel krachtig uitspreken dat hij de soevereiniteit en de onafhankelijkheid van Rusland wil bewaren. Zijn ambtsgenoot in Georgië heeft dat óók gedaan. Ik zou eenieder hier, die president Medvedev vandaag zou willen feliciteren, willen vragen om hem er tegelijkertijd toe te roepen de soevereiniteit en de onafhankelijkheid van het Georgisch gebied te garanderen.
<P>
Voorzitter, constructieve medewerking, daar komt het op aan, constructieve medewerking van twee kanten. Met een nieuwe president in Rusland is er ook een nieuwe kans met een hardere oproep van onze zijde om hem daarvan te doordringen. Ik dank u zeer.
<SPEAKER ID="060" NAME="Jan Marinus Wiersma" AFFILIATION="PSE">
(NL) Ik wil mij aansluiten bij eerdere sprekers, maar ook bij de commissaris en bij de vertegenwoordiger van de Raad, bij de zorgen die wij allen delen rond de situatie die nu is ontstaan in de regio, in de Kaukasus met name, als het gaat om Georgië en de problemen rond Zuid-Ossetië en Abghasië. Terwijl wij tot voor kort spraken over bevroren conflicten, geraken wij nu in een situatie waarin het misschien een sluimerend conflict wordt; wij moeten natuurlijk allemaal zien te voorkomen dat het open conflicten worden. Het is de taak van de Europese Unie, van de VN, van iedereen die daar een rol kan spelen, om de situatie te deëscaleren.
<P>
Natuurlijk moeten wij de stappen die gezet zijn door Rusland, afwijzen. Het zijn stappen in de richting van een formalisering, in de richting van een mogelijke erkenning van een onafhankelijkheid. Althans wordt die suggestie gewekt met de stappen die Rusland gezet heeft. En daar spelen natuurlijk geo-strategische belangen een grote rol. Ik kan mij voorstellen dat er in Moskou frustratie is over de recente NAVO-top, waarin afgesproken is dat Georgië op termijn lid kan worden van de NAVO en dat er natuurlijk ook de nodige ergernis is over de reactie van de meeste EU-landen op de onafhankelijkheidsverklaring in Kosovo. Wij vinden dat die zaken absoluut gescheiden moeten worden van de situatie in Georgië, dat daar in het verleden in de OVSE afspraken over zijn gemaakt en dat met name in de VN geprobeerd moet worden de zaak, het overleg en de dialoog, weer op de rails te krijgen.
<P>
Nu zien wij eigenlijk toch een soort escalatie van beide kanten, een retorische escalatie, een schaakspel inderdaad, zoals de commissaris zegt, maar een schaakspel zonder winnaars, vrees ik. En daar heeft niemand wat aan.
<P>
Je hebt enerzijds de reactie van de Russen, die het aantal zogenaamde vredeshandhavers opvoeren. Aan de andere kant creëert Georgië problemen in het overleg van de Wereldhandelsorganisatie, waar het gaat om het lidmaatschap van Rusland. En ik denk dat die nationalistische ondertoon, die je aan beide kanten ziet, uit de discussie gehaald moet worden.
<P>
Alle partijen - het is door velen gezegd - dienen zich terughoudend op te stellen en op langere termijn moet er natuurlijk naar een structurele oplossing worden gestreefd. En daar kan de Europese Unie, denk ik, een belangrijke rol spelen, ook in het directe overleg met Rusland, tijdens de komende EU-Rusland top, een gelegenheid misschien om de nieuwe president aan de tand te voelen over wat zijn land van plan is te doen aan die bevroren conflicten, niet alleen in de Kaukasus, ook in Transnistrië; misschien kan de nieuwe president dan aangeven wat zijn intenties zijn als het gaat om de afspraken die, geloof ik, al in 1999 in de OVSE zijn gemaakt over de situatie in die afgescheiden landjes, republiekjes, staatjes, enz.
<P>
Tenslotte - en ik ben het met iedereen eens die kritiek uitoefent op de manier waarop Rusland VN-uitspraken interpreteert - zijn die vredeshandhavers natuurlijk geen vredeshandhavers; zij moeten meer worden gezien als troepen die een militair strategisch belang van Rusland dienen, maar zeker geen VN-doelen. Hierover moeten nieuwe afspraken komen en misschien kan de Europese Unie daar een rol in spelen.
<P>
Verder moet natuurlijk worden vastgehouden aan de territoriale integriteit van Georgië, aan respect voor de minderheden en de problemen van minderheden - Hannes Swoboda heeft daar al een aantal dingen over gezegd; de mensen ter plekke dreigen namelijk vermalen te worden tussen Moskou en Tbilisi; het is natuurlijk van belang iets te doen aan de aanpak van het vluchtelingenprobleem. Misschien kan de Europese Unie het meest doen door te investeren in vertrouwenwekkende maatregelen die beide zijden op weg kunnen helpen naar een nieuwe dialoog.
<SPEAKER ID="061" NAME="Árpád Duka-Zólyomi" AFFILIATION="PPE-DE">
(HU) Dank u, mevrouw de Voorzitter. Georgië balanceert volgens de verklaring van gisteren van de Georgische onderminister van Re-integratie op de rand van oorlog. De spanningen tussen Georgië en Rusland lopen inderdaad op. Het decreet van de heer Poetin dat de staatsbureaus oproept de samenwerking met Abchazië en Zuid-Ossetië uit te breiden, het neerhalen van een onbemand Georgisch vliegtuig en de inzet van meer Russische legereenheden in Abchazië zijn meer dan genoeg reden voor de ernstige zorgen die de regering van de heer Saakasjvili heeft uitgesproken.
<P>
Rusland - die de territoriale integriteit van Georgië naast zich neerlegt - wil de twee opstandige gebieden van Georgië geleidelijk in zijn macht krijgen. De Russische motieven zijn illustratief voor hun machtspolitiek. 80 procent van de Abchazische burgers is nu Russisch staatsburger en de Russen beweren dat zij daarom verplicht zijn hen te verdedigen. Al even veelzeggend is de verklaring van gisteren van generaal Alexey Maslov, de opperbevelhebber van de Russische grondtroepen: "De uitbreiding van het aantal manschappen in Abchazië is bedoeld om een gewapend conflict te voorkomen en de stabiliteit in de Transkaukakische regio te bewaren.”
<P>
De Russische machten kunnen het gewoon niet hebben dat Georgië de weg van de autonomie, onafhankelijkheid en Euro-Atlantische integratie heeft gekozen. Georgië maakt integraal deel uit van het Europees nabuurschapsbeleid. Wij zijn verplicht de hervormingen en de ontwikkeling van de democratie en rechtsorde in Georgië optimaal te ondersteunen.
<P>
Dat is ook het doel van de aanhoudende inspanningen van de parlementaire samenwerkingscommissie EU-Georgië. Een week geleden zijn we Tbilisi bijeengekomen en hebben we een aantal doorslaggevende aanbevelingen goedgekeurd. We hebben ook het Abchazische "conflictgebied” bezocht, waar de situatie op dit moment onverdraaglijk is. Ik ben van mening dat we energieker en ondubbelzinniger moeten zijn in onze steun aan Georgië, en dat we meer druk op Rusland moeten uitoefenen. De vredestroepen moeten internationaal en neutraal worden gemaakt. Tbilisi reageert rustig op de situatie en wil de problemen graag vreedzaam oplossen. De parlementsverkiezingen in Georgië zijn vervroegd en vinden binnenkort al plaats. Deze verkiezingen zullen een belangrijke test zijn voor de jonge, kwetsbare Georgische democratie, en we moeten het land alle mogelijke hulp bieden om ze tot een succes te maken. Dank u voor uw aandacht.
<SPEAKER ID="062" NAME="Józef Pinior" AFFILIATION="PSE">
(PL) Mevrouw de Voorzitter, commissaris, het Europees Parlement heeft zich tal van keren beziggehouden met de democratisering van Georgië. We hebben met bewondering toegekeken hoe het Georgische volk heeft gewerkt aan de opbouw van een liberale democratie, een sterke civiele samenleving en vrije verkiezingen. Het Europees Parlement staat ook nu nog altijd stevig aan de kant van de democratie in Georgië en bewaakt de territoriale integriteit van het land.
<P>
Gisteren hebben we een toespraak aangehoord van de Georgische vice-premier Giorgi Baramidze. De kwesties die de heer Baramidze vanuit Georgisch oogpunt beschreef, onthullen de ernst van de situatie waar we momenteel in de Kaukasus mee te maken hebben. Vanzelfsprekend verzoeken we alle partijen, zowel Georgië als Rusland, om zich terughoudend op te stellen. Het zal echter duidelijk zijn dat Europa niet instemt met een neo-imperialistisch beleid van Rusland met betrekking tot de Kaukakische landen, of met betrekking tot Georgië. Rusland draagt de speciale verantwoordelijkheid om de vrede en veiligheid in dat gebied te bewaren.
<P>
Tegelijkertijd willen we zeggen dat de Georgische democratie van het grootste belang is voor de internationale situatie en voor Georgië. Daarom roepen we de Georgische autoriteiten en de Georgische burgers op de liberale democratie in Georgië verder te versterken, samen met de civiele samenleving en de rechtsorde.
<P>
Wat de commissaris heeft gezegd over de EU-hulp ter ondersteuning van de komende verkiezingen in Georgië, is een maatregel van de Europese Unie die het Europees beleid in de Kaukasus zou moeten kenmerken: de verdediging van Georgië, bewondering voor de opbouw van een democratie, geen instemming met de afbraak van de territoriale integriteit van het land. We vragen Rusland en Georgië om stabiliteit, vrede en veiligheid in de regio.
<SPEAKER ID="063" NAME="Charles Tannock" AFFILIATION="PPE-DE">
(EN) Mevrouw de Voorzitter, Rusland heeft nu een nieuwe president, maar dankzij zijn nieuwe baan als minister-president kan Vladimir Poetin zijn greep op de macht behouden en toezicht uitoefenen op zijn beschermeling Dmitri Medvedev. Dat betekent dat de Russische buitenlandpolitiek niet zal veranderen.
<P>
Een stroom oliedollars maakt van Rusland weer een grootmacht, maar helaas ziet dat land alles als een nulsom. Poetins buitenlandbeleid - de wederopbouw van iets wat lijkt op de oude Sovjet-Unie - was voornamelijk gericht op die landen die Rusland neerbuigend zijn "nabije buitenland” noemt - de voormalige Sovjetrepublieken in het Baltisch gebied, Oost-Europa en de Zuid-Kaukasus, waar Rusland per se zijn invloed wil behouden. Deze landen worden gestraft voor het feit dat ze zich liever tot het Westen wenden, tot de NAVO en de EU, dan tot Moskou.
<P>
Georgië heeft met de op het Westen georiënteerde hervormer president Saakasjvili zwaar geleden onder de hardheid van Rusland. Poetin gebruikt niet alleen de handel en energievoorraden als diplomatiek wapen, maar probeert ook de territoriale integriteit van Georgië consequent te ondermijnen met de stille steun aan de afvallige, zelfbenoemde republieken Abchazië en Zuid-Ossetië. De komst van nog meer Russische soldaten in Abchazië - zogenaamd als vredeshandhavers maar ongetwijfeld gevechtsklaar - en het neerhalen van een onbemand Georgisch vliegtuig heeft de spanningen in de regio provocerend verhoogd.
<P>
Gezien de haast waarmee het Westen een onafhankelijk Kosovo zonder VN-resolutie of internationale overeenstemming heeft omarmd, schuilt er - helaas - wel enige logica in de acties van Rusland. Met de erkenning van Kosovo is een beerput opengetrokken en staat Rusland moreel in zijn recht. Het mag ons niet verbazen dat Rusland dit als een precedent beschouwt. Het zou inderdaad tragisch zijn als wij door onze aanpak van Kosovo Georgië onherstelbare schade hebben toegebracht en een gewapend conflict hebben afgeroepen over een land, waarvan we de territoriale integriteit met hand en tand moeten verdedigen.
<SPEAKER ID="064" NAME="Alessandro Battilocchio" AFFILIATION="PSE">
(IT) Mijnheer de Voorzitter, dames en heren, ik heb vorige week in Tbilisi vergaderingen bijgewoond, samen met mijn collega's van de interparlementaire delegatie, onder leiding van mevrouw Isler Béguin, wier opmerkingen ik volledig onderstreep: de situatie verslechtert daadwerkelijk en de oplopende spanningen kunnen uitbarsten in een openlijke, gewapende confrontatie. Tijdens de formele bijeenkomst heeft president Saakasjvili bevestigd dat het nu eerder een kwestie van uren dan van dagen is.
<P>
Er wordt gewerkt om uit de impasse inzake de situatie in Abchazië en Zuid-Ossetië te komen en Moskou heeft officieel bevestigd dat Rusland rechtsbetrekkingen met beide regio's wil aanknopen. Dat zal het debat over de territoriale integriteit van Georgië, die in VN-resoluties is erkend, weer op gang brengen.
<P>
Hopelijk gaat Europa uiteindelijk met één mond spreken en een doorslaggevender rol spelen bij de zoektocht naar vreedzame oplossingen, voordat het te laat is. Als de betrekkingen afbrokkelen, is het maar al te makkelijk om een aantal kettingreacties in de regio te voorspellen, die op den duur ook onze grenzen bereiken. Daarom hopen we dat de Raad en de Commissie zich op dit punt echt gaan inzetten.
<P>
We pakken de situatie aan en verdubbelen onze inspanningen om te bemiddelen of straks rust helaas de afschuwelijke verantwoordelijkheid op ons dat we niet genoeg wilden of konden doen.
<SPEAKER ID="065" NAME="Corien Wortmann-Kool" AFFILIATION="PPE-DE">
(NL) Wij zijn vrienden van Georgië. En echte vriendschap betekent ondersteuning en hulp en daar moet Europa voor staan, nu de territoriale integriteit van Georgië in het geding is. Maar echte vriendschap betekent ook kritiek uiten als dat nodig is.
<P>
Voorzitter, de Georgische regering staat voor een moeilijke taak. Opbouw van democratie, gebaseerd op Europese waarden, in een land waar de historie een hele andere is. Opbouw ook van de economie, en terecht geeft de commissaris aan dat er in het ENP goede vooruitgang is geboekt, al moet er ook nog veel gebeuren. Een moeilijke taak voor de Georgische regering, nu de territoriale integriteit in het geding is en door Rusland wordt aangetast.
<P>
Europa moet daarin duidelijk stelling nemen en de betrokken partijen bijstaan in het conflict. De voorstellen van president Sakaasjvili verdienen een faire kans. Dat lost meer op dan wapengekletter. De missie die het Raadsvoorzitterschap aangaat is een goede, want de tijd is voorbij dat wij achterover kunnen leunen en afwachten tot het wel goed komt. De Raad en de Commissie moeten daadkracht tonen.
<P>
De spanning is extra groot omdat op 21 mei parlementsverkiezingen plaatsvinden. Ik zal deel uitmaken van de waarnemersmissie en wij zullen de verkiezingen nauwgezet volgen. Deze parlementsverkiezingen vormen een lakmoesproef voor de regering Sakaasjvili. Daar ligt de verantwoordelijkheid om te zorgen dat de verkiezingen eerlijk en democratisch zullen verlopen. Dat zal het draagvlak in Europa zijn om samen op te trekken en om ervoor te zorgen dat de burgers van heel Georgië, dus inclusief Abghasië en Zuid-Ossetië in vrijheid en democratie kunnen leven; daarom verdient Georgië onze steun. Dank u wel.
<SPEAKER ID="066" NAME="Robert Evans" AFFILIATION="PSE">
(EN) Mevrouw de Voorzitter, commissaris Ferrero-Waldner is haar opmerkingen een paar minuten geleden begonnen met de melding dat de situatie heel ernstig is, iets wat de heer Lenarčič namens de Raad ook al had gezegd. Alle volgende sprekers hebben de ernst van de huidige situatie eveneens benadrukt.
<P>
Ik weet van mijn bezoeken aan Georgië dat het land zich echt moeite getroost om de banden met de Europese Unie aan te halen. Ik vind, collega's, dat we Georgië in deze crisistijd en met het oog op wat een collega zonet het Russisch imperialisme noemde, moeten steunen.
<P>
Rusland heeft de territoriale integriteit van Georgië met betrekking tot Abchazië en Zuid-Ossetië nooit aanvaard. We zijn de afgelopen weken te weten gekomen dat Rusland en Abchazische separatisten kennelijk betrokken zijn geweest bij de incidenten met het spionagevliegtuig, die hebben geleid tot de opgelopen spanningen. We moeten allemaal inzien dat van het een het ander is gekomen. Ik ben niet op de hoogte van alle diplomatieke maatregelen die worden getroffen, maar ik ben wel bang dat de Europese Unie niet genoeg doet om de escalatie van het geweld te stoppen. Mevrouw Isler Béguin heeft een paar minuten geleden gezegd dat de geschiedenis het ons nooit zal vergeven als we niets doen. Als wij niets doen, kan het hele gebied in oorlog raken - een oorlog zonder winnaar.
<P>
Dus mijn boodschap vanmiddag - niet alleen aan dit Parlement, maar ook aan de heer Lenarčič voor de Raad en natuurlijk aan commissaris Ferrero-Waldner - is dat u alles moet doen wat in uw macht ligt, op het hoogste niveau, om ervoor te zorgen dat iedereen, en vooral Rusland, begrijpt hoe gevaarlijk de acties zijn die nu in dat gebied plaatsvinden en dat we de escalatie moeten stoppen om een nieuwe Balkancrisis te voorkomen.
<SPEAKER ID="067" NAME="Vytautas Landsbergis" AFFILIATION="PPE-DE">
(EN) Mevrouw de Voorzitter, we moeten klare taal spreken: Stop de oorlog! Ruki proch ot Gruzii - blijf van Georgië af! Geen VN-mandaat meer voor conflict-handhavers! Alleen dan wil het Kremlin luisteren. Als de EU dat niet kan zeggen, is zij medeverantwoordelijk. We kunnen het hier wel zeggen en Rusland vragen zijn paratroepers terug te halen.
<P>
Niemand heeft die waarschuwing laten horen vóór het bloedbad in januari 1991 in Vilnius, toen de paratroepers daar zaten.
<P>
Nu Rusland de spanningen rond en tegen Georgië laat oplopen en ze ook nog eens een steeds sterker militair karakter geeft, kunnen de redenen gezien worden als politieke redenen, maar niet alleen. Wat kunnen we daarvan leren?
<P>
We kunnen de net aangetreden president Medvedev voor een voldongen feit stellen als er vandaag al tussen het Georgische en Russische leger wordt gevochten, iets wat makkelijk door de Russische geheime dienst kan worden bewerkstelligd - of we kunnen het tegenovergestelde doen en hem de kans geven voor vredesduif te spelen; hij kan invloed uitoefenen op de aankomende verkiezingen in Georgië; hij kan zich vanwege Kosovo op de EU wreken door Georgië af te straffen; hij kan de steeds grotere Georgische economische groei en de bestrijding van de corruptie een halt toe roepen na de belangrijke verschuiving van het landsbestuur van een Russisch naar een Westers model.
<P>
Helaas is er ook sprake van een directe oorlogsdreiging tegen het ongehoorzame Georgië. Daarom kunnen we, met een mogelijk verband tussen het veto van Boekarest over een ROUTEKAART VAN DE NAVO voor Georgië en de snel groeiende agressie van Rusland in gedachten, Duitsland vragen de rol van bemiddelaar in het conflict tussen Rusland en Georgië op zich te nemen om het ergste te voorkomen. Er is geen tijd meer voor lokale, etnische of andere spelletjes. Dit is een Europese kwestie.
<P>
(Applaus)
<SPEAKER ID="068" NAME="Urszula Gacek" AFFILIATION="PPE-DE">
(EN) Mevrouw de Voorzitter, in het debat van vandaag zijn tal van zaken aan de orde gesteld - visa, vrije-handelsafspraken en de aankomende verkiezingen. Allemaal zaken die het bespreken waard zijn. Maar we moeten onze aandacht nu vooral richten op de belangrijkste kwestie, de explosieve veiligheidssituatie. We moeten Georgië steunen nu dat land vreest voor verdere provocatie, en zelfs agressie, van Rusland.
<P>
De boodschap van vandaag moet helder zijn. Ten eerste tolereren we geen provocaties van Rusland. Ten tweede mag de territoriale integriteit van Georgië op geen enkele manier worden aangetast, en ten derde moeten de vredeshandhavers in de potentieel afvallige regio's neutraal zijn en het vertrouwen van alle partijen hebben. De Russische troepen voldoen duidelijk niet aan deze criteria.
<P>
Dat zijn de kwesties die we aan de orde moeten stellen, en wel nu meteen.
<P>
(Applaus)
<SPEAKER ID="069" NAME="Katrin Saks" AFFILIATION="PSE">
(ET) Gisteren, bij de ontmoeting met de vice-premier van Georgië, werd herhaaldelijk de mening verkondigd dat de aanpak van Kosovo de oorzaak was van de oplopende spanningen in Georgië.
<P>
Het klopt dat Rusland de situatie uitbuit, maar het is ook duidelijk dat Rusland voor zijn imperialistische belangen wel een andere rechtvaardiging zou vinden als dat nodig was.
<P>
Het maakt niet uit wat Georgië heeft gedaan of nagelaten. Het gaat erom dat er een oorlog wordt uitgelokt onder het mom van vredeshandhaving en dat die oorlog gevaarlijk dichtbij is.
<P>
We moeten de situatie in Abchazië goed beoordelen en Georgië onze ondubbelzinnige steun aanbieden.
<SPEAKER ID="070" NAME="Ewa Tomaszewska" AFFILIATION="UEN">
(PL) Mevrouw de Voorzitter, onder het mom van de strijd tegen het terrorisme heeft Rusland op dit moment al meer dan de helft van de Tsjetsjeense bevolking uitgemoord. Rusland is momenteel invloed aan het uitoefenen op de schendingen van de mensenrechten in Wit-Rusland en deze invloed is zeer duidelijk. Wat er in Georgië gebeurt, is gewoon een volgende dreiging. We kunnen deze zaken gewoonweg niet beschouwen als interne aangelegenheden van Rusland; we mogen niet toestaan dat Rusland opnieuw afhankelijkheid en oorlog veroorzaakt in landen die tot sinds kort onderworpen waren aan Rusland. Rusland is niet in staat de vrijheid van anderen te respecteren. Ik zou er de voorkeur aan geven dat het anders was, maar dit is zoals het de afgelopen eeuwen is geweest, en dat is helaas een enorm drama.
<P>
De Europese Unie mag deze aangelegenheden niet afdoen alsof het allemaal slechts een kwestie is van gevoelige diplomatieke procedures. We dienen dit eenvoudigweg als een zeer serieuze zaak op te vatten.
<SPEAKER ID="071" NAME="Janusz Onyszkiewicz" AFFILIATION="ALDE">
(PL) Al geruime tijd probeert Rusland aan te zetten tot een soort spiraal van angst ten aanzien van Georgië. Eén aanwijzing hiervoor is het neerschieten van een onbemand verkenningsvliegtuig door een Russische straaljager, aangezien er geen enkele twijfel over bestaat dat dit door een vliegtuig van de Abchazische luchtmacht werd uitgevoerd. Er is hiervan een video, die we kunnen bekijken, waarop duidelijk een MiG-29 te zien is die dichterbij komt, een raket afvuurt en vervolgens het verkenningsvliegtuig raakt. Het ziet er naar uit dat er onlangs nog twee door de Abchazische veiligheidsdienst neergeschoten.
<P>
De volgende vraag doemt op: hoe is het mogelijk dat, ondanks het in 1994 in Moskou overeengekomen akkoord, het Abchazische leger nog dergelijke middelen tot zijn beschikking heeft? Wij in dit Huis dienen de Georgische regering te steunen in hun verzoek aan de Hoge Vertegenwoordiger van de Verenigde Naties in Georgië om een onderzoek in te stellen naar deze kwestie en om deze tot op de bodem uit te zoeken.
<P>
We mogen niet toestaan dat de Russen aanzetten tot deze spiraal van angst.
<SPEAKER ID="072" NAME="Tunne Kelam" AFFILIATION="PPE-DE">
(EN) Mevrouw de Voorzitter, ik denk dat het vandaag duidelijk is geworden dat de term "bevroren conflicten” misleidend kan zijn. Eigenlijk is onze eigen opvatting over de kern van deze conflicten vaak bevroren. Wat wij hier momenteel zien is postimperialistische nabijebuitenlandpolitiek in actie: een politiek die de Russische regering 12 jaar geleden vastberaden van plan was af te schaffen, toen het land lid werd van de Raad van Europa.
<P>
We moeten vandaag zeer duidelijk laten weten, dat de Russische interpretatie van VN-rol om de vrede te bewaren absoluut onaanvaardbaar is. We mogen er ook niet voor terugdeinzen om duidelijk te maken dat eenheid en integriteit evenzeer voor Georgië als voor Rusland geldt.
<P>
Het is nu tijd voor actie. De tijd voor woorden is voorbij.
<P>
(Applaus)
<SPEAKER ID="073" NAME="Siiri Oviir" AFFILIATION="ALDE">
(ET) Het is vandaag duidelijk, luisterend naar het debat, dat wij hier allemaal, of we nu de Raad, de Commissie of het Europees Parlement vertegenwoordigen, van mening zijn dat Georgië aan de rand van een crisis, op het punt van oorlog staat, indien we niet onmiddellijk dringende maatregelen met substantiële hulpbronnen nemen.
<P>
Aangezien mijn tijd beperkt is, wil ik slechts één kwestie bespreken, en wel de zogenaamde Russische vredestroepen, die tot dusverre veertien jaar lang op Georgisch, Abchazisch en Zuid-Ossetisch grondgebied gestationeerd zijn. En met welk doel? Gedurende deze periode zijn er veel, heel veel provocaties geweest waaronder onbemande verkenningsvluchten, eenzijdige vredesverklaringen en een uitbreiding van het aantal zogenaamde vredestroepen. De instabiliteit is toegenomen.
<P>
In Abchazië, waar tachtig procent van de Abchaziërs wonen, heeft Rusland aan negentig procent van de burgers in de regio een Russisch paspoort verstrekt. Waarom bespreken we hier het opheffen van de visumplicht? Zij doen er alles aan om de situatie verder te destabiliseren.
<P>
Ik heb daarom slechts één voorstel: vredestroepen, de Russische vredestroepen moeten worden vervangen door echte, doelmatige vredestroepen.
<SPEAKER ID="074" NAME="Zbigniew Zaleski" AFFILIATION="PPE-DE">
(PL) Mevrouw de Voorzitter, ten eerste dient de Europese Unie een visumfout te herstellen, ten tweede dient zij zonder agressie maar vastberaden de feiten over wat Rusland in Georgië allemaal uitvoert, op te sommen en ten derde dient zij Georgië te helpen zijn interne problemen op te lossen.
<P>
Nu Georgië toch onderwerp van dit debat is, zou ik een verzoek aan Rusland willen doen: de nieuwe Russische president zou in een nieuw soort hoogwaardige stijl kunnen worden geïntroduceerd, op het niveau van een groot acteur. In plaats van in imperialistische termen, zou Rusland misschien eerder in termen van samenwerking kunnen gaan denken. Hierdoor zal hun gevoel van nationale trots niet worden aangetast. Ten tweede kan een groots, trots en rijk Rusland het zich permitteren het gehele grondgebied van Georgië te respecteren, net zoals wij het nogal vreemde Russische grondgebied in de Kaliningradregio respecteren.
<SPEAKER ID="075" NAME="Janez Lenarčič">
fungerend voorzitter van de Raad. - (SL) Ik heb zeer aandachtig geluisterd naar de verklaringen van dit debat en ik wil u er hartelijk voor bedanken. Ik zou eerst willen reageren op de verklaring van de heer Wiersma, die van mening is dat de Europese Unie een belangrijke rol kan spelen bij het de-escaleren van de huidige situatie. Ik ben het hiermee eens en het Sloveense voorzitterschap en, naar ik meen, de Raad, zullen zich hiervoor in gaan spannen. Op welke manier? Ten eerste binnen het kader van de Verenigde Naties. We kunnen het eens zijn met de conclusie van mevrouw Béguin, dat de vooruitgang binnen het kader van de Verenigde Naties bescheiden is geweest, en we kunnen er zeker niet tevreden over zijn, maar het kader van de Verenigde Naties is nog steeds een van de belangrijkste kaders waarbinnen deze kwestie besproken kan worden.
<P>
Ik heb in mijn inleiding al gerefereerd aan resolutie 1808 van de VN-Veiligheidsraad, waarin de soevereiniteit en territoriale integriteit van Georgië binnen zijn internationaal erkende grenzen nogmaals wordt bevestigd. Deze resolutie van de Veiligheidsraad werd onlangs - op 15 april - aangenomen en ik wil hierbij erop wijzen en benadrukken, in het bijzonder in verband met de verklaring van de heer Evans, dat deze resolutie zonder instemming van de Russische Federatie niet zou zijn aangenomen.
<P>
De Verenigde Naties blijven derhalve een belangrijk kader waarbinnen dit probleem besproken kan worden. Een ander belangrijk kader is de Organisatie voor Veiligheid en Samenwerking in Europa, en ook hierbinnen blijft de Europese Unie inspanningen leveren om de situatie te de-escaleren, en hopelijk kan zij deze ook intensiveren. Voor de Europese Unie is de-escalatie, dat wil zeggen het tot rust komen van de situatie en vermindering van de spanning, een onvoorwaardelijke prioriteit. Het heeft de allerhoogste prioriteit.
<P>
Tegelijkertijd zullen we ons meer inspanning getroosten om een blijvende en vreedzame oplossing voor deze kwestie tot stand te brengen, niet alleen in de door mij al genoemde internationale fora, maar ook in onze bilaterale overeenkomsten met zowel de Russische Federatie als Georgië. Het voorzitterschap speelt hierin een actieve rol. Ik heb al aangegeven dat deze kwestie onlangs het onderwerp van gesprek was tijdens ministeriële onderhandelingen tussen de Trojka van de EU en de Russische Federatie. Juist vandaag heeft minister Rupel, voorzitter van de Raad Algemene Zaken en Buitenlandse Betrekkingen, een ontmoeting gehad met de Georgische vice-premier Baramidze en heeft met hem deze kwestie besproken. De top van de Europese Unie en de Russische Federatie van volgende maand is een van de vele gelegenheden om deze kwestie in de komende tijd te bespreken.
<P>
Ik zou willen benadrukken dat de Europese Unie zich in deze kwestie actief opstelt. Tot dusverre is de kwestie Georgië vaak opgenomen als agendapunt van de Raad Algemene Zaken en Buitenlandse Betrekkingen. Er is een speciale vertegenwoordiger van de Europese Unie voor Georgië en de Kaukasus. Het kan zijn dat de politiek directeur de komende dagen een speciaal bezoek aan het land en de regio zal brengen. Ik zou willen benadrukken dat de Europese Unie de inspanningen van Georgië om tot een vreedzame overeenkomst te komen betreffende de onopgeloste conflicten in Abchazië en Zuid-Ossetië trouw zal blijven steunen. Ik zou verder willen benadrukken dat het voortdurend een gespreksonderwerp zal blijven tijdens onze dialoog met de Russische Federatie, waarin we altijd blijven onderstrepen dat er een vreedzame oplossing nodig is, en erop aandringen en aanmoedigen dat de Russische Federatie betreffende het onlangs door president Saakashvili uitgebrachte bod voor een vredige oplossing constructief te werk gaat.
<P>
De speciale vertegenwoordiger van de Europese Unie zal zich zeker blijven inzetten en ook de Europese Commissie zal dit blijven doen en de inspanningen zelfs intensiveren, vooral door middel van de implementatie van een pakket maatregelen gericht op het vergroten van het vertrouwen - we zijn Georgië erg dankbaar dat ze dit pakket ondersteunen. In het kort kan ik u namens het voorzitterschap garanderen dat we zullen aandringen op voortzetting en intensivering van de inspanningen die ten eerste op de-escalatie en ten tweede op het vinden van een vreedzame en duurzame oplossing van deze kwestie zijn gericht.
<SPEAKER ID="077" NAME="Benita Ferrero-Waldner">
lid van de Commissie. - (EN) Mevrouw de Voorzitter, dit was een belangrijk debat dat op een belangrijk en lastig moment plaatsvond. Voordat ik op een aantal van uw ideeën, vragen en opvattingen reageer, wil ik graag zeggen dat ook ik het verslag van de parlementaire samenwerkingscommissie EU-Georgië verwelkom, dat veel overeenkomsten bezit met de analyse binnen de Commissie en gestoeld is op dezelfde grondgedachte als onze voortgangsverslagen.
<P>
Het is duidelijk dat we Georgië moeten steunen, maar, zoals een aantal van u heeft gezegd, horen goede vrienden ook goede adviezen over te nemen, en ik denk dat we hun als eerste horen te vertellen dat de dialoog de enige weg vooruit is. Als Georgië uitgedaagd wordt, is het van essentieel belang dat het land niet in de val trapt om agressief te reageren.
<P>
Zoals velen van u hebben opgemerkt, is het nu belangrijker dan ooit dat Georgië zijn democratie verstevigt en vrije en eerlijke verkiezingen houdt. We zullen zien wat er op 21 mei gaat gebeuren. Het is echter ook duidelijk dat de Europese Unie in geen geval roerloos aan de zijkant zal blijven staan op dit zeer lastige moment.
<P>
We gaan er zeker bij Rusland op aandringen om zijn recente beslissing te herroepen en zoals inderdaad de Voorzitter van de Raad al heeft gezegd, is er zojuist een trojkabijeenkomst geweest van de Permanente Partnerschapsraad EU-Rusland - ikzelf was hierbij aanwezig - waarop deze kwestie op een vrij open manier werd besproken. Verder zal er de top in juni zijn en we zullen elke gelegenheid aangrijpen om dit standpunt zeer duidelijk te maken.
<P>
We zullen Georgië ook steunen in hun inspanningen om hun positie te versterken. Ik herhaal hierbij dat we ook ieder initiatief zullen steunen waarin de dialoog tussen alle partijen wordt gestimuleerd.
<P>
Zoals ik eerder zei, stem ik in met voorstellen die de vredesmechanismen willen aanpassen, indien alle betrokken partijen hierover tot overeenstemming kunnen komen: hierin zit natuurlijk weer de moeilijkheid. Aangaande het versoepelen van visumaanvragen zijn we in de Raad begonnen hierover te debatteren. Een groeiend aantal lidstaten ziet nu de urgentie in van versoepeling van de visumaanvragen en wedertoelating. We hebben nog niet de eensgezindheid, die beslist nodig is, maar wellicht beweegt deze kwestie zich nu in de juiste richting.
<P>
Wat betreft vluchtelingen hebben we al aanzienlijke steun verleend aan in eigen land ontheemde personen (IDP's) die Abchazië en Zuid-Ossetië hebben moeten verlaten. Dit jaar verlenen we ter aanvulling nog steun aan de implementatie van een nieuwe Georgische wet inzake het re-integreren van in eigen land ontheemde personen zodat zij hun vreselijke tijdelijke onderkomens kunnen verlaten, en hiermee is een programma van twee miljoen euro gemoeid.
<P>
Maar we blijven ons inzetten, omdat dit een van de kwesties is die we voortdurend in de gaten moeten houden.
<P>
Concluderend zullen we inderdaad alles doen wat we praktisch gesproken kunnen, om in Georgië terugkeer naar stabiliteit te bereiken, en bieden we natuurlijk ook onze niet aflatende steun aan de soevereiniteit en territoriale integriteit van Georgië.
<SPEAKER ID="078" NAME="De Voorzitter">
Het debat is gesloten.
<P>
De stemming vindt 5 juni plaats.
<P>
Schriftelijke verklaringen (Artikel 142)
<SPEAKER ID="079" NAME="Adam Bielan  " AFFILIATION="UEN">
schriftelijk. - (PL) De afgelopen dagen en weken hebben de Russische autoriteiten een aantal provocatieve stappen genomen met betrekking tot Georgië, waardoor er een conflict met een oorlogsdreiging is ontstaan. Een paar dagen geleden heeft Rusland zonder instemming van Georgië zijn militaire contingent in Abchazië uitgebreid van tweeduizend naar drieduizend soldaten en heeft verder een hooggeplaatste Russische officier aangesteld om leiding te geven aan het zogenaamde Abchazische leger. Dit is duidelijk een teken dat Rusland zich voorbereid op militaire agressie in Georgië.
<P>
Ik roep op om steun te verlenen aan de soevereiniteit en territoriale integriteit van Georgië, en verzoek de Russische autoriteiten om een einde te maken aan de escalatie van dit conflict en om de genomen militaire maatregelen te valideren. De op confrontatie gerichte retoriek en provocatie van het Kremlin leiden ertoe dat een vreedzame oplossing van deze situatie onmogelijk wordt en dat de gehele regio op het punt staat te destabiliseren.
<P>
De zogenaamde "vredestroepen” van het Russische leger dienen onmiddellijk te worden vervangen door onafhankelijke, vreedzame strijdkrachten onder het commando van de EU of de VN.
<P>
De EU dient de taak op zich te nemen om dit conflict te "ontwapenen” en de neo-imperialistische ambities van Rusland met betrekking tot voormalige republieken in de Kaukasus in te dammen.
<P>
De EU dient haar volledige steun voor Georgië kenbaar te maken, de samenwerking op systematische wijze te vergroten en onverwijld de visumregelingen voor Georgiërs te versoepelen.
