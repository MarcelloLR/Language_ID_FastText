<CHAPTER ID="007">
Ontwerp van algemene begroting van de Europese Unie voor het begrotingsjaar 2010, zoals gewijzigd door de Raad (alle afdelingen) - Ontwerp van gewijzigde begroting nr. 10/2009 van de Europese Unie voor het begrotingsjaar 2009, afdeling III - Commissie - Beschikbaarstelling van middelen uit het flexibiliteitsinstrument: energie - Financieel kader 2007-2013: Financiering van projecten op energiegebied in het kader van het Europees economisch herstelplan (wijziging van het Interinstitutioneel Akkoord van 17 mei 2006 betreffende de begrotingsdiscipline en een goed financieel beheer) (debat) 
<SPEAKER ID="012" NAME="De Voorzitter">
Aan de orde is de gecombineerde behandeling van:
<P>
het verslag van László Surján en Vladimír Maňka, namens de Begrotingscommissie, over het ontwerp van algemene begroting van de Europese Unie voor het begrotingsjaar 2010, zoals gewijzigd door de Raad (alle afdelingen) (11902/2009 - C7-0127/2009 -, en over de nota's van wijzingen nrs. 1/2010 (SEC(2009)1133 - 14272/2009 - C7 - 0215/2009), 2/2010 (SEC(2009)1462 - 16328/2009 - C7-0292/2009) en 3/2010 (SEC(2009)1635 - 16731/2009 - C7-0304/2009) bij het ontwerp van algemene begroting van de Europese Unie voor het begrotingsjaar 2010,
<P>
het verslag van Jutta Haug, namens de Begrotingscommissie, over het ontwerp van gewijzigde begroting nr. 10/2009 van de Europese Unie voor het begrotingsjaar 2009, afdeling III - Commissie (16327/2009 - C7-0288/2009 -,
<P>
het verslag van Reimer Böge, namens de Begrotingscommissie, over het voorstel voor een besluit van het Europees Parlement en de Raad inzake de beschikbaarstelling van middelen uit het flexibiliteitsinstrument overeenkomstig punt 27 van het Interinstitutioneel Akkoord van 17 mei 2006 tussen het Europees Parlement, de Raad en de Commissie betreffende de begrotingsdiscipline en een goed financieel beheer,
<P>
het verslag van Reimer Böge, namens de Begrotingscommissie, over het gewijzigd voorstel voor een besluit van het Europees Parlement en de Raad tot wijziging van het Interinstitutioneel Akkoord van 17 mei 2006 betreffende de begrotingsdiscipline en een goed financieel beheer ten aanzien van het meerjarig financieel kader: Financiering van projecten op energiegebied in het kader van het Europees economisch herstelplan - C7-0305/2009 -.
<SPEAKER ID="013" NAME="László Surján">
rapporteur. - (HU) Dank u dat u mij het woord hebt gegeven, mijnheer de Voorzitter. Minister, commissaris, dames en heren, ik moet hier meteen aan het begin van het begrotingsdebat zeggen dat ik niet zozeer wil discussiëren als wel mijn dank uiten. Ik wil de Raad en de Commissie bedanken voor de goede samenwerking die het mogelijk heeft gemaakt dat we het uiteindelijk eens zijn geworden en dat we nu een min of meer gezamenlijk voorstel indienen bij het Parlement. Maar dit dankwoord strekt zich ook uit naar de verschillende fracties in dit Parlement, want als deze fracties niet hadden kunnen samenwerken en niet samen de waarden hadden kunnen vertegenwoordigen die belangrijk zijn voor het Parlement en de Europese burgers, had de begroting in geen geval tot stand kunnen komen.
<P>
Een jaar geleden kreeg ik de opdracht om rapporteur te worden voor de begroting voor 2010. We zijn toen meteen aan de slag gegaan om de politieke verwachtingen en richtlijnen van het Parlement te formuleren. Al deze zaken zijn dit voorjaar behandeld door het Parlement. Dit was een zeer belangrijke beslissing waaruit ook voor de toekomst lering kon worden getrokken, aangezien we de formulering van het voorontwerp van begroting maanden voor waren. Met andere woorden: de Europese Commissie kende de mening van het Parlement en heeft daar min of meer ook rekening mee gehouden bij het opstellen van de voorlopige begroting.
<P>
Ik denk dat we deze timing ook de komende jaren moeten volgen. Wat wilden we bereiken? We wisten dat de Europese economie in een crisis verkeerde. We hadden en hebben nog steeds het gevoel dat deze begroting moet bijdragen aan de aanpak van de crisis. Daarover hebben we gediscussieerd met de Raad, aangezien het uiteraard ook een oplossing van de crisis is als we minder geld uitgeven aan Europa. Het is geen oplossing maar kan wel schelen als we de middelen hier goed besteden, en op deze goede besteding ligt een zeer grote nadruk. Dan kan de Europese begroting geen last maar een onderdeel van de oplossing voor de crisis zijn. In het licht hiervan wilden we het concurrentievermogen vergroten, onder andere via programma's voor onderzoek en ontwikkeling. Tevens wilden we de basis leggen voor en bijdragen aan een gemeenschappelijk energiebeleid.
<P>
Er wordt meer dan 11 miljard euro voor deze doelen uitgetrokken. We wilden de economie stimuleren, vooral door middel van het cohesiebeleid. Dit is een faciliteit van 36 miljard euro. In de loop van het jaar is het duidelijk geworden dat er ernstige problemen bestaan, bijvoorbeeld in de zuivelsector, die niet het gevolg zijn van de algemene crisis. Het Parlement achtte het toch noodzakelijk om voor de boeren op te komen en zo is er een zogenaamd zuivelfonds van 300 miljoen euro in het leven geroepen, dat weliswaar geen permanent fonds is, maar toch 300 miljoen euro extra geeft. In totaal kan ongeveer 750 miljoen euro meer worden toegewezen aan de zuivelsector, maar het Parlement wil ook nu graag benadrukken dat dit samen moet gaan met een overzicht en de herstructurering van het hele probleem waarmee de zuivelsector kampt.
<P>
Aan de andere kant moesten we onder ogen zien dat we niet voldoende bewegingsvrijheid hadden. Er zijn hoofdstukken waar geen enkele reserve beschikbaar is en daarom is een tussentijdse toetsing van het meerjarige begrotingskader onvermijdelijk. Dat is heel hard nodig maar aan de andere kant is het ook hard nodig dat de lidstaten de middelen die zij tot hun beschikking hebben veel doelgerichter en zorgvuldiger besteden om groei te stimuleren. Alleen dan kunnen we de Europese bevolking, de belastingbetalers, recht in de ogen kijken, aangezien het hun geld is dat we uitgeven in een poging om de Europese Unie beter en succesvoller te laten functioneren.
<SPEAKER ID="014" NAME="Vladimír Maňka" LANGUAGE="SK">
Mijnheer de Voorzitter, commissaris, staatssecretaris, ik hoef er niet bang voor te zijn dat ik vergeet iets belangrijks uit mijn verslag te vermelden. Alles wat we gedurende een heel jaar samen met collega's en medewerkers hebben opgesteld, is al voldoende besproken in de Begrotingscommissie, de plenaire zittingen en de bemiddelingsprocedure, of in trialogen. Het belangrijkste is echter dat er voor alle onderdelen voldoende steun is in dit Parlement.
<P>
Toen we bij de aanvang van dit jaar de begroting begonnen op te stellen, was ik benieuwd hoe ver ik zou mogen gaan van mijn adviseurs, coördinatoren en fractie, want ik had te horen gekregen dat ik al te ver was gegaan. Ik zag tal van onbenutte kansen en tekortkomingen die ik wilde uitzoeken. Andere mogelijkheden en voorstellen om verbeteringen door te voeren, kwamen voort uit de tientallen gesprekken met hoge vertegenwoordigers van de instellingen, hoofden van directoraten en overig personeel.
<P>
De personeelsleden van de instellingen komen nu zelf met informatie en voorstellen. Ik heb het gevoel dat zij hopen en geloven dat we samen dingen kunnen uitzoeken. Enerzijds was ik blij dat ze zoveel vertrouwen in mij stelden en zich meldden, maar anderzijds zou ik er nog blijer over zijn als hun directe superieuren naar hun mening konden luisteren en de problemen konden oplossen.
<P>
Natuurlijk geloof ik dat de meeste afdelingen kwaliteits- en vakwerk leveren, maar wat dit punt betreft zou ik hier willen benadrukken hoe belangrijk personeelswerk is. Op grond van de in kaart gebrachte tekortkomingen hebben we meer systematische maatregelen kunnen implementeren. Het is echter niet de rapporteur maar de secretaris-generaal van het Europees Parlement of de hoge vertegenwoordiger van de betrokken Europese instelling die problemen aan het licht kan brengen en ze kan oplossen.
<P>
Daarom juich ik de overeenkomst toe van de arbitrageprocedure met het bestuur van het Europees Parlement inzake de uitvoering van een financiële controle op organisatorisch niveau. Voor het eerst in de geschiedenis van het Europees Parlement zal er volgend jaar een officiële financiële controle plaatsvinden op twee belangrijke afdelingen, het Directoraat-generaal Infrastructuur en logistiek, en de Veiligheidsdienst. Doel is tot een meer efficiënt gebruik van de middelen te komen.
<P>
In het verleden was de Europese Rekenkamer de enige instelling die heeft ingestemd met extern onderzoeken naar zijn werkzaamheden, wat een gunstig resultaat heeft opgeleverd. De Rekenkamer heeft zijn huishoudelijke uitgaven namelijk weten te beperken en zijn productiviteit opgevoerd.
<P>
Ik zou Zweden willen gelukwensen met de professionaliteit van zijn voorzitterschap. Reeds in april, voordat ons mandaat feitelijk van kracht werd, hebben we minister Hans Lindblad en zijn collega's ontmoet. We waren het al gauw eens over de prioriteiten, en zijn er samen in geslaagd om rationele elementen en uitgangspunten vast te stellen.
<P>
Wij leggen de plenaire vergadering vandaag een gezamenlijke verklaring voor over het beleid betreffende de gebouwen, die een belangrijke post vormen in de huishoudelijke uitgaven van de instellingen. Ik geloof dat het ons samen gelukt is om de aanzet te geven tot een proces dat zal leiden tot kostenbesparingen op dit gebied.
<P>
Dames en heren, alleen door gezamenlijke inspanningen op Europees niveau zullen we de grootste uitdagingen van de 21e eeuw het hoofd weten te bieden: de klimaatverandering, de risico's en kosten verbonden aan grondstoffen en energie, de globalisering van de economie, en de gevaren voor onze veiligheid. Als Europa deze problemen wil overwinnen, dient het doeltreffende en complexe instrumenten tot zijn beschikking te hebben. Het Verdrag van Lissabon zal deze instrumenten verschaffen. In de beginfase als het Verdrag van kracht wordt, zal de Europese Unie voldoende financiële middelen tot haar beschikking moeten hebben om de nieuwe beleidsvormen ten uitvoer te leggen.
<P>
Ook als het debat van vandaag over de begroting van de Europese Unie van 2010 werkelijk het laatste van dit jaar blijkt te zijn, zal het werk van de twee rapporteurs voor de begroting van 2010 nog niet voltooid zijn maar nog zeker drie maanden in beslag nemen om redenen die verband houden met de tenuitvoerlegging van het Verdrag van Lissabon. Ik geloof dat dit werk positieve resultaten zal opleveren.
<SPEAKER ID="015" NAME="Jutta Haug">
rapporteur. - (DE) Mijnheer de Voorzitter, mijnheer de fungerend voorzitter van de Raad, mijnheer de commissaris, toen wij in december vorig jaar debatteerden over de begroting van dit jaar, wisten wij het al en als algemeen rapporteur voor de begroting 2009 heb ik tijdens het debat ook al gezegd dat de crisis op de financiële markten haar weerslag zou hebben op de reële economie van al onze lidstaten. En dat is inderdaad gebeurd.
<P>
In april 2009 bereikten het Parlement en de Raad overeenstemming over de financiering van het eerste deel van de door de Commissie voorgestelde stimuleringsmaatregelen. Voor deze 2,6 miljard euro was een zogeheten kleine herziening van de financiële vooruitzichten nodig. Waar anders zouden we de middelen vandaan moeten halen gezien ons krap bemeten financieel korset? De resterende 2,4 miljard euro van het totaalbedrag van 5 miljard euro zou dit najaar moeten worden gevonden. Op dat punt zijn we nu aangekomen. Het is nu najaar en dankzij een goed verlopen onderhandeling tussen het Parlement en de Raad over de begroting 2010 hebben we ook een oplossing. De begroting 2009 draagt hieraan in niet geringe mate bij.
<P>
In de gewijzigde en aanvullende begroting 2010 worden de betalingskredieten met ruim 3,4 miljard euro verlaagd. Bijgevolg worden de marges van ongebruikte onderdelen in de verschillende rubrieken verlaagd met bijna 1,5 miljard euro. Dat alles in de begroting van 2009, een begroting die met 133,8 miljard euro aan vastleggingskredieten en 116,1 miljard euro aan betalingskredieten niet bepaald ruim bemeten is. Als we dan bedenken op welke begrotingslijnen de Commissie het nodige geld gevonden heeft, lijkt het er sterk op dat de Commissie de besluiten van de begrotingsautoriteit simpelweg niet serieus neemt.
<P>
Ik wil u graag het jaar 2008 in herinnering brengen, toen we de begroting voor 2009 vaststelden: onze prioriteiten waren toen concurrentievermogen van de Europese Unie, groei en werkgelegenheid. Daarom hadden we meer geld dan door de Commissie was voorzien bestemd voor begrotingslijnen waarmee de sociale dimensie zou worden versterkt met het oog op het creëren van meer en betere arbeidsplaatsen en het ondersteunen van het midden- en kleinbedrijf. Het waren echter juist deze begrotingslijnen die geplunderd werden als het ging om overdrachten of gewijzigde begrotingen. Het is kennelijk te veel gevraagd om van de Commissie te verwachten dat zij de besluiten van het Parlement en de Raad uitvoert en ervoor zorgt dat het geld daar terecht komt, waar het hoort, zodat het daar een positief effect kan sorteren. En daarbij lijkt de door de Commissie ingediende ontwerpbegroting noch een exacte berekening noch een goede schatting te zijn. In 2009 waren er ruim vijftig kredietoverschrijvingen en tien aanvullende en gewijzigde begrotingen. Er is dus geen sprake van een waarheidsgetrouwe en duidelijke begroting en deze situatie moet verbeterd worden.
<P>
Onze collega's van de vakcommissies moeten extra aandacht besteden aan de uitvoeringsverslagen die in de loop van het begrotingsjaar verschijnen en de Commissie moet nu eindelijk gestand doen aan haar nog altijd goede naam van goed Europees bestuursorgaan. Ik hoop dat we hier allemaal aan zullen werken.
<SPEAKER ID="016" NAME="Reimer Böge">
rapporteur. - (DE) Mijnheer de Voorzitter, dames en heren, nu er overeenstemming is bereikt over de begroting 2010 beloopt deze ruim 141,4 miljard euro aan betalingsverplichtingen en 122,9 miljard aan betalingen.
<P>
Allereerst wil ik de beide rapporteurs uitdrukkelijk bedanken voor hun inzet. Wat mevrouw Haug zojuist heeft gezegd over de begroting 2009 is helemaal correct.
<P>
Als we naar deze cijfers kijken, blijven de betalingen toch 11,2 miljard euro onder de limiet voor betalingen zoals vastgelegd in het meerjarig financieel kader. Het financieel kader laat ons dus zonder meer speelruimte binnen de overeengekomen limieten, voor zover dit nodig en politiek wenselijk is.
<P>
Nu is het de afgelopen jaren meerdere keren voorgekomen dat als er veranderingen nodig waren op economisch en politiek vlak, hierop ingespeeld werd door middelen te herschikken, door de marges telkens weer zo goed mogelijk te benutten, of door middel van talrijke herzieningen. Deze instrumenten zijn hiervoor beschikbaar, maar nu, met de begroting voor 2010, bereiken ze definitief het einde van hun mogelijkheden. Dat geldt overigens ook voor Rubriek 2, waar er met de marges tot nu toe na 2010 ook veel minder tot geen ruimte zal zijn.
<P>
We hebben de tweede tranche van het zogeheten herstelplan met 2,4 miljard euro in deze afspraken geïntegreerd, en het was terecht om de tweede helft met 2,4 miljard euro in 2010 te financieren en het niet deels te verschuiven naar 2011. Het was natuurlijk ook geen herstelpakket, maar het ging om volledig correcte, politieke aanvullende prioriteiten met het oog op energie en met het oog op breedbandbekabeling in plattelandsgebieden.
<P>
We hebben met middelen van het flexibiliteitsinstrument 120 miljoen euro extra voor energieprojecten gefinancierd en 75 miljoen euro voor de kerncentrale van Kozloduy. De wijze waarop u hiermee bent omgegaan, geachte Commissie, vind ik merkwaardig en ik moet op dit moment duidelijk stellen dat hiermee de zaak nog niet is afgesloten. Er is in totaal nog een bedrag van 300 miljoen euro nodig. En wij verwachten dat u deze nog te financieren middelen voor de ontmanteling van de kerncentrale van Kozloduy in de tussentijdse herziening van de begroting zult opnemen en deze niet zult financieren door Categorie 1b opnieuw te verlagen. Dat moet hier zeer duidelijk worden vastgelegd.
<P>
We hebben bovendien de niet-gebruikte middelen uit 2009 herzien, waarmee in totaal 1,9 miljard voor energie en nog eens 420 miljoen voor breedbandinternet in Categorie II beschikbaar zijn gemaakt.
<P>
Met deze beslissing zijn we fundamenteel de juiste weg ingeslagen, maar het is van belang dat we nu als volgende stap ook gaan werken aan de begrotingsuitvoering van het Verdrag van Lissabon. We kunnen daarmee zeker niet wachten tot 2014, wanneer we te maken krijgen met andere politieke prioriteiten, die de Europese Unie in het kader van de globalisering moet oplossen, en met andere taken.
<P>
In de ontwerpresolutie voor donderdag wordt duidelijk gesteld dat de nieuwe Commissie zo spoedig mogelijk een verslag moet opstellen over de tenuitvoerlegging van het Interinstitutioneel Akkoord, zoals in de Verdragen wordt bepaald. Tegelijkertijd - en ik zeg dit met grote nadruk - dient het huidige meerjarige financiële programma te worden aangepast, gecontroleerd en herzien en dient de verlenging daarvan voor 2015-2016 te worden opgesteld. Verder moet de procedure voor het volgende meerjarig financieel kader worden ingeleid zodat er een behoorlijk publiek en open debat over het volgende financieel kader kan worden gevoerd.
<P>
Dat is de taak van de nieuwe Commissie, en wij zullen tijdens de hoorzittingen en de debatten in het komende kwartaal intensief aansturen op deze politieke prioriteiten van de Commissie, evenals van de Raad. Wij gaan dus een spannende periode tegemoet.
<SPEAKER ID="017" NAME="Hans Lindblad">
fungerend voorzitter van de Raad. - (SV) Mijnheer de Voorzitter, het is voor mij een grote eer om hier vandaag voor uw debat aanwezig te mogen zijn. De begrotingsprocedure 2010 is zwaar geweest en ik ben blij met de overeenkomst die tijdens de bemiddeling medio november tussen onze instellingen werd bereikt. Deze overeenkomst dient twee verschillende maar even belangrijke doelen.
<P>
Enerzijds creëert ze een kader voor de vaststelling van de begroting 2010 met als doel om de Europese Unie in staat te stellen om zo vlot mogelijk te werken, om het beleid uit te voeren op de manier die we willen en tezelfdertijd een gecontroleerde stijging van de betalingen te garanderen, met name in de tijden die onze lidstaten momenteel doormaken. Anderzijds zorgt ze onder andere voor een volledige financiering van het tweede deel van het Europees economisch herstelplan. Daarmee draagt de Europese Unie wezenlijk bij tot de aanpak van de huidige economische en financiële situatie.
<P>
Verder zou ik willen zeggen dat de Raad tevreden is met de overeenkomst die we bereikten met betrekking tot het gemeenschappelijk buitenlands en veiligheidsbeleid. Ik denk dat de begroting 2010 in haar geheel een evenwichtig compromis vormt tussen de noodzakelijke begrotingsdiscipline en goed financieel beheer enerzijds, en onze plicht om de verwachtingen van de burgers in te lossen anderzijds. De begroting is ook een compromis tussen de verschillende fracties, tussen de verschillende landen, en tussen de verschillende belangen van de Raad en het Parlement.
<P>
Het is niet helemaal de begroting die de Raad van meet af aan voor ogen had. Het is evenmin helemaal de begroting die het Parlement van meet af aan voor ogen had. Ik denk echter dat het een goed compromis is waarin onze doelen en onze prioriteiten op de beste manier in evenwicht worden gebracht. In dit verband wil ik zeggen hoe trots ik ben dat we, met andere woorden het Parlement en de Raad als begrotingsautoriteit, met grote hulp van de Commissie blijk konden geven van het nodige leiderschap en verantwoordelijkheidsgevoel en de algemene overeenkomst konden sluiten die we in november bereikten. Dat is volgens mij het juiste signaal in verband met de inwerkingtreding van het Verdrag van Lissabon.
<P>
Dat zou niet mogelijk zijn geweest zonder onze gezamenlijke inspanningen, want alle betrokken actoren hebben hun rol gespeeld. Dat zou evenmin mogelijk zijn geweest zonder de uitstekende en constructieve sfeer die volgens ons de hele procedure gekenmerkt heeft. Daarom zou ik van deze gelegenheid gebruik willen maken om de voorzitter van de Begrotingscommissie, de heer Lamassoure, te bedanken voor zijn sterkte, openheid en kundigheid als onderhandelaar. Ik zou de twee rapporteurs, de heren Surján en Maňka, willen bedanken voor hun constructieve samenwerking. Ik zou ook willen zeggen hoe dankbaar ik de collega's in de Raad Economische en Financiële Zaken ben. Ik zou met name commissaris Šemeta willen bedanken, die zijn rol als eerlijke bemiddelaar ten volle speelde.
<P>
Last but not least zou ik alle personeelsleden van de drie instellingen willen bedanken die dit op een zeer professionele manier mogelijk hielpen maken.
<SPEAKER ID="018" NAME="Algirdas Šemeta">
lid van de Commissie. - (EN) Mijnheer de Voorzitter, het verheugt mij zeer dat ik de kans krijg om het Parlement toe te spreken voor het zijn tweede lezing afrondt met de stemming van donderdag over de begroting 2010 en over gewijzigde begroting nr. 10/2009, die mede heeft bijgedragen aan het positieve resultaat van de jaarlijkse begrotingsprocedure.
<P>
De onderhandelingen over de begroting 2010 hebben compromissen gevergd en - als ik dat zo mag zeggen - zelfs offers van alle partijen, opdat we uiteindelijk ons gemeenschappelijk doel zouden bereiken. Zonder de opbouwende en verantwoordelijke rol die het Europees Parlement en de Raad gedurende het onderhandelingsproces hebben gespeeld, zou dit niet zijn gelukt.
<P>
Ik wil graag ingaan op vier belangrijke punten.
<P>
Ten eerste zou ik enkele essentiële elementen van het bemiddelingsresultaat willen benoemen. Sinds de gemeenschappelijke verklaring waarover in april overeenstemming is bereikt wisten we dat we een delicaat evenwicht moesten bereiken om een financieringsbron te vinden voor de nog openstaande 2,4 miljard euro van het Europees economisch herstelplan. Dat kon alleen via een compensatiemechanisme en door alle begrotingsmiddelen in het meerjarig financieel kader te gebruiken. Dat was een lastige beperking.
<P>
Desondanks zijn we erin geslaagd het herstelplan in 2010 volledig te financieren en, zoals de algemeen rapporteur ook heeft gezegd, om overeenstemming te bereiken over een EU-begroting die een instrument kan zijn om ons te helpen de economische crisis te doorstaan.
<P>
In deze moeilijke tijden is de boodschap die we afgeven aan de burgers naar mijn idee zelfs nog krachtiger, aangezien we er in zijn geslaagd om tegelijkertijd in te spelen op de onvoorziene, specifieke behoeften van melkproducenten, met aanzienlijke steun van het Parlement.
<P>
Tot slot, maar zeker niet het minst belangrijk, hebben de twee takken van de begrotingsautoriteit erkend dat de inspanningen van Bulgarije met betrekking tot de ontmanteling van de kerncentrale Kozloduy ook in 2010 moeten worden ondersteund via het flexibiliteitsinstrument.
<P>
Ten tweede, ten aanzien van de reserves, wil ik het Parlement en in het bijzonder de algemeen rapporteur, de heer Surján, bedanken omdat rekening is gehouden met de antwoorden van de Commissie naar aanleiding van de eerste lezing van het Parlement in de zogenoemde "uitvoerbaarheidsnota”.
<P>
Dat heeft geleid tot een aanzienlijke terugdringing van de reserves die waren opgenomen in de ontwerpbegroting 2010 ten tijde van de eerste lezing van het Parlement.
<P>
Ten derde wil ik het belang van een vlotte overgang naar het Verdrag van Lissabon benadrukken. Voor de begrotingsprocedure gaan we nu definitief uit van het Verdrag van Lissabon. Ondanks de onzekerheden met betrekking tot de inwerkingtreding van het nieuwe Verdrag zijn we erin geslaagd een soepele overgang naar het nieuwe juridische kader te realiseren.
<P>
De periode die voor ons ligt zal een uitdaging worden voor alle instellingen; zij zullen hun benadering en gedrag moeten aanpassen aangezien er vanaf het eerste begin van de begrotingsprocedure een versterkte dialoog noodzakelijk is. De Commissie is bereid om haar bijdrage te leveren en om de standpunten met elkaar te verzoenen in het nieuwe bemiddelingscomité, met inachtneming, op gelijke voet, van de rechten van de twee takken van de begrotingsautoriteit.
<P>
We weten welke inspanningen we ons nog moeten getroosten om alle nieuwe juridische instrumenten in te stellen die voortvloeien uit de inwerkingtreding van het Verdrag. Desalniettemin is het ons, door voort te borduren op de loyale interinstitionele samenwerking die gedurende de afgelopen twee decennia is ontstaan, gelukt het eens te worden over een set overgangsmaatregelen waardoor de begroting 2010 effectief kan functioneren.
<P>
Tot slot dan de gewijzigde begroting nr. 10/2009, de herziening van het financieel kader en de gebruikmaking van het flexibiliteitsinstrument. Ik neem er nota van dat het Parlement ook heeft ingestemd met de goedkeuring van de voorstellen betreffende de herziening van het meerjarig financieel kader en, zoals reeds opgemerkt, betreffende het flexibiliteitsinstrument en gewijzigde begroting nr. 10.
<P>
Ik wil de rapporteur, de heer Böge, bedanken voor het goedkeuren van de resultaten van de bemiddeling. Dit betekent dat wij er, om ons doel te bereiken, in zijn geslaagd de instrumenten waarin het huidige Interinstitutioneel Akkoord voorziet, optimaal te benutten.
<P>
Ik wil ook de rapporteur voor de begroting 2009, mevrouw Haug, bedanken voor haar werkzaamheden gedurende het jaar ten behoeve van de uitvoering van de begroting 2009 en voor de door haar verleende steun aan gewijzigde begroting nr. 10/2009, die deel uitmaakt van het "pakket” dat verband houdt met de herziening van het meerjarig financieel kader en de financiering van het herstelplan.
<P>
Ik heb ook uw kritiek aan het adres van de Commissie gehoord en dat u van mening bent dat zij haar prestaties op het gebied van de uitvoering van de begroting moet verbeteren.
<P>
De gewijzigde begroting van dit jaar voorziet in een verlaging van 3,2 miljard euro in de betalingskredieten, wat aanzienlijk lager is dan de verlaging van 4,9 miljard euro vorig jaar, en wijst op een verbetering in de uitvoering van een begroting die, na doorvoering van de voorgestelde verlaging, is vastgesteld op 113 miljard euro voor 2009.
<P>
Er is echter nog ruimte voor verdere verbetering en ik kan u verzekeren dat de Commissie haar uiterste best zal blijven doen om in 2010 zo goed mogelijk gebruik te maken van de goedgekeurde begrotingskredieten in 2010.
<P>
Ten aanzien van de vereenvoudiging van procedures teneinde de uitvoering van de uitgaven te versnellen zou ik willen zeggen dat deze mogelijkheid weliswaar kan worden verkend, maar dat er een verstandig evenwicht moet worden gevonden tussen daadwerkelijke vereenvoudiging en de noodzaak de regels te respecteren met het oog op de bescherming van de financiële belangen van de EU.
<P>
Ik wil nogmaals mijn dank betuigen aan het onderhandelingsteam van het Parlement, en in het bijzonder aan de voorzitter van de Begrotingscommissie, de heer Lamassoure, en aan de rapporteurs voor de begroting 2010, de heren Surján en Maňka.
<P>
Ook wil ik het onderhandelingsteam van de Raad bedanken, en in het bijzonder de staatssecretaris, de heer Lindblad, voor het constructieve werk dat is verzet tijdens het begrotingsproces.
<P>
Ik hoop dat het debat van vandaag constructief en productief zal zijn en zal leiden tot de goedkeuring van de begroting 2010 komende donderdag.
<SPEAKER ID="019" NAME="José Manuel Fernandes">
namens de PPE-Fractie. - (PT) Mijnheer de Voorzitter, dames en heren, deze begroting is een antwoord op de economische crisis en de Europese burgers vormen er het centrale doel van. Deze begroting is dan ook een instrument voor het bestrijden van de werkloosheid en het herstel van de economie. Daarom verlenen we prioriteit aan het Europees economisch herstelplan, waarvoor komend jaar 2,4 miljard euro is uitgetrokken. Voorts valt nog op te merken dat we het herstel van de economie stimuleren door het opvoeren van de betalingskredieten in de belangrijkste begrotingsposten.
<P>
Wat betreft de bestrijding van de werkloosheid en de jeugdwerkloosheid wil ik nog wijzen op de voorgestelde herziening van het Erasmus-programma. We zijn blij met het verlenen van extra steun aan de zuivelsector ten bedrage van 300 miljoen euro, maar ik blijf erop hameren dat er een speciale begrotingspost moet komen voor een permanent fonds voor deze sector.
<P>
Verder vinden we het zeer belangrijk dat, zoals wij voorstellen, het huidige meerjarig financieel kader 2007-2013 herzien wordt en tot de begrotingsjaren 2015-2016 verlengd. Ik herinner eraan dat de bestrijding van klimaatverandering, evenals energieveiligheid, prioriteiten zijn van de Europese Unie die niet voldoende uit de verf komen in deze begroting. De ontwerpbegrotingen in tweede lezing van het Parlement en van de overige instellingen zijn ongewijzigd in vergelijking met de voorstellen die wij al in eerste lezing hebben goedgekeurd.
<P>
De Fractie van de Europese Volkspartij (Christendemocraten) bekrachtigt dat een zuinig en transparant begrotingsbeleid prioriteit heeft. Daarom zijn we voorstander van een langetermijnbeleid voor onroerend goed, een wijze van uitvoering van de begroting die bij elke zittingsperiode bij nul aanvangt en een kosten/batenanalyse van het beleid, bijvoorbeeld het communicatiebeleid van het Parlement. Wat betreft de nieuwe eisen die voortvloeien uit de inwerkingtreding van het Verdrag van Lissabon bepleiten wij de best mogelijke wetgeving en de nodige middelen om dat doel te kunnen bereiken.
<SPEAKER ID="020" NAME="Göran Färm">
namens de S&D-Fractie. - (SV) Mijnheer de Voorzitter, ik wil alle betrokkenen van harte bedanken. Deze onderhandelingen hebben resultaat opgeleverd. Er resten nog slechts enkele problemen voor de tweede lezing en alle betrokken partijen hebben er constructief toe bijgedragen om dat te bereiken.
<P>
Ook al kostte het veel tijd, het was natuurlijk belangrijk dat we erin slaagden om het Europees economisch herstelplan te financieren zonder de oplossingen uit te stellen. We waren blij dat de Raad uiteindelijk ons standpunt aanvaardde, met andere woorden, dat de oplossing nieuw geld en het gebruik van het zogenaamde flexibiliteitsinstrument vereiste, evenals wat Kozloduy betreft.
<P>
Met betrekking tot enkele punten ben ik echter nog altijd verbaasd over de houding van de Raad en het Zweedse voorzitterschap. Ik had bijvoorbeeld niet gedacht dat ze zich tegen het voorstel van het Parlement zouden verzetten om de nieuwe strategie voor de regio van de Baltische Zee nieuwe eigen middelen te geven. Ik ben echter blij dat ze ook op dat punt toe hebben gegeven. Het tweede wat me verbaast en nog altijd niet helemaal is opgelost, is het Progress-programma en het nieuwe instrument voor microkrediet. Het Parlement is van mening dat de EU meer in innovatie moet investeren om sociale uitsluiting en werkloosheid aan te pakken. Dat lijkt des te belangrijker omdat 2010 het Europees Jaar van de bestrijding van armoede en sociale uitsluiting is. Daarom is het moeilijk te begrijpen dat de Raad en het Zweedse voorzitterschap er tot het bittere einde zo hard voor lijken te vechten om het nieuwe instrument voor microkrediet te financieren via besnoeiingen in het Progress-programma.
<P>
Wat dat betreft heb ik een vraag die rechtstreeks aan het Zweedse voorzitterschap is gericht. Waarom houdt de Raad, tegen de achtergrond van hoge werkloosheid, toenemende sociale uitsluiting en grote integratieproblemen, vast aan de eis om te besnoeien in het Progress-programma?
<P>
De begrotingsonderhandelingen van dit jaar betekenen dat nagenoeg alle nieuwe prioriteiten gefinancierd moeten worden door het plafond van het langetermijnkader te wijzigen en gebruik te maken van het flexibiliteitsinstrument. Er zijn nauwelijks nog marges. Het kader geldt voor nog drie jaar, maar het is volkomen onaanvaardbaar om nog zolang met die voorwaarden te werken. Daarom heb ik nog een vraag voor de Commissie en de Raad: "Hoe staat u tegenover de eis van het Parlement om het financieel kader voor de periode 2011-2013 snel en krachtig te herzien?”
<P>
Wij zijn van mening dat de begrotingsonderhandelingen voor de drie resterende jaren een kwelling zullen zijn als er geen verandering tot stand wordt gebracht, met name als we er rekening mee houden dat er een nieuwe uitbreiding voor de deur staat en we met nieuwe grote uitdagingen op klimaatgebied worden geconfronteerd. Volgens mij zou het beginsel moeten zijn dat voor nieuwe taken nieuwe kredieten toegewezen moeten worden. Dat beginsel geldt meestal op nationaal niveau en zou ook voor de EU moeten gelden. Ik zou het erg op prijs stellen als u ons uw mening hierover zou kunnen geven.
<SPEAKER ID="021" NAME="Anne E. Jensen">
namens de ALDE-Fractie. - (DA) Mijnheer de Voorzitter, ik wil de heer Surján bedanken voor het positieve onderhandelingsresultaat. Zoals andere sprekers wil ik mijn tevredenheid uitspreken over het feit dat wij, in het Parlement, ook in tweede lezing onze belangrijke prioriteiten hebben kunnen behouden, hoewel we in verband met de overeenkomst met de Raad enige bezuinigingen hebben moeten doorvoeren. In aanvulling op de investeringen in energie binnen het herstelplan zijn we er ook in geslaagd om extra geld uit te trekken voor begrotingslijnen die zijn gericht op onderzoek en innovatie op het gebied van energie. We zijn erin geslaagd om onze proefprojecten en voorbereidende acties te waarborgen, waartoe het Parlement het initiatief heeft genomen. Persoonlijk wil ik daarnaast zeggen dat het ons, de Fractie Alliantie van Liberalen en Democraten voor Europa, verheugt dat we erin zijn geslaagd om geld voor de Oostzeestrategie te waarborgen.
<P>
Zoals andere sprekers wil ik twee dingen benadrukken. Ten eerste wil ik wijzen op het gebrek aan flexibiliteit en in dit verband zou ik graag zien dat de heer Šemeta, die immers op een andere post in de Commissie verdergaat, er rekening mee houdt dat we behoefte hebben aan deze tussentijdse herziening van de begroting en dat de Commissie, de nieuwe Commissie, deze behoefte serieus neemt. Ten tweede wil ik erop wijzen dat we een en ander moeten heroverwegen en ons afvragen of er nieuwe prioriteiten zijn die we in de kaders moeten opnemen. Zijn er programma's die niet goed functioneren? Kunnen de prioriteiten worden gewijzigd binnen de bestaande kaders of hebben we behoefte aan een herziening van de kaders zelf? We bevinden ons immers in een situatie waarin we steeds middelen in kas hebben gehad, omdat er in het begin meer dan voldoende geld was uitgetrokken voor landbouw binnen het meerjarig financieel kader, maar nu zijn die middelen er niet meer en wordt het moeilijk, zoals de heer Böge heeft benadrukt. Nu is het uur van de waarheid aangebroken. De komende jaren, waarin we flexibel moeten zijn, zullen zeer moeilijk worden, indien we de ministers van Financiën er niet toe kunnen bewegen meer geld beschikbaar te stellen. Naar mijn mening zal dit buitengewoon moeilijk worden gezien het huidige economische klimaat.
<P>
Er is nog een andere kwestie die ik ook graag aan de orde wil stellen en die ik u, mijnheer Šemeta, ook in overweging wil geven voor uw toekomstige werk. De heer Maňka heeft uitstekend werk verricht op het gebied van de administratieve uitgaven en nu horen we nogal populistische politici zeggen dat we de werknemers van de EU niet de loonsverhogingen moeten geven waar ze in feite recht op hebben. Mijn fractie is er niet voor om geldende afspraken te schenden. Wie ontevreden is over het systeem, moet het systeem veranderen. Het voldoet niet om alleen maar ontevreden te zijn over het resultaat dat het gevestigde systeem heeft voortgebracht. Ik ben van mening dat er goede redenen zijn om naar de arbeidsvoorwaarden voor EU-werknemers te kijken en om vooral ook te bekijken of de regels die gelden voor werknemers in het EU-systeem de leiderschapsmogelijkheden bieden die we nodig hebben voor een effectieve uitvoering van EU-beleid. Het is nu enige jaren geleden dat de hervorming-Kinnock werd uitgevoerd. Het is vijf jaar geleden dat de uitbreiding plaatsvond. Nu is het tijd om een en ander te heroverwegen en ik hoop, mijnheer Šemeta, dat u mijn oproep ter harte wilt nemen.
<SPEAKER ID="022" NAME="Helga Trüpel">
namens de Verts/ALE-Fractie. - (DE) Mijnheer de Voorzitter, mijnheer de commissaris, mijnheer Lindblad, dames en heren, ook de Fractie De Groenen/Vrije Europese Alliantie vindt dat de begroting voor 2010, zoals na onderhandeling tot stand gekomen, een verantwoord compromis vormt. We hadden aan het begin van dit begrotingsoverleg nog tal van vragen en zagen diverse hiaten in de financiering. Deze zijn nu min of meer opgelost. Voor de hiaten betaalt het Parlement nu een derde en de Raad twee derde, waardoor wij ons achter dit compromis kunnen scharen en nu vooruit kunnen kijken naar het nieuwe jaar.
<P>
Ik wil toch beginnen met de problemen in de structuur van de Europese begroting en het strikte karakter ervan. We hebben reeds gehoord welke politieke symptomen hieraan ten grondslag liggen. Aangezien de begroting van 2009 vijftig financiële overdrachten en tien aanvullende en gewijzigde begrotingen telde, zal het eenieder duidelijk zijn dat de opzet voor deze begroting, die gekenmerkt wordt door haar starre karakter, kennelijk niet meer past in deze tijd en gewijzigd zal moeten worden, om in de toekomst verbetering te bereiken.
<P>
Daarom wil ik nu stil staan bij de punten met betrekking tot de aanstaande herziening. De begroting die we nu vaststellen is, zoals de heer László Surján het zei, een begroting in crisistijd. Met crisis wordt bedoeld de financiële en economische crisis. Daaraan wil ik echter, nu de Conferentie in Kopenhagen nog gaande is, het volgende toevoegen: we worden geconfronteerd met een nog ernstigere, existentiële crisis, namelijk de vraag of we wereldwijd in staat zullen zijn om onze planeet te redden en de opwarming van de aarde tot 2°C te beperken. Daartoe zullen we gezamenlijk te werk moeten gaan met betrekking tot onze begrotingen, de inzet van onze middelen en de inrichting van onze economie en onze levens. We moeten overstappen op hernieuwbare energiebronnen. We moeten onze CO2-uitstoot drastisch verlagen. We moeten overgaan op een koolstofarme economie. Dat betekent dat we ook meer aan onderzoek zullen moeten besteden, met name onderzoek naar duurzaamheid, nieuwe materialen en nieuwe producten. Alleen dan creëren we nieuwe arbeidsplaatsen.
<P>
We zullen dat op zodanige wijze moeten doen dat de interne markt ervan profiteert, maar dat de Europese Unie tegelijkertijd nieuwe kansen creëert op de wereldmarkt met groene technologie en ecologische producten. Alleen dan kunnen we ook de Europese burgers overtuigen van de toekomst van Europa. Dat betekent eveneens dat we als lidstaten en Europese Unie gezamenlijk in onderwijs zullen moeten investeren. Dat is immers een belangrijke pijler van de Europese Unie die we op heel andere wijze zullen moeten bevorderen, zodat jonge mensen in Europa, maar ook wereldwijd goede kansen hebben.
<P>
Ik wil daaraan nog toevoegen dat we ook ons landbouwbeleid en de landbouwuitvoersubsidies drastisch moeten aanpassen en de structuurfondsen in het oog moeten houden. Ook hier moeten duidelijke veranderingen worden doorgevoerd als het gaat om renovatie van bestaande gebouwen, vervoersbeleid en duurzaam vervoersbeleid. Wat wil ik hiermee zeggen? De begroting 2010 is weliswaar een stap in de goede richting, maar het is zeker nog niet voldoende. Onze fractie heeft zich sterk gemaakt voor de green new deal omdat we ervan overtuigd zijn dat we alleen middels een gezamenlijke inspanning in de geest van Europa, samen met de lidstaten, de Commissie en het Europees Parlement, de politieke kracht en wil kunnen opbrengen om daadwerkelijk grote veranderingen door te voeren, onze economie anders in te richten en zo werkgelegenheid te creëren.
<P>
Alleen als we met deze politieke kracht gezamenlijk een reële verandering tot stand brengen, zullen we ook de Europese begroting in die zin kunnen veranderen, evenals de nationale begrotingen, en zullen we met het oog op Kopenhagen de komende jaren hopelijk in staat zijn middelen beschikbaar te stellen voor de arme landen - vooral ten zuiden van de Sahara. Hiermee kunnen deze landen vervolgens nieuwe groeimodellen invoeren, zodat zij niet onze fouten herhalen, maar dat er voor de industrielanden, de opkomende landen en de ontwikkelingslanden een nieuwe manier komt om met elkaar samen te leven en een nieuw soort economie. Alleen dan kunnen we op Europees en mondiaal niveau succesvol zijn.
<SPEAKER ID="023" NAME="Lajos Bokros">
namens de ECR-Fractie. - (EN) Mijnheer de Voorzitter, de EU-begroting kampt met een aantal structurele problemen. Zij is te groot en blijft maar groeien. Voor vele begrotingsposten gelden ingebouwde, automatische verhogingen, met name voor de operationele kosten van de bureaucratie, terwijl daar geen zichtbare verbetering van de geleverde prestaties tegenover staat.
<P>
Voor elke begroting geldt dat zij een weerspiegeling moet vormen van bepaalde economische beleidsoverwegingen. De EU-begroting vormt op deze regel een uitzondering: zij weerspiegelt geen enkel samenhangend geheel van gemeenschappelijke waarden. In plaats daarvan poogt zij een EU-breed beleid van neo-Keynesiaans aanbodbeheer te rechtvaardigen door aan een ruime meerderheid van de posten meer uit te geven, zonder dat er sprake is van enige onderliggende structurele hervormingen.
<P>
Neem nu het Europees Fonds voor aanpassing aan de globalisering. Er is een half miljard euro uitgetrokken om de negatieve effecten van de globalisering te verzachten. De lidstaten hebben echter al moeite om te komen met steekhoudende voorstellen voor enkele tientallen miljoenen. Enerzijds is dit een enorme verspilling van onze schaarse middelen; anderzijds is het een uitstekend voorbeeld van verdraaiing van de regels betreffende creatieve destructie in het kapitalisme.
<P>
De Begrotingscommissie was er niet blij mee dat er op het laatste moment nog een nieuwe post ten tonele verscheen, en wel de kosten van de ontmanteling van de kerncentrale Kozloduy. Het was een teken van slechte planning. Desondanks zou niet alleen de ontmanteling van Kozloduy, maar zelfs subsidie voor de bouw van een nieuwe energiecentrale nog belangrijker zijn dan de uitgaven die nu, middels deze vroegtijdige en inefficiënte verhoging, worden gedaan ten behoeve van het melkfonds.
<P>
De Europese bureaucratie profiteert van onverdiende en onnodige loonsverhogingen, alsof zij deel zou uitmaken van een positieve vraagimpuls. Wanneer de EU worstelt met een ongekend diepe recessie geeft het simpelweg geen pas om onszelf en onze ambtenaren te beschermen tegen de negatieve gevolgen. Zou het niet gepaster zijn om, omwille van de Europese solidariteit, een nominale loonsverlaging te accepteren en zo de werkgelegenheid te stimuleren?
<P>
Tevens is het een zorgwekkend teken van slechte planning dat het verschil tussen vastleggingskredieten en betalingskredieten in het geval van een groot aantal posten groeit. Aangezien er geen begrotingstekort mag ontstaan schuiven we steeds meer vastleggingen voor ons uit. Daarmee hypothekeren we in feite de toekomst van de EU en ondermijnen we op onomkeerbare wijze onze toekomstige bestedingsruimte.
<P>
Veel leden van het Europees Parlement concentreren zich op hun eigen lievelingsprojecten en uitgaven die de kiezer gunstig stemmen. De begroting mag niet worden gebruikt als een retrospectief instrument dat de status-quo handhaaft, maar moet worden gebruikt als een toekomstgericht instrument om het institutioneel regelgevingskader van de EU te versterken. De EU, op haar beurt, moet zich richten op versterking van de interne markt. Minder bescherming voor gevestigde belangen: dat is cruciaal als de EU op het wereldtoneel een rol van betekenis wil blijven spelen.
<SPEAKER ID="024" NAME="Miguel Portas">
namens de GUE/NGL-Fractie. - (PT) Mijnheer de Voorzitter, dames en heren, ik meen niet dat wij over de bomen van deze begroting kunnen praten met voorbijgaan aan het bos. Ik wil u gewoon frank en vrij de volgende vraag stellen: zou deze begroting er zonder crisis heel anders hebben uitgezien? We weten allemaal heel goed dat dat niet het geval zou zijn en dat is dan ook van doorslaggevend belang bij deze kwestie. Het verslag waarover we donderdag gaan stemmen onderkent dat de Raad niet bereid is meer geld uit te trekken voor het bestrijden van de crisis, de kredieten voor de structuurfondsen en het Cohesiefonds verlaagd worden op een moment dat er sprake is van een hevige crisis en de begroting onvoldoende, en ik citeer opnieuw, de prioriteit op het vlak van klimaatverandering weerspiegelt.
<P>
In het verslag zelf staan nog meer punten van kritiek, die mevrouw Haug al heeft genoemd. Er bestaat een groot verschil tussen het niveau van de aangegane betalingsverplichtingen en het niveau van de betalingskredieten, dat onder de geplande plafonds blijft. Bovendien weten we eigenlijk nog niet eens of de uitgaven goed worden besteed. Hoe kan dit Huis voor een dergelijke begroting stemmen, terwijl we voor een zwaar examen staan? De enige verklaring is dat het Parlement de zwakke schakel is van de begrotingsautoriteit. Zelfs een kind weet dat degene die betaalt de baas is en in dit geval betalen de lidstaten.
<P>
Dames en heren, vandaag hebben we het ook over de toekomst, daar de Europeanen in alle lidstaten binnen een jaar te maken krijgen met de grootste bezuinigingsoperatie ooit. Voor de gewone burger is het heel eenvoudig: na de crisis is er opnieuw crisis, nu om de overheidsfinanciën te saneren. Dat beleid, waarbij ondertussen het nultekort op de Europese begroting wordt gehandhaafd, is onverantwoord. De moeilijkheden kunnen niet continu op dezelfde personen worden afgewenteld: werkloze mannen en vrouwen, werknemers met tijdelijke contracten en mensen wier pensioen gekort wordt.
<P>
De Unie zal alleen geen deel meer zijn van het probleem als we de rekeningen naar de juiste adressen gaan sturen. Zonder het sluiten van offshorebelastingparadijzen, het belasten van financiële transacties en de uitgifte van obligaties slagen we er niet in de problemen aan te pakken met het enige antwoord dat de crisis kan bedwingen: sociale rechtvaardigheid. U kunt rekenen op links om de financiële vooruitzichten vóór 2016 grondig en radicaal te herzien, waarbij het doel herverdeling is. U hoeft echter niet op links te rekenen om een middelmatige begroting te verdoezelen die geen antwoord geeft op de sociale noodtoestand en niet de nodige moed opbrengt om klimaatverandering te bestrijden.
<SPEAKER ID="025" NAME="Marta Andreasen">
namens de EFD-Fractie. - (EN) Mijnheer de Voorzitter, het voorstel voor de tweede lezing van de begroting 2010 staat nog altijd een verhoging van 6 procent voor ten opzichte van 2009. Dat voorstel lijkt wel afkomstig te zijn van een andere planeet - een planeet die niet in een financiële crisis verkeert. Na de bemiddelingsvergadering van afgelopen november betreurt het Parlement nog altijd de weigering van de Raad om de kredieten voor programma's uit de rubriek met de grootse titel 'Concurrentievermogen ter bevordering van groei en werkgelegenheid' te vergroten. De Raad weet maar al te goed hoe dergelijke fondsen worden aangewend.
<P>
Het Parlement heeft ook kritiek op de Raad vanwege de beperking van de betalingen, omdat dit niet bijdraagt tot de vermindering van het verschil tussen betalingsverplichtingen en betalingen. De Raad realiseert zich ongetwijfeld dat dit verschil een gevolg is van het gebrek aan informatie en raadpleging dat het begrotingsproces karakteriseert. De Rekenkamer heeft ons er onlangs op gewezen dat de EU op dit moment 155 miljard euro aan onbetaalde betalingsverplichtingen heeft; dat is 126 procent van de huidige jaarbegroting. Gaat er al een lampje bij u branden?
<P>
Het Parlement is ingenomen met de verhoging van de administratieve uitgaven - een verhoging waarin ook de salarissen van de leden zijn inbegrepen. Het zou obsceen zijn als wij stemmen voor een verhoging van onze salarissen, die allemaal moeten worden betaald door belastingbetalers die hun baan en sociale zekerheden verliezen als gevolg van de lagere nationale begrotingen. In de huidige omstandigheden zouden wij alle verhogingen moeten afwijzen. Het Europees Parlement wijst de bezuinigingen af die de Raad heeft geïntroduceerd in de structuur- en cohesiefondsen. Collega's, bent u ervan op de hoogte dat dit de gebieden zijn waarop de Rekenkamer de hoogste foutenniveaus heeft aangetroffen? Vindt het Europees Parlement dat we meer geld moeten injecteren in programma's waarvan we met zekerheid kunnen zeggen dat er frauduleuze handelingen plaatsvinden?
<P>
Bovendien zouden de burgers moeten weten dat deze begroting de kosten van de tenuitvoerlegging van het Verdrag van Lissabon niet dekt; deze zullen worden toegevoegd via gewijzigde begrotingen - dat wil zeggen, via de achterdeur. Men zou de vraag kunnen stellen hoe hoog deze kosten zullen uitvallen. "Wat maakt het uit?” is dan het antwoord, "het is geld van de belastingbetalers”. Zoals ik in oktober al heb aangegeven zal de bijdrage van de Britse burgers aan de Europese Unie stijgen van 45 miljoen naar 50 miljoen Britse pond per dag, terwijl de Britse regering de overheidsdiensten gaat inkrimpen met het oog op een bezuiniging van 12 miljard Britse pond in de nationale begroting. Dat is bijna het bedrag dat het Verenigd Koninkrijk bijdraagt aan de Europese Unie. Het lijdt geen twijfel dat deze begroting een last vormt, en geen uitweg uit de crisis.
<P>
Collega's laat uw geweten spreken en stem tegen deze begroting.
<SPEAKER ID="027" NAME="Angelika Werthmann" AFFILIATION="NI">
(DE) Mijnheer de Voorzitter, dames en heren, of men nu in een stedelijk of plattelandsgebied woont, iedereen maakt deel uit van een informatie- en kennismaatschappij. De mensen, bedrijven en organisaties die de moderne informatietechnologie optimaal weten te benutten, hebben de beste kansen in de concurrentiestrijd. Daartoe zullen wel de nodige middelen beschikbaar moeten worden gesteld voor de opbouw en uitbreiding van de technologische infrastructuur in de vorm van breedbandinternet, ook in plattelandsgebieden. Juist hierop is het tweede onderdeel van het Europees economisch herstelplan gericht, hetgeen tegelijkertijd bijdraagt aan de Lissabonstrategie.
<P>
De huidige en toekomstige energiezekerheid is een belangrijk thema voor Europa. Bulgarije heeft besloten tot de onmiddellijke ontmanteling van de kerncentrale van Kozloduy, hetgeen honderden miljoenen euro gaat kosten. Daarmee is echter nog niet het probleem opgelost van de radioactieve afvalstoffen die een permanent risico vormen voor de gezondheid en veiligheid van toekomstige generaties. Ik zou willen weten welke werkelijke, externe kosten gemoeid zijn met het gebruik van kernenergie en hoe deze berekend kunnen worden.
<P>
Het is hoog tijd dat alternatieve technologieën voor duurzame energie niet alleen verder worden onderzocht en gestimuleerd, maar ook meer worden toegepast. In de gemeenschappelijke verklaring over het gebouwenbeleid wordt het belang van bouwstrategieën voor de middellange tot de lange termijn benadrukt. Voor mij persoonlijk zijn hier drie zaken van belang. Ten eerste kunnen door energie-efficiënte gebouwen CO2-emissies met maximaal een derde worden teruggebracht. Ten tweede moet het gebruik van bouwmaterialen die schadelijk zijn voor de gezondheid, met name asbest, uitdrukkelijk worden vermeden. Ten derde hecht ik zoals altijd aan transparant en controleerbaar beleid, zo ook op het gebied van gebouwen.
<SPEAKER ID="028" NAME="Alain Lamassoure" AFFILIATION="PPE">
(FR) Mijnheer de Voorzitter, ik wil op mijn beurt zeggen hoe verheugd ik ben over de op de bemiddelingsvergadering bereikte overeenkomst. Hiervoor was de intelligentie van het Zweedse voorzitterschap nodig, alsmede de effectieve bijdrage van de Commissie, de competentie van onze rapporteurs en het gevoel voor compromisvorming van de vertegenwoordigers van de fracties. We moeten hen allemaal bedanken.
<P>
Het nieuws van de dag is voor mij echter niet deze overeenkomst. Wat de toekomst van de Europese begroting betreft, vindt de belangrijkste gebeurtenis van deze week niet hier in Straatsburg plaats, maar in Kopenhagen. Daar zijn onze grote nationale leiders na twee dagen overleg overeengekomen - alleen voor 2010 al - 2 400 000 000 euro te vinden voor de financiering van de zogenoemde EU-steun voor door klimaatverandering getroffen achtergestelde landen. Wij Parlementsleden zouden als onverantwoordelijk worden beschouwd als we er niet in waren geslaagd 81 miljoen euro te besnoeien op de EU-begroting en hier zien we hoe 2 400 000 000 euro uit de lucht komt vallen.
<P>
Ik verwelkom weliswaar dit resultaat, maar geen enkele democraat kan een procedure accepteren die zo obscuur is en zo gespeend van enige democratische controle - alle parlementen, zowel het Europees Parlement als de nationale parlementen, zullen voor een fait accompli staan - en die zulke onredelijke consequenties heeft voor bepaalde lidstaten aangezien sommige twee- of driemaal zoveel zullen betalen als andere, net zo rijke lidstaten.
<P>
Toch moeten we deze primeur toejuichen: onze staatshoofden en regeringsleiders erkennen dat voor het gemeenschappelijk EU-beleid meer nodig is dan een begroting die zich beperkt tot 1 procent van het bruto binnenlands product. Zij vinden opnieuw de Europese begroting uit, maar dan een soort schaduwbegroting. Ik reken erop dat de nieuwe Europese Commissie en het Spaanse voorzitterschap ons zullen helpen de fundering te leggen van het nieuwe budgettaire Europa, waarvan de noodzaak door niemand meer wordt betwist.
<SPEAKER ID="029" NAME="Francesca Balzani" AFFILIATION="S&amp;D">
(IT) Mijnheer de Voorzitter, dames en heren, wanneer je aan het einde komt van een begrotingsprocedure en je al het werk dat ermee gemoeid is geweest in zijn geheel kunt bekijken, is er volgens mij maar één heel simpele en eerlijke vraag die gesteld moet worden: is het een nuttige begroting?
<P>
Deze begroting is een overgangsbegroting, een begroting die de overgang naar het Europa van Lissabon markeert, een overgangsbegroting in de context van de grote economische en financiële crisis die de gehele wereld heeft getroffen. Het is dus in dubbel opzicht een lastige begroting. Ze moet een antwoord bieden op de crisis, maar daarbij getuigen van het realistische besef dat in tijden van crisis de beschikbare middelen schaars zijn. Ze moet een positieve bijdrage leveren aan het economisch herstel, maar tegelijkertijd de uitgaven waar mogelijk beperken, verminderen en beteugelen.
<P>
Deze begroting zal voor het komende jaar 141 miljard euro vrijmaken. Dat is weinig meer dan beschikbaar was in 2009, maar er is met enorme krachtsinspanning en grote inzet gewerkt aan het stellen van prioriteiten, om de beschikbare middelen aan te wenden voor de echte prioriteiten van dit moment. Twee begrotingslijnen staan centraal: concurrentievermogen en milieu. Concurrentievermogen, omdat daarin het sociaal beleid is vervat alsook het werkgelegenheidsbeleid en de netelige kwestie van de structuurfondsen, die nog altijd de pijlers vormen onder het beleid van de verdeling van welvaart binnen Europa. Deze begrotingslijn neemt voor het komende jaar ongeveer 65 miljard euro voor zijn rekening.
<P>
Ook het milieu, dat het landbouwbeleid omvat, is een belangrijke begrotingslijn, waarvoor ongeveer 60 miljard euro zal worden uitgetrokken. De begroting voor 2010 heeft echter vooral betrekking op het economisch herstelplan. Vorig jaar kreeg dit plan brede steun, maar de financiering ervan kregen we in 2009 niet rond. Nu, dankzij een aanzienlijke herverdeling van de middelen, kan eindelijk 2,5 miljard euro aan investeringen in de infrastructuren voor energie en in breedband worden gerealiseerd.
<P>
Maar er is ook veel in het werk gesteld om deze begroting in lijn te brengen met de strategie van Lissabon, om zelfs meer middelen beschikbaar te maken voor het Erasmus-programma, voor levenslang leren, dan de Commissie in de ontwerpbegroting heeft gedaan. We moeten ons immers niet alleen in alle eerlijkheid de vraag stellen of dit een nuttige begroting is, maar daarbij bovendien een fundamentele maatstaf hanteren: het nut van de begroting moet worden toegesneden op de burgers van Europa.
<P>
Het moet een nuttige begroting zijn voor elk van de burgers die samen Europa vormen en mijns inziens is het op basis van deze, op de burgers toegesneden nuttigheid dat we de gevoelige discussie moeten aanzwengelen en moeten blijven voeren over de herziening van de marges van de beschikbaarheid en de middelen die we Europa willen geven voor zijn beleid.
<SPEAKER ID="030" NAME="Ivars Godmanis" AFFILIATION="ALDE">
(LV) Mijnheer de Voorzitter, ik zou de structuurfondsen van Europa aan de orde willen stellen. De structuurfondsen nemen zo'n 35,5 procent van de hele Europese begroting voor hun rekening. Om precies te zijn: van 2007 tot 2013 zijn het Europees Fonds voor Regionale Ontwikkeling en het Europese Cohesiefonds goed voor 308 miljard euro. In 2010 nemen zij voor 39 miljard euro aan betalingsverplichtingen en voor ongeveer 31 miljard euro aan betalingen voor hun rekening. Welke risico's en problemen doen zich hier voor? De meest recente informatie is die van 1 oktober 2009: we zitten aan het eind van het tweede jaar, de lineaire uitvoering zou zo'n 28,5 procent kunnen bedragen, het betalingspercentage is 24,35 procent, en daar zien we de eerste problemen. 55 procent van de lidstaten zitten onder dat gemiddelde. In de ergste lidstaat ligt de indicator 40 procent onder het gemiddelde, en wat betreft de besteding van middelen beloopt het verschil tussen de beste en de slechtste lidstaten 370 procent, oftewel een factor 3,7. Als we naar de individuele middelen kijken, en dan in het Fonds voor Wederopbouw en Regionale Ontwikkeling, dan zien we dat 22 procent van de lidstaten onder het gemiddelde zit, met het ergste geval dat 50 procent onder het gemiddelde ligt, en een verschil van 500 procent tussen de beste en de slechtste lidstaat. Er zijn landen waarin de besteding van middelen vijf keer slechter is dan die welke de hoogste bestedingen hebben! In het Europees Sociaal Fonds zit 22 procent van de landen onder het gemiddelde, met een uitschieter naar beneden van 43 procent onder het gemiddelde, en verschillen met een factor 3,7. Wat het Europees Cohesiefonds betreft situeert het ergste land zich 68 procent onder het gemiddelde, en het verschil tussen het beste en het slechtste land bedraagt 300 procent. Waarin zit hem het risico? Als we dit bekijken en vergelijken met de periode 2000-2006, toen er geen crisis was, dan zien we dat de staten die nu achterop liggen bij de besteding van middelen behoren tot de landen die voorheen geen middelen opnamen. Om precies te zijn hebben we niet-uitgegeven middelen ter waarde van 16 miljard euro van de oude financiering voor de periode 2000-2006. In het Fonds voor Wederopbouw en Ontwikkeling is in totaal 2,4 miljard euro verloren gegaan. Dat betekent dat 20 procent van de lidstaten dat geld niet besteed hebben, en het nu ook niet zullen krijgen. In het Europees Sociaal Fonds beloopt dat bedrag 1,9 miljard euro, daar 10 procent van de lidstaten de bedragen niet volledig gebruikt hebben. Alles bij elkaar genomen betekent dit dat 4,3 miljard euro voorzien was...
<SPEAKER ID="031" NAME="James Nicholson" AFFILIATION="ECR">
(EN) Mijnheer de Voorzitter, we zijn allen op de hoogte van de resterende 2,4 miljard euro voor het Europees economisch herstelplan die is vastgelegd in de begroting 2010, en in dit opzicht juich ik de poging om Europa door deze periode van economisch zwaar weer heen te loodsen toe. Mijns inziens zou het zwaartepunt van dit plan moeten liggen op innovatie en werkgelegenheid, en in essentie op de beperking van het banenverlies. Ik hoop dat dit geld goed zal worden besteed, en niet zal worden verspild. Deze middelen moeten via een behoorlijke procedure worden toegekend, en door de lidstaten op effectieve en efficiënte wijze worden aangewend.
<P>
Ik ben blij dat de toegezegde 420 miljoen euro voor breedband in landelijke gebieden er daadwerkelijk komt. In vele landelijke gebieden zal dit een hoogst belangrijk initiatief worden dat, mits naar behoren ten uitvoer gebracht, de vestiging van kleine en middelgrote ondernemingen in die gebieden zou moeten stimuleren.
<P>
Ook ben ik verheugd over de oprichting van het melkfonds. Dat was hard nodig en het is een goede illustratie van de prestatie die dit Parlement heeft geleverd met de opstelling van deze begroting, die voorziet in de aanwending van middelen die, laat ik het zo zeggen, niet werden gebruikt op andere gebieden.
<P>
Ik wil het kort hebben over mijn verlangens voor de toekomst ten aanzien van de begroting. Ik zou graag zien dat wij met onze middelen mensen helpen die het slachtoffer zijn geworden van geweld, van terrorisme, want ik ben van mening dat we op dit gebied meer kunnen betekenen. Dit zijn mensen die geen hulp hebben gekregen. Ze krijgen niet genoeg, en ze ontvangen ook onvoldoende steun van hun nationale regeringen. In mijn land worden zij momenteel op vele gebieden bijgestaan via bestaande fondsen, maar er zijn andere gebieden waarop we meer voor deze mensen zouden kunnen doen. Na 2014 zullen er voor hen geen middelen beschikbaar zijn en ik doe een beroep op dit Parlement om zich nu te gaan verdiepen in de vraag hoe we de slachtoffers van terroristisch geweld echt kunnen helpen. Ik hoop dat het aanstaande Spaanse voorzitterschap mij op dit gebied kan bijstaan.
<P>
Mag ik van deze gelegenheid gebruik maken om kort mijn bezorgdheid te uiten over het beheer van 60 miljoen euro aan EU-middelen in Noord-Ierland? Ik hoop dat de commissaris voor de begroting zich zal buigen over dit specifieke punt. Het Noord-Ierse parlement draagt de verantwoordelijkheid voor het beheer van de middelen en het loopt ongeveer achttien maanden achter met de verdeling ervan. Ik wil het parlement verzoeken om, indien het deze fondsen wil beheren, dat dan op effectieve en verstandige wijze te doen in deze tijd, waarin mensen behoefte hebben aan banen.
<SPEAKER ID="032" NAME="Jacky Hénin" AFFILIATION="GUE/NGL">
(FR) Mijnheer de Voorzitter, in onze Unie moet de toegang tot een betrouwbare en koolstofarme elektriciteitsvoorziening worden erkend als een grondrecht voor iedere Europese burger. Hiertoe moet onze Unie een echt Europees publiek energiebeleid voeren en niet via een begrotingsprocedure de ontmanteling van een kerncentrale in Bulgarije financieren.
<P>
De totstandbrenging van een Europa van energie voor allen betekent dat er wordt erkend dat energie een publiek recht is van de mensheid, geen product. Het houdt in dat alle richtlijnen inzake deregulering en vrije concurrentie in de energiesector worden ingetrokken en dat de publieke regulering en eigendom van de hele nucleaire sector wordt gegarandeerd, met inbegrip van kwesties die verband houden met ontmanteling en onderaanbesteding. Het betekent dat er een Europees energieagentschap wordt opgericht dat alle onderzoeks- en veiligheidsinspanningen op energiegebied van de lidstaten coördineert en bundelt en dat ervoor zorgt dat alle EU-burgers een gelijke toegang hebben tot energie en dat er een economische belangengroep in het leven wordt geroepen die bestaat uit alle Europese overheids- en particuliere bedrijven die werkzaam zijn in de energiesector.
<P>
Deze economische belangengroep zou het mogelijk maken dat er in een kader van samenwerking grote projecten - op het gebied van distributienetwerken, koolstofarme energieproductie, onderzoek en veiligheid - worden uitgevoerd. Zo zou het geld van de Europeanen nuttig worden besteed; het zou de ontwikkeling bevorderen en niet alleen de opbrengst van het geïnvesteerde kapitaal vergroten.
<SPEAKER ID="033" NAME="Bastiaan Belder" AFFILIATION="EFD">
Mijnheer de Voorzitter, de vaststelling van de begroting 2010 vindt plaats tegen de achtergrond van de economische crisis. De middelen van de Europese Unie moeten extra zorgvuldig worden begroot. In deze context dwingt de Raad het Europees Parlement tot het stellen van prioriteiten. De kwakkelende economie en investering in duurzaamheid staan terecht hoog op de agenda. Rapporteur Surján heeft met zijn opstelling blijk gegeven consistent vorm te geven aan de prioriteiten economische groei en werkgelegenheid.
<P>
Die prioriteiten zien we weerspiegeld in de verschuivingen tussen de rubrieken van het meerjarige financiële kader. Daarnaast is het ook zichtbaar in de financiering van het Europees economisch herstelplan. Daarin wordt terecht fors ingezet op nieuwe technologie. Dit betreft met name steun voor projecten met duurzame energiebronnen en verbetering van de energienetwerkverbindingen met derde landen. Hiertoe dragen we bij aan de broodnodige diversificatie van energieleveranciers. Deze prioriteitstelling is geslaagd.
<P>
Wel heb ik een kanttekening hierbij. We hadden nog wat strenger moeten zijn. Als de Europese Unie geloofwaardig wil opereren, moet zij niet haar eigen rol uitvergroten bij de bestrijding van de crisis, maar zich beperken tot haar kerntaken. Zaken die niet tot het Europees terrein behoren, zijn bijvoorbeeld onderwijs, cultuur en burgerschap. De ieder jaar terugkerende vraag naar meer te besteden geld staat er echter haaks op. Een beroep op het flexibiliteitsinstrument om in het ontbrekende geld te voorzien, zou niet nodig moeten zijn.
<P>
Sterkere prioriteitstelling zorgt er daarentegen voor dat we een constructieve partner zijn voor de Raad van ministers, zeker in een tijd van economische crisis waarin lidstaten tekorten hebben en drastisch moeten bezuinigen. Kortom, dank aan rapporteur Surján voor deze stap in de goede richting, met nadruk op economisch herstel, zonder daarbij overigens de sociale aspecten van EU-beleid zoals de zorg voor kinderen uit tehuizen, denk met name aan Bulgarije, uit het oog te verliezen.
<SPEAKER ID="034" NAME="Frank Vanhecke" AFFILIATION="NI">
Voorzitter, één minuut spreektijd om over een begroting van 141 miljard euro te spreken, dan moet men zich uiteraard tot het essentiële beperken, namelijk dat met zogenaamd Europees geld werkelijk op alle niveaus, op communautair niveau, op nationaal niveau, op regionaal niveau, op nog lager niveau, minder efficiënt, minder omzichtig wordt omgesprongen dan met geld dat dichter van bij de belastingbetaler afkomstig is. Een voorbeeld. Volgens de Europese Rekenkamer zelf werd tot voor kort ongeveer 11 procent van de enorme cohesiefondsen volkomen onterecht uitbetaald. Voor 2010 gaat het dan over een bedrag van zo'n 4 miljard euro. Niet niks. Dat is onzindelijk en onaanvaardbaar. Nu begroten we voor 2010 2,4 miljard euro extra voor het economisch herstelplan. Ik ben daar niet tegen, maar ik blijf mij de vraag stellen of het Europees niveau daar wel geschikt voor is en of Europa zich niet beter zou beperken tot het efficiënt coördineren van concrete en doortastende nationale maatregelen.
<P>
Ten slotte blijf ik mij verzetten tegen de enorme verspillingen die in alle Europese instellingen schering en inslag zijn.
<SPEAKER ID="035" NAME="Salvador Garriga Polledo" AFFILIATION="PPE">
(ES) Mijnheer de Voorzitter, ik wil de twee rapporteurs graag feliciteren, evenals de heer Lindblad voor de Raad, en met name de commissaris, de heer Šemeta, die zich nog maar gedurende enkele maanden met de begroting heeft beziggehouden en die, naar mijn mening, uitstekend werk heeft verricht en in staat is geweest een belangrijke consensusoplossing te vinden voor de bemiddeling van november. Daarom wil ik met name de commissaris van harte feliciteren.
<P>
Dit is het laatste jaar waarin wij op deze wijze een begroting opstellen. Ik ben van mening dat het systeem volledig is uitgehold en dat de fracties de komende maanden serieus moeten nadenken over hoe een nieuwe begrotingsprocedure eruit moet zien die past bij de realiteiten van Lissabon.
<P>
Ik geef u een voorbeeld. Dit jaar hebben we discussies gehad op landbouwgebied. Dat waren, zoals elk jaar, virtuele discussies, maar met een reëel resultaat. Volgend jaar zullen de gesprekken vanaf het begin reëel zijn, aangezien er sprake zal zijn van de gewone wetgevingsprocedure. Met andere woorden, alle leden van het Parlement zullen de nodige verantwoordelijkheid moeten uitoefenen.
<P>
Ten slotte wordt het een reële begroting en tevens wordt het een begroting, zoals de heer Lamassoure zojuist heeft aangegeven, waarbij de Raad niet op briljante wijze tijdens een paar bijeenkomsten buiten dit Huis om kan besluiten wat de nieuwe begrotingslijnen zullen zijn, waarna de Europese Commissie en het Europees Parlement magische financiële trucs moeten uithalen om deze briljante nieuwe beloftes van de Raad op te nemen in de begroting. Hier is nu een einde aan gekomen en wij hopen dat alle institutionele actoren vanaf 1 januari volgend jaar hun verantwoordelijkheid zullen nemen om begrotingen op te stellen die de politieke realiteit en de economische en financiële situatie van Europa weerspiegelen.
<SPEAKER ID="036" NAME="Eider Gardiazábal Rubial" AFFILIATION="S&amp;D">
(ES) Mijnheer de Voorzitter, ik denk dat we tevreden mogen zijn met de resultaten van het overleg tussen het Parlement en de Raad inzake de definitieve goedkeuring van de begroting van de Unie voor 2010.
<P>
We mogen ook blij zijn met het feit dat het ons is gelukt de financiering voor de zuivelsector, die we in het Parlement bij de eerste lezing hebben goedgekeurd, te behouden. Deze financiering kan onze boeren helpen deze crisis te boven te komen. Ik hoop dat we een permanente oplossing kunnen vinden en dat zij snel het licht weer zullen zien.
<P>
We mogen ook tevreden zijn met het feit dat er een overeenkomst is bereikt over de financiering van een mechanisme voor microkredieten voor de Europese Unie met nieuwe fondsen. Bovendien mogen we onszelf feliciteren met iets dat vanzelfsprekend lijkt, maar waar nauwelijks over wordt gesproken: de landbouwuitgaven en de uitgaven voor het cohesiebeleid. Dat zijn de twee belangrijkste beleidsterreinen van de Europese Unie en die zijn niet ter discussie gesteld. Vandaag de dag mogen we dat als een succes beschouwen.
<P>
We mogen bijzonder blij zijn met het feit dat we 2,4 miljard euro aan nieuwe fondsen hebben gevonden om het tweede deel van het Europees economisch herstelplan te financieren.
<P>
Achter deze tevredenheid gaat echter een veel minder prettige werkelijkheid schuil, namelijk dat er geen geld is voor het financieren van beleid dat wij allen de Unie hebben toegedacht. Beter gezegd, er is wel geld, maar binnen de Raad lijkt het onwrikbare dogma te gelden dat er geen euro meer mag worden uitgegeven dan wat in 2006 is goedgekeurd voor het huidige financiële kader. Dat, fungerend voorzitter van de Raad, is niet een kwestie van zuinig met de begroting omgaan, maar economische en politieke kortzichtigheid.
<P>
Iets meer dan een jaar geleden stelde de Europese Commissie een economisch herstelplan voor de Europese Unie voor. Het was een betrekkelijk bescheiden plan als we het vergelijken met wat er in de lidstaten gebeurde, maar een plan dat de nadruk legde op het versterken van de sectoren van de toekomst van onze economieën.
<P>
De Raad was er aanvankelijk tegen, omdat werd voorgesteld het financiële kader te vergroten met 5 miljoen euro. Na lange onderhandelingen en discussies aanvaardde u uiteindelijk het plan, maar we hebben er twee jaar over gedaan. U heeft de Europese Commissie gedwongen aan slim creatief boekhouden te doen om ervoor te zorgen dat dit geld kan worden gebruikt zonder dat het feitelijk opvalt in het financiële kader.
<P>
We hebben het steeds over transparantie en vereenvoudiging, maar de Commissie heeft een mooi schema voor ons moeten opstellen om ervoor te zorgen dat degenen onder ons die aan de begroting werken, haar voorstel konden begrijpen. Ik daag u uit, fungerend Voorzitter van de Raad, om deze overeenkomst uit te leggen aan de burger die nog interesse heeft in wat wij in het Europees Parlement doen.
<P>
Dit is niet de manier waarop wij een Europa creëren dat dichtbij de burger staat, zoals we zo graag willen. Ik zeg dit niet om kritisch te zijn, maar omdat de Europese integratie zwak zal zijn zolang de Raad zijn beleid niet wijzigt.
<P>
We hebben net een Verdrag getekend, maar we hebben een frisse geest nodig. Ofwel we stappen af van het idee dat iedere in Europa bestede euro een verspilde euro is, ofwel we voegen ons bij de eurosceptici.
<P>
Komende donderdag nemen we een resolutie aan waarin wij om een herziening van het financiële kader verzoeken, passend bij de nieuwe behoeften van de Unie. Ik ben het hier volledig mee eens. Maar ik waarschuw u dat een herziening van het financiële kader een toename moet behelzen. De nieuwe behoeften kunnen niet worden gefinancierd door op de huidige prioriteiten te korten. Ten slotte zeg ik u, ter extra verduidelijking, dat wij niet akkoord zullen gaan met bezuinigingen op het cohesie- en het landbouwbeleid.
<SPEAKER ID="037" NAME="Gerben-Jan Gerbrandy" AFFILIATION="ALDE">
Voorzitter, wij bespreken de laatste begroting onder het Verdrag van Nice en volgend jaar zal het echt anders zijn. Volgend jaar zal het Parlement voor het eerst in staat zijn de tanden te zetten in bijvoorbeeld het landbouwbeleid, maar ook in de uitgaven voor visserij. Deze helft van de begroting komt dan eindelijk onder bereik van het Parlement en ik kan u zeggen, ik kijk daarnaar uit. Maar goed, we hebben het nu over de begroting van 2010. Kort een paar opmerkingen.
<P>
Goed dat er meer geld gaat naar energie en onderzoek en ook naar de ontmanteling van de Bulgaarse kerncentrale Kozloduy, maar mijn probleem zit bij de hoofdlijnen van de Europese begroting. Maken de Europese bijdragen onze economie echt klaar voor de toekomst? Nee! Laten we onszelf niet voor de gek houden! Laten we de aankomende budget review van de financiële vooruitzichten gebruiken om onze pijlen te richten op de toekomst. Ik roep dus de Raad en de Commissie op om deze review echt serieus te nemen en niet als een grapje te beschouwen. Het huidige budget investeert nog te veel in de economie van gisteren, te veel oude steun aan landbouw, te veel oude steun aan regio's en veel te weinig in duurzaamheid en innovatie, waar het écht om draait. We staan op een keerpunt. Maken we van Europa een openluchtmuseum waar Amerikanen, Chinezen, Indiërs, mooie cultuur kunnen zien en lekker kunnen eten of maken we van Europa een dynamische vooruitstrevende regio, een waar de rest van de wereld met jaloerse blik naar kijkt? Of met andere woorden, kiezen wij voor stilstand of vooruitgang? Mijn antwoord mag duidelijk zijn.
<P>
Laten we ook de financiering van de Europese Unie onder de loep nemen. We zullen hoe dan ook naar een systeem van eigen middelen moeten. De Commissie gaat daar op verzoek van ons, liberalen, een voorstel voor doen. Ik kijk daarnaar uit. Het huidige systeem geeft de Unie te weinig armslag en heeft het perverse gevolg dat lidstaten meer geïnteresseerd zijn in hoeveel ze weer terug kunnen krijgen in plaats van in de vraag of de Europese bijdrage ook echt effect heeft. Overigens ben ik van mening dat we veel meer moeten doen om de neergang van biodiversiteit in de wereld te stoppen.
<SPEAKER ID="038" NAME="Takis Hadjigeorgiou" AFFILIATION="GUE/NGL">
(EL) Mijnheer de Voorzitter, wij zijn het niet eens met de politieke oriëntatie van deze begroting, omdat daarmee de militaire uitgaven worden verhoogd en de politiek van de EU wordt samengesmolten met die van de NAVO. Dat betekent in feite dat de Europese Unie nooit de mogelijkheid zal hebben om een onafhankelijk buitenlands beleid te voeren. Met het vijfjarig financieel kader worden de landbouwuitgaven verminderd en wordt nagelaten steun te geven aan de huishoudens, de cohesie en de strijd voor het behoud van het klimaat.
<P>
Wij willen een Europese Unie die met haar wetgeving de consumenten beschermt tegen woekerwinsten en de burgers beschermt tegen het indiscrete oog van de macht. Het is nu al zover gekomen dat wij allemaal bij voorbaat verdacht zijn.
<P>
Ik wil nog iets verduidelijken: wij zijn tegen de begroting maar onze argumenten zijn precies het tegenovergestelde van wat wij zojuist gehoord hebben van de niet-ingeschreven leden uit het Verenigd Koninkrijk. Wij geloven in de band tussen de belangen van de volkeren. Voor ons is het niet juist dat elk volk zich in zichzelf opsluit, want dat leidt alleen maar tot vijandigheid en uiteindelijk tot conflicten.
<SPEAKER ID="039" NAME="Zoltán Balczó" AFFILIATION="NI">
(HU) De Europese Commissie is van plan in de wijziging van de begroting van 2009 aanzienlijk te bezuinigen op twee terreinen. Het ene is het concurrentievermogen en daarbinnen de kaderprogramma's voor onderzoek en ontwikkeling, terwijl dit tot nu toe als prioriteit werd gezien. Als we de kandidaten de schuld geven, is er een nog sterkere behoefte aan de vermindering van de bureaucratie. Het andere terrein is de verlaging van het Fonds voor Plattelandsontwikkeling met 1,6 miljard euro. Dit Fonds is bedoeld om ervoor te zorgen dat het bevolkingspeil op het platteland behouden blijft of hersteld wordt. Hongarije wordt bijzonder zwaar getroffen door dit probleem. Grootgrondbezitters domineren de Hongaarse landbouw: zij ontvangen de areaalbetalingen, terwijl ze weinig gebruik maken van arbeidskrachten. De rapporteur gebruikte harde taal voor de wijziging. Hij zei dat de Commissie de belangrijkste gebieden berooid achterlaat. Mijn vraag is waarom hij dan toch de aanneming van deze wijziging steunt?
<SPEAKER ID="040" NAME="Ingeborg Gräßle" AFFILIATION="PPE">
(DE) Mijnheer de Voorzitter, mijnheer de commissaris, mijnheer Lindblad, dames en heren, ik wil ingaan op de vraag van de heer Garriga om realistische begrotingen. Wat zijn de kosten van het Verdrag van Lissabon? Dat is inmiddels een prangend probleem. Waar is ons realisme als het gaat om de structuurfondsen? De structuurfondsen zijn onze heilige koe. We hebben nu al ongebruikte begrotingsmiddelen van 2,5 jaar tijd, die niet besteed worden, en daar komt nog eens 30 miljard euro bovenop.
<P>
We hebben te maken met een probleem op de Balkan. De landen in deze regio bereiden zich voor op toetreding tot de Europese Unie, maar wij tonen door negatieve besluiten van de socialisten en liberalen weinig belangstelling voor wat er zich werkelijk op de Balkan afspeelt. Hoe werken de verschillende EU-instellingen, die inmiddels sterk in aantal zijn toegenomen, bijvoorbeeld in Kosovo met elkaar samen? Dit waren stuk voor stuk belangrijke amendementen die door het Parlement zijn afgewezen. Ik ben echter van mening dat wij al deze punten in aanmerking zouden moeten nemen, aangezien wij daar een taak te vervullen hebben.
<P>
Waar is de vooruitgang in de voortgangsverslagen? We hebben het auditverslag goedgekeurd waarin we het verzoek om een verkeerslichtensysteem hebben neergelegd. Toch weigerde de Begrotingscommissie dit later concreet om te zetten door een overeenkomstige reserve op te nemen. Dit zijn allemaal tegenstellingen waarbij ik in dit Parlement geen bereidheid zie om realistisch te zijn en eigen besluiten concreet om te zetten.
<P>
Ik wil dringend oproepen tot een realistische houding ten opzichte van Kozloduy. Kozloduy was niet opgenomen in het speciale verslag van de Commissie over de uitgave van EU-middelen in Bulgarije tot de zomer van dit jaar, hoewel er wel gelden uit PHARE voor verstrekt zijn. Tot eind 2009 is er ten minste 602 miljoen euro aan Kozloduy verstrekt. Ik heb getracht te achterhalen wat er met dit geld gebeurd is en heb geconstateerd dat er tot nu toe nog niets is ontmanteld, maar dat er enkel plannen gemaakt zijn om de sluiting te regelen. Kozloduy heeft mij duidelijk gemaakt hoe weinig de Commissie weet van wat er met ons geld gebeurt. Verder is mij duidelijk geworden dat de vele aanvullende begrotingen die er inmiddels zijn, de controle bemoeilijken en dat ook de Commissie hierdoor zelf het overzicht verliest. Laten we daarom in ieder geval stoppen met het handhaven van deze aanvullende begrotingen, aangezien ze ervoor zorgen dat we zelf niet meer weten wat er speelt.
<SPEAKER ID="041" NAME="Edit Herczog" AFFILIATION="S&amp;D">
(HU) Commissaris, dames en heren, in de huidige financiële en economische crisis moet er speciale aandacht worden besteed aan groei, het concurrentievermogen, banen en de efficiëntere en eenvoudigere uitvoering van de cohesie- en structuurfondsen. Daarnaast genieten de volgende doelen prioriteit: de toename van de zekerheid van de energievoorziening en -levering, interne veiligheid, demografische uitdagingen en klimaatverandering.
<P>
Juist daarom verwelkomen we de geweldige successen die het Parlement heeft geboekt in het voorliggende begrotingsontwerp op het gebied van het economisch herstelplan en de steun voor investeringen op energiegebied. We verwelkomen ook de kleinere successen, zoals de steun aan zuivelproducenten of microfinanciering voor kmo's, waarover na een langdurig debat overeenstemming is bereikt. Verder wil ik de projecten voor slimme energie en de steun voor levenslang leren noemen. We moeten benadrukken dat het een echt goed resultaat is dat het is gelukt de 2,4 miljard euro bij elkaar te krijgen voor economisch herstel. Ik ben zeer verheugd dat het is gelukt de begroting van Galileo bekrachtigd te krijgen.
<P>
Er is bijna 2 miljard euro uitgetrokken voor energieprojecten, wat misschien wel het belangrijkste resultaat is dat het Europees Parlement op zijn conto kan schrijven. Het is gelukt steun te verwerven voor de veilige sluiting van de Bulgaarse kerncentrale Kozloduy, en hierbij wil ik de nadruk leggen op het woord veilig. We hebben weten te bereiken dat op verzoek van het Europees Parlement steun voor zuivelproducenten in de begroting is opgenomen. Ook moeten we benadrukken dat het Parlement verantwoordelijke beslissingen heeft genomen en we moeten erkennen dat we de reserves in de begroting op verstandige wijze hebben verdeeld.
<P>
Aan de andere kant beginnen onze reserves op te raken. Het Parlement kan trots zijn op de begroting voor 2010. Daarmee wil ik de rapporteurs Surján en Maňka feliciteren. Onze taak voor de toekomst is dat met het Verdrag van Lissabon niet alleen de bevoegdheden van het Parlement worden versterkt, maar dat dankzij deze hervorming de EU-begroting ook het leven van Europese ondernemers en burgers gemakkelijker maakt. Daarvoor wens ik onszelf de komende jaren veel kracht en doorzettingsvermogen. Ik dank u voor uw aandacht.
<SPEAKER ID="042" NAME="Nathalie Griesbeck" AFFILIATION="ALDE">
(FR) Mijnheer de Voorzitter, commissaris, dames en heren, het is nu mijn beurt om hulde te brengen aan de verbeeldingskracht en inspanningen van onze instellingen om - via bepaalde begrotingstechnieken, zoals de heer Lamassoure heeft gezegd, als door een wonder - het bijzonder grote geldbedrag vrij te maken dat overeenkomt met de tweede fase van het economisch herstelplan, te weten 2 400 000 000 euro. Ook wil ik zeggen hoe blij ik ben dat we 300 miljoen euro hebben weten te vinden als kortetermijnreactie op de bijzonder ernstige crisis die de landbouwers momenteel doormaken. Dit geldbedrag en deze moeilijkheden zullen hopelijk betekenen dat we er wat hun toekomst betreft een pragmatische aanpak op na zullen houden. Daarnaast zouden we ons moeten verheugen over de proefprojecten en voorbereidende acties die, zoals mevrouw Jensen heeft benadrukt, onze begroting nieuw leven inblazen.
<P>
Deze bijzonder rake opmerkingen daargelaten, wil ik twee punten onderstrepen. Ten eerste heb ik een vraag en ten tweede wil ik een politiek standpunt innemen. Ik wil vragen om een officiële verklaring over de positie die onze Unie zal innemen ten aanzien van het cohesiebeleid en de structuurfondsen, elementen die nu in het oog van de storm rond bepaalde EU-partners lijken te liggen. Dit is volgens mij een bewijs van hetgeen er in Europa gebeurt.
<P>
(Spreekster wordt door de Voorzitter onderbroken)
<SPEAKER ID="043" NAME="Elisabeth Jeggle" AFFILIATION="PPE">
(DE) Mijnheer de Voorzitter, dames en heren, wij hebben het in deze onderhandelingen als Europees Parlement goed gedaan. Mijn dank gaat uit naar alle collega's hier die onderhandeld hebben en die hun standpunten duidelijk kenbaar hebben gemaakt tegenover de Commissie en de Raad.
<P>
Het is nu zaak alle belangrijke punten van het Verdrag van Lissabon ten volle gestand te doen. Dat geldt ook voor het gehele begrotingsterrein. Het is nu duidelijk dat het Parlement serieus moet worden genomen en dat het zin heeft zo met het Parlement om te gaan. Dat hebben deze begrotingsonderhandelingen heel duidelijk aangetoond. Zoals al door vele collega's is gezegd: we hebben onze belangrijkste doelen bereikt.
<P>
Als rapporteur voor de landbouwbegroting in de Commissie landbouw en plattelandsontwikkeling kan ik bevestigen dat onze begroting op het onderdeel landbouw ondanks de grote druk binnen de marge ligt. We zijn binnen de perken gebleven en hebben dat zelf binnen onze commissie weten te bereiken. Hier hecht ik grote waarde aan. Het is een succes van het Parlement dat er 300 miljoen euro beschikbaar is voor het melkfonds, tegen alle jarenlang door de Commissie en de Raad aangevoerde argumenten in, met name gezien de moeilijke situatie voor de melkveehouders.
<P>
Maar ook andere takken van de landbouwproductie hebben het momenteel zwaar. Niet alleen de landbouw, niet alleen de landbouwers, maar ook tal van arbeidsplaatsen in verbonden sectoren hebben hieronder te lijden. Dat maakt de huidige situatie nog moeilijker. Voor het melkfonds streven we nog naar de vaste begrotingslijn, dat willen we in de toekomst bereiken. We hebben in de begroting voor 2010 meer middelen opgenomen dan voor 2009. Dat is nodig gezien de huidige situatie, dat beseffen wij. We zullen ons hiernaar moeten richten en alles in het werk moeten stellen om ons landbouwbeleid duurzaam en innovatief te maken.
<SPEAKER ID="044" NAME="Estelle Grelier" AFFILIATION="S&amp;D">
(FR) Mijnheer de Voorzitter, de stemming over de begroting is in wezen een uiterst politieke daad en we moeten een - belangrijke en fundamentele - politieke les trekken uit de ons voorgestelde begroting.
<P>
De begroting van de Europese Unie en met name deze weerspiegelt het ontbreken van een Europees politiek project ook al hebben de Europese burgers zulks meer dan ooit nodig tegen een achtergrond van crisis en aan het begin van onze nieuwe mandaten. Deze begroting markeert de afwezigheid van een globale visie voor Europa.
<P>
De Raad en de Commissie hebben ervoor gekozen de lidstaten hun eigen, vaak rivaliserende herstelplannen te laten ontwikkelen en hebben hun pogingen gestaakt om het herstel op economisch, sociaal en milieugebied op EU-niveau te coördineren. Er is niet geprobeerd enig hefboomeffect te verkrijgen, de Europese solidariteit is geenszins aangemoedigd.
<P>
De Raad en de Commissie sussen hun geweten door de gedoseerde uitvoering van een herstelplan. De begroting voor 2010 voorziet namelijk in een financiering van het tweede deel van het herstelplan voor het belachelijke totaalbedrag van 5 miljard euro. Er zal weliswaar 300 miljoen euro worden toegewezen aan het melkfonds, maar dit is ontoereikend wanneer we bedenken dat in Frankrijk bijvoorbeeld het netto-inkomen van landbouwers in 2009 met 34 procent is gedaald.
<P>
In de begroting voor 2010 is 25 miljoen euro gereserveerd voor microfinanciering en wordt de ontwerpbegroting voor steun uit het Cohesiefonds gehandhaafd, tegen het advies van de Raad in.
<P>
Dus zullen we min of meer bij gebrek aan een - beter - alternatief vóór deze begroting stemmen omdat Europa, dat wil zeggen de Europese burger, niet zonder haar steun kan, hoe ontoereikend deze ook mag zijn. We moeten echter gezamenlijk en dringend een vraagteken gaan zetten bij de methoden voor de financiering van het ambitieuze beleid waarmee Europa zichzelf moet toerusten en voor de verwijdering van de EU-begroting uit haar huidige beperkte en ongeschikte kader.
<P>
Gewichtige politieke verklaringen daargelaten, moet de voorzitter van de Commissie, de heer Barroso, ons vertellen hoe hij het toekomstige Europese beleid waar hij de mond van vol heeft, denkt te financieren, met name het beleid inzake de nieuwe strategie voor groei en dat op het gebied van klimaatverandering. Hiervoor zal zo'n beperkte begroting als deze niet meer volstaan.
<SPEAKER ID="045" NAME="Pat the Cope Gallagher" AFFILIATION="ALDE">
(GA) Mijnheer de Voorzitter, ik sta volledig achter het besluit van het Europees Parlement om prioriteit te verlenen aan de financiering van het Europees economisch herstelplan. Een dergelijk herstelplan is nodig om de economische vraag op te vijzelen en om het concurrentievermogen van de regio opnieuw op de kaart te zetten.
<P>
Als gevolg van de economische crisis vertoont de werkloosheid in Europa een stijgende lijn, en de Europese economie heeft hier ernstig onder te lijden. Helaas zijn het de jonge mensen die voor het eerst van hun leven een baan zoeken die het hardst getroffen worden. Het is van essentieel belang dat er maatregelen worden genomen om degenen die het minst bevoorrecht zijn, te beschermen.
<P>
We moeten omscholingsplannen instellen zodat degenen die vandaag hun werk verliezen, snel een andere baan kunnen vinden in de toekomst.
<P>
Het herstelplan is ontwikkeld om te worden toegepast in combinatie met het Europees Sociaal Fonds en het Europees Fonds voor aanpassing aan de globalisering.
<P>
Sinds 1973, toen Ierland ermee instemde om deel te nemen aan de Europese Economische Gemeenschap, heeft de Europese Unie meerdere malen een centrale rol gespeeld bij het aanpakken van de werkloosheidsproblemen van het land door middel van het Europees Sociaal Fonds.
<P>
De Unie heeft deze constructieve rol in Ierland weer op zich genomen, en het herstelplan is hierbij van vitaal belang.
<SPEAKER ID="046" NAME="De Voorzitter">
Dank u, mijnheer Gallagher. Als ondervoorzitter die verantwoordelijk is voor meertaligheid wil ik u laten weten dat het ons deugd doet u Gaelic te horen spreken in het Parlement.
<SPEAKER ID="047" NAME="Danuta Maria Hübner" AFFILIATION="PPE">
(EN) Mijnheer de Voorzitter, graag vraag ik de aandacht voor vier punten.
<P>
Allereerst wil ik benadrukken dat we de begroting 2010, en in het bijzonder de financiële instrumenten van het Europese cohesiebeleid, zo doelmatig mogelijk moeten inzetten om de economische activiteit in alle regio's en steden van de Unie te stimuleren, en om het hefboomeffect te creëren dat nodig is om de economieën van de lidstaten vlot te trekken. Het cohesiebeleid vormt een sterke en noodzakelijke brug tussen economisch herstel enerzijds, en de structurele transformatie van de Europese economie op de lange termijn anderzijds.
<P>
Ten tweede wil ik aangeven dat de Commissie regionale ontwikkeling om deze reden de Commissie en de lidstaten heeft aangespoord om de beschikbare financiële middelen te investeren in prioriteiten van het cohesiebeleid 2007-2013 - klimaatverandering, kennis en innovatie, energie-efficiëntie, hernieuwbare energie, breedband, duurzaam stadsvervoer en het opfrissen van vaardigheden - alsook om de hefboomfunctie van het cohesiebeleid te stimuleren; dit houdt in dat alle instrumenten van financial engineering die het cohesiebeleid in samenwerking met de Europese Investeringsbank heeft ontwikkeld, efficiënt worden ingezet om kleine en middelgrote bedrijven te helpen, niet alleen om deze zware periode te overleven maar bovenal om stand te houden en zich aan te passen aan de veranderende wereldeconomie, die een transformatie doormaakt, en om de uitdagingen van de klimaatverandering aan te gaan en de kansen die deze verandering biedt, aan te grijpen.
<P>
Ten derde wil ik de leden laten weten dat alle betalingsaanvragen voor het Europees Fonds voor Regionale Ontwikkeling en het Cohesiefonds uit de begroting 2009, ter hoogte van in totaal 25,5 miljard euro, volledig zijn gebruikt, en dus bijdragen aan herstel, structurele verandering, groei, werkgelegenheid en aan energie-efficiëntie met het oog op de klimaatverandering.
<P>
In dit licht wil ik tot slot uiting geven aan mijn teleurstelling over de verminderde steun voor de kandidaat-landen, die voortvloeit uit de bezuiniging op de componenten regionale ontwikkeling en ontwikkeling van de menselijke hulpbronnen van het IPA, die zijn gericht op gebieden als werkloosheid, sociale uitsluiting en investeringen in onderwijs. Deze bezuiniging van 7 miljoen euro - dat is 0,5 procent van de beschikbare operationele tegoeden die worden gereserveerd voor administratieve uitgaven - wordt doorgevoerd zonder acht te slaan op het belang van goed lokaal bestuur, en zonder acht te slaan op de basisprincipes van goed financieel beheer, waar dit Parlement zo aan hecht.
<SPEAKER ID="048" NAME="Cătălin Sorin Ivan" AFFILIATION="S&amp;D">
(RO) Allereerst wil ik graag de rapporteurs feliciteren met de resultaten die ze hebben behaald bij de onderhandelingen over de begroting van 2010. De burgers van Europa hebben nu meer dan ooit een grote Europese begroting nodig om de economische crisis en hun problemen op te lossen.
<P>
De begrotingen van de lidstaten ondervinden momenteel enorme problemen met het bestrijden van de economische crisis, met name omdat een groot deel van die problemen de landgrenzen overschrijdt. Dit zijn mondiale problemen, waarvoor een gecoördineerde aanpak op het hoogste niveau nodig is. Daarom ben ik zeer verheugd dat wij dit Huis vandaag een begroting kunnen presenteren die de tweede fase van het Europees economisch herstelplan volledig zal financieren, ten bedrage van 1,98 miljard euro. Waarschijnlijk zullen we de eerste tekenen van het economisch herstel zien in 2010. De nationale begrotingen zullen echter zeer hard worden getroffen door onze inspanningen van vorig jaar. Bovendien verwacht men dat de werkloosheidscijfers in de lidstaten een recordhoogte zullen bereiken.
<P>
De nieuwe Commissie krijgt de grote verantwoordelijkheid om de lidstaten en de burgers van de Europese Unie te helpen deze moeilijke tijden door te komen. Ik wil echter de aandacht van de lidstaten vestigen op hun verantwoordelijkheid om Europese fondsen aan te wenden. Het is nutteloos om al deze inspanningen te doen om geld te krijgen voor het cohesiebeleid als dit geld vervolgens niet wordt gebruikt. Net als mijn collega's dring ik er dan ook op aan het meerjarige financiële kader voor de periode 2007-2013 zo snel mogelijk te herzien, want als we dat niet doen, zullen we hier geen begroting rond kunnen krijgen voor 2011.
<P>
Ten slotte wil ik nog één punt benadrukken. De begroting van 2010 bevat een innovatief element dat voor velen van u waarschijnlijk minder belangrijk lijkt, maar het wél is. Ik heb het over de start van de voorbereidingen voor het creëren van een gemeenschappelijk Europees kader voor het Zwarte-Zeegebied. Dit zou een erkenning betekenen van de Zwarte Zee als een belangrijk Europees thema en zou de verschillen tussen hoe het Zwarte-Zeegebied en het Baltische-Zeegebied worden behandeld als onderdeel van het Europese beleid verkleinen.
<SPEAKER ID="049" NAME="Jean-Pierre Audy" AFFILIATION="PPE">
(FR) Mijnheer de Voorzitter, commissaris, mijnheer de staatssecretaris, ik feliciteer de rapporteurs en onze voorzitter van de Begrotingscommissie, mijn vriend, de heer Lamassoure.
<P>
Ik heb vijf opmerkingen. De eerste gaat over onderzoek en in het bijzonder over het zesde en zevende kaderprogramma. In het belang van de rechtszekerheid herhalen wij in de Commissie begrotingscontrole dat de Europese Commissie zich moet onthouden van de herberekening, via nieuwe interpretaties van de ontvankelijkheidscriteria, van de jaarrekening voor voltooide projecten die zij al heeft goedgekeurd en betaald. Wij verzoeken de Commissie opnieuw niet af te wijken van de internationale boekhoud- en auditnormen.
<P>
Het tweede punt betreft de opneming in de begroting van de pensioenen van het EU-personeel. Wij stellen voor dat de vorderingen op de lidstaten met betrekking tot deze pensioenen - 37 miljard euro op 31 december 2008, een stijging van 4 miljard euro ten opzichte van 2007 - als activa op de balans worden geboekt en dat er een studie wordt verricht naar de oprichting van een EU-pensioenfonds.
<P>
Het derde punt is dat het Europees Bureau voor fraudebestrijding moet worden gesteund. Het moet worden versterkt zodat het beter zijn werk kan doen, met name voor wat betreft de interventies buiten de EU.
<P>
Het vierde punt houdt in dat wij zouden willen dat de Commissie de middelen ter beschikking stelt waardoor wij een interinstitutionele conferentie kunnen houden ter verkrijging van een positieve betrouwbaarheidsverklaring van de Europese Rekenkamer. Deze conferentie zou worden bijgewoond door de nationale rekenkamers, de Europese Rekenkamer, de nationale parlementen en de betrokken regeringen.
<P>
Het vijfde en laatste punt is dat de Europese Unie onvoldoende investeert en vandaar de nu volgende vraag, op persoonlijke titel: wordt het geen tijd dat wij in onze begroting een sectie over investeringen opnemen en dat we samen met de Europese Investeringsbank - waarvan de Europese Unie als het aan mij ligt van nu af aan net als de lidstaten een partner wordt, aangezien we rechtspersoonlijkheid hebben - een investeringsplan opzetten, in het bijzonder betreffende de trans-Europese netwerken? Het gaat hierbij onder andere om energie, autosnelwegen, hogesnelheidslijnen, waterwegen, universiteiten, onderwijs, breedband, gezondheid en ruimte.
<SPEAKER ID="050" NAME="Derek Vaughan" AFFILIATION="S&amp;D">
(EN) Mijnheer de Voorzitter, dit is mijn eerste begroting in dit Parlement, en ik ben zeer onder de indruk van de heersende consensus over de vraag wat de prioriteiten zijn van dit Parlement, alsook van de consensus dat we die prioriteiten moeten beschermen. Ik wil iedereen bedanken die in dit proces een rol speelt.
<P>
We hebben een hoop bereikt. We hebben weliswaar niet al onze doelen weten te realiseren, maar ik ben blij dat we zoveel hebben bereikt. Ik ben vooral ingenomen met de verklaringen die zijn afgelegd over de structuurfondsen en het cohesiebeleid. Ik hoop dat we ons deze verklaringen zullen herinneren wanneer we besluiten gaan nemen over het beleid na 2013. We hebben evenwel nog moeilijke besluiten te nemen, onder andere over de financiering van de microfinancieringsfaciliteit - Ik hoop dat de leden deze nog steeds als een prioriteit beschouwen - over het vrijmaken van de financiële middelen voor Kozloduy in de komende drie jaar, en over de financiering van nieuwe prioriteiten: prioriteiten die voortvloeien uit Kopenhagen, prioriteiten die voortvloeien uit de tenuitvoerlegging van het Verdrag van Lissabon en prioriteiten die voortvloeien uit de nieuwe strategie 2020 waarover we volgend jaar gaan praten.
<P>
Al deze problemen moeten we oplossen in de wetenschap dat onze financiële speelruimte zeer beperkt is en dat de Raad terughoudend zal zijn met het ter beschikking stellen van aanvullende middelen. Daarom is het absoluut essentieel dat er in de toekomst een fundamentele herziening van de begroting komt. We moeten ervoor zorgen dat de begroting in de toekomst aansluit op onze prioriteiten.
<P>
Ook moeten we ons buigen over een nieuwe begrotingslijn voor het Fonds voor aanpassing aan de globalisering, in plaats van geld te blijven gebruiken van andere begrotingslijnen. Verder moeten we ervoor zorgen dat er genoeg geld is in het kader van het flexibiliteitsinstrument, zodat we adequaat kunnen reageren en onze prioriteiten kunnen bijstellen. Op dit moment zijn hiervoor onvoldoende middelen beschikbaar. Als we dit allemaal kunnen realiseren houdt dat in dat we voldoen aan onze prioriteiten en, nog belangrijker, kunnen we de Europese burgers laten zien dat dit Parlement relevant is.
<P>
Onze begroting moet onze prioriteiten weerspiegelen, maar ook die van onze burgers. Dat is de kernboodschap voor ons als Parlement, maar het is ook een kernboodschap voor de Commissie en de Raad.
<SPEAKER ID="051" NAME="Csaba Őry" AFFILIATION="PPE">
(HU) Het is misschien geen toeval dat het opstellen van de begroting voor 2010 zoveel aandacht krijgt. De toenemende werkloosheid en de problemen die zijn veroorzaakt door de economische crisis geven daar alle aanleiding toe. Als rapporteur voor advies van de Commissie werkgelegenheid en sociale zaken wil ik rapporteur Surján bedanken voor de professionele manier waarop hij de dossiers heeft afgehandeld.
<P>
In het door mij opgestelde advies hebben we in de Commissie werkgelegenheid en sociale zaken eerder al de volgende prioriteiten vastgesteld. We hebben uiteraard de hoogste prioriteit gegeven aan de instrumenten die erop zijn gericht de effecten van de financiële en economische crisis op de bevolking te beperken. We hebben alle voorstellen gesteund, zo ook de verhoging van 8,4 procent die is bedoeld voor een toename van het concurrentievermogen, waarmee hopelijk banen behouden blijven of nieuwe banen kunnen worden gecreëerd en tevens wordt bijgedragen aan het economisch herstelplan, de vernieuwde strategie van Lissabon en het programma voor levenslang leren.
<P>
Daarnaast hebben we de taken van het Sociaal Fonds, vakopleidingen, het behalen van beroepskwalificaties en levenslang leren naar voren gehaald. Ik vind het bij uitstek belangrijk dat het is gelukt 25 miljoen euro te reserveren voor de bekostiging van de toekomstige microfinancieringsfaciliteit in 2010. Gisteren hebben we een debat gevoerd over deze nieuwe faciliteit, en hopelijk kunnen we binnenkort ook overeenstemming bereiken over de verdere details van de financiering.
<P>
Ik vind het belangrijk dat in de begroting het belang wordt benadrukt van de financiering van activiteiten en beleidsterreinen die onder begrotingslijn 1a vallen. Hierdoor worden duurzame ontwikkeling en het creëren van banen bevorderd. Ik verwelkom vooral de elementen die zijn bedoeld om de situatie van kleine en middelgrote ondernemingen te verbeteren, alsmede de steun voor het Progress-programma, het advies- en informatienetwerk EURES, proefprojecten en het Europees Fonds voor aanpassing aan de globalisering.
<P>
Bij al deze zaken samen heb ik het gevoel dat de doelstellingen van de Commissie sociale zaken en werkgelegenheid een grote rol kunnen spelen in de begroting, waarvoor we dank verschuldigd zijn aan de rapporteurs.
<SPEAKER ID="052" NAME="Gay Mitchell" AFFILIATION="PPE">
(EN) Mijnheer de Voorzitter, in het vorige Parlement is veel aandacht besteed aan de statuten van de leden en hun assistenten, en in mijn ogen was dat terecht. Nu, met het aantreden van dit nieuwe Parlement en de nieuwe Commissie, is het tijd om onze aandacht te verleggen naar de overige medewerkers van de drie instellingen, en ons te buigen over hun rol.
<P>
Het is een groot voorrecht dat er zulke vakkundige en toegewijde mensen werken voor het Parlement, de Raad en de Commissie, maar de realiteit is dat we in dit Parlement van veel medewerkers niet precies weten waarmee zij zich nu bezighouden. Ze doen al jaren hetzelfde werk.
<P>
Als er 27 lidstaten zijn vertegenwoordigd in dit Parlement, 27 commissarissen uit die lidstaten zitting nemen in de Commissie, en ministers die zitting hebben in de Raad teruggaan naar hun parlementen en vervolgens weer hier komen, kunnen de medewerkers die zijn gekozen om ons ten dienste te staan, heel eenvoudig de agenda overnemen.
<P>
Vanaf het moment dat dit Parlement aantrad is het mijn wens geweest dat de nieuwe Commissie - overigens weet ik niet welk percentage van de begroting wordt gebruikt voor personeel, maar ik weet wel dat het een aanzienlijk deel is - verzoekt om een onderzoek naar de activiteiten van de personeelsleden van de drie instellingen, om zich ervan te vergewissen dat zij efficiënt en effectief zijn en, bovenal, dat zij transparantie en verantwoordelijk betrachten in hun handelen. Naar mijn idee zou het publiek hiermee een belangrijke dienst bewezen worden.
<P>
Er is sprake van een groeiende overtuiging dat er zoiets bestaat als een gezichtsloze bureaucratie. Ik deel die mening niet, en dat bedoel ik niet als een dubbelzinnig compliment want we hebben een aantal uitstekende medewerkers, maar dat is geen maatstaf voor efficiëntie en effectiviteit. We moeten weten waarmee de medewerkers zich bezighouden en, als we echt een Lissabonagenda willen met een efficiënte en effectieve economie, dan moeten we zeker weten dat de medewerkers in dienst van onze drie instellingen op effectieve, efficiënte en verantwoordelijke wijze worden ingezet. Ik ben van mening dat er in elk van de drie instellingen een adjunct-secretaris-generaal moet worden aangesteld die geregeld verslag uitbrengt over de efficiëntie en effectiviteit van het personeel.
<P>
Ik zou de Commissie willen verzoeken om een onafhankelijk en eerlijk onderzoek te laten uitvoeren in het beginstadium van de nieuwe Commissie.
<SPEAKER ID="053" NAME="Tadeusz Zwiefka" AFFILIATION="PPE">
(PL) Mijnheer de Voorzitter, het lijkt de moeite waard om er tijdens het debat over de begroting ook aan te herinneren dat het recht een sleutelelement is in het leven van de gemeenschappen en dat de cohesie ervan ons continent verenigt. Het Hof van Justitie van de Europese Gemeenschappen speelt op dit vlak een belangrijke rol en daarom heeft de Commissie juridische zaken een reeks amendementen voorgesteld die als doel hebben de bedragen van het VOB opnieuw op te nemen, die maar net volstaan om in de meest fundamentele behoeften van het Hof te voorzien.
<P>
Een van de dringenste problemen is de kwestie van de verhoging van de budgettaire middelen voor 2010 voor de vertaling van de verzoeken om een prejudiciële beslissing, die een sleutelinstrument vormen voor de nationale rechtbanken dat hun toelaat de nationale jurisprudentie aan te passen aan de Europese jurisprudentie. Het Europees Hof van Justitie heeft ontoereikende middelen voor de uitbreiding van het personeel van zijn vertaaldiensten en dit zorgt voor een vertraging in de rechtzaken. De toekenning van aanvullende middelen aan het Hof zal bijdragen tot een grote effectiviteit van de werkzaamheden op dat vlak en hierdoor zullen de rechtzaken in de lidstaten ook minder vertraging oplopen. De door de Raad opgelegde besparingen treffen de reeds zwaar gereduceerde strategische informaticaprojecten die het Hof heeft voorgesteld voor 2010 met als doel diensten van hogere kwaliteit te leveren en tegelijkertijd de behoefte aan personele middelen te beperken. De bedragen van het VOB moeten opnieuw worden opgenomen. Informatietechnologie is van wezenlijk belang om het hoofd te kunnen bieden aan de nieuwe uitdagingen van deze tijd, op lange termijn kosten te besparen en de burgers een betere dienstverlening te kunnen geven.
<P>
Ik zou er ook op willen wijzen hoe belangrijk het is het ontwerp van het Europees Referentiekader te steunen. In februari 2009 presenteerde een groep wetenschappers de eindversie van een samenvatting van het ontwerp van het Europees Referentiekader voor gebruik door de Europese instellingen als basis voor de totstandbrenging van een Europees verbintenissenrecht. In deze fase zal het belangrijk zijn dat het Referentiekader beschikbaar is in zoveel mogelijk officiële talen, om een grondig debat onder politici, juridische deskundigen en andere belanghebbende partijen over de toekomst van het Europese verbintenissenrecht mogelijk te maken. Ik ben blij dat het Europees Parlement de fouten van de Raad zal rechtzetten en het Hof de kans zal geven om beter te functioneren.
<SPEAKER ID="055" NAME="György Schöpflin" AFFILIATION="PPE">
(EN) Mijnheer de Voorzitter, net als iedereen vind ik dit een uitermate goede begroting. Er is een hoop moeite in gestoken, en ik wil iedereen feliciteren die erbij betrokken is geweest.
<P>
In deze fase van het debat zou ik willen proberen eens naar het grotere geheel te kijken. Er zijn uiterst belangrijke verklaringen afgelegd over specifieke punten, maar we moeten kijken naar de bredere Europese context om te kunnen begrijpen waar we nu eigenlijk over spreken. Mijns inziens moet, in een democratie, elke instelling een begroting hebben, en moeten die instellingen verantwoording afleggen voor hun uitgaven aan diegenen die feitelijk de bijdragen leveren en de middelen ter beschikking stellen.
<P>
De onderhavige begroting vertegenwoordigt dan ook een zware verantwoordelijkheid; een verantwoordelijkheid die voortvloeit uit het feit dat dit de begroting is van een instelling die grote waarde hecht aan transparantie en verantwoordingsplicht. Niet in het minst omdat deze toegewijdheid aan transparantie en verantwoordingsplicht behoorlijk bestuur bevordert en, in een ideale wereld, het vertrouwen bevordert tussen diegenen die het geld uitgeven en diegenen die het ter beschikking stellen. Wellicht zou ik nog eens moeten benadrukken dat ik het nu heb over een ideale wereld - de realiteit is vaak anders. Deze transparantie is met name van betekenis omdat zij kan helpen om de kloof te dichten tussen individuele personen en diegenen die de macht hebben. Ik denk dat we het er allen over eens zullen zijn dat deze kloof een onvermijdelijk aspect van het hedendaagse leven is en dat elke instelling zou moeten doen wat binnen haar mogelijkheden ligt om het gat te overbruggen.
<P>
Bovendien wachten Europa zware tijden, en ik denk dat dat de onzekerheid onder de burgers nog eens vergroot. In dit kader kunnen we de kwesties verhelderen door debat en discussie te bevorderen, en daar hoort onenigheid overigens bij. In dit opzicht beschouw ik de begroting als een uitstekende stap in de juiste richting, die mijn volmondige steun geniet.
<SPEAKER ID="056" NAME="Peter Šťastný" AFFILIATION="PPE">
(EN) Mijnheer de Voorzitter, de begroting 2010 is verre van royaal, net als alle andere begrotingen. Gezien de omstandigheden moeten we het doen met wat we hebben, en op dit moment hebben we als prioriteit de effecten van een diepe mondiale crisis. Al het andere is van ondergeschikt belang.
<P>
Als rapporteur voor de Commissie internationale handel (INTA) hoop ik dat de verhoogde bedragen onder Rubriek 4 (De EU als mondiale partner) goed zullen worden geïnvesteerd en gemonitord, zodat ze een positieve impuls geven aan de internationale handel. In combinatie met het wegnemen van barrières zouden we daarmee een sterkere groei van het bbp en de werkgelegenheid moeten kunnen realiseren.
<P>
De Doha-ontwikkelingsagenda van de WTO is het beste multilaterale platform om deze taak te volbrengen, in het bijzonder in ontwikkelingslanden. Derhalve hebben we een heel goede reden om deze slepende geschiedenis tot een succesvol einde te brengen, aangezien dit ons in staat zal stellen om de negatieve effecten van de globalisering met een echt krachtig instrument te bestrijden.
<SPEAKER ID="057" NAME="Czesław Adam Siekierski" AFFILIATION="PPE">
(PL) Dames en heren, de begroting voor 2010 is een lastig compromis. Enerzijds moet zij de economische crisis beperken en tegelijkertijd financieren we inspanningen die de klimaatverandering moeten tegenwerken door voornamelijk de uitstoot van CO2 te beperken. Dit is goed, maar toch remt het op korte termijn de groei, waar we voortdurend te weinig middelen aan toekennen.
<P>
De uitgaven voor onderzoek en innovatie zijn terecht toegenomen. Dit versterkt ons concurrentievermogen. We lijken nog steeds te weinig middelen toe te kennen aan onderwijs, waaronder ook het Erasmus-uitwisselingsprogramma. Het is goed dat er middelen zijn gevonden voor het melkfonds, hoewel die ontoereikend zijn. Het voorbije jaar was immers moeilijk voor de Europese landbouwers. Als we de economische conjunctuur willen aanwakkeren en de werkloosheid en sociale uitsluiting inperken dan moeten de bedragen voor de microfinancieringsfaciliteit worden verhoogd. Belangrijk voor de groei is de financiering van breedbandinternet op het platteland. Zoals ik al zei, is deze financieringsfaciliteit echter natuurlijk een compromis.
<SPEAKER ID="058" NAME="Nathalie Griesbeck" AFFILIATION="ALDE">
(FR) Mijnheer de Voorzitter, ik zou graag het woord voeren in het kader van de catch-the-eye-procedure aangezien ik eerder slechts één minuut spreektijd heb gekregen terwijl ik volgens de agenda twee minuten had. Ik wil slechts het volgende toevoegen: ik zal donderdag net als de rest van mijn fractie weliswaar voor deze begroting stemmen, maar benadruk dat we niet alleen - zoals reeds is gezegd - een crisis doormaken op economisch, financieel en milieugebied, maar ook een bijzonder diepe sociale crisis die verband houdt met de stijging van de werkloosheid.
<P>
Hoewel de begroting een delicaat evenwicht vindt, betreur ik het dat de lidstaten geen krachtige politieke signalen in aanmerking nemen die juist worden afgegeven aan in moeilijkheden verkerende personen. Er is verzocht om extra financiering als onderdeel van het plan om de armste burgers te helpen, maar dit verzoek is helaas niet gehonoreerd. Ik betreur dit omdat hiermee een krachtig signaal zou zijn afgegeven dat wij op weg zijn naar een socialer Europa.
<SPEAKER ID="059" NAME="Zigmantas Balčytis" AFFILIATION="S&amp;D">
(LT) Dank u, mijnheer de Voorzitter, Raad, Commissie, dames en heren, de begroting voor 2010 is het voorbeeld van een goed compromis. Ik ben het beslist niet eens met de collega's die gezegd hebben dat de begroting van 2010 een crisisbegroting is. Als afgevaardigden van bepaalde staten weten wij maar al te goed wat een crisisbegroting is, als de begrotingsmiddelen in twee jaar tijd met meer dan 30 procent gedaald zijn.
<P>
We moeten de Commissie gelukwensen met bepaalde prioriteiten. Samen met de Raad en het Parlement heeft zij aanvullende middelen aangetrokken, met name om bijvoorbeeld het economisch herstelplan te financieren, om de toegang tot breedbandinternet te verbeteren, en ook om het SET-plan te bekostigen. Ik zou er ook op willen wijzen dat er een aantal probleemgebieden zijn.
<P>
Ik zou uw aandacht echter willen vestigen op het betoog van mijn collega, de heer Godmanis, waarin hij gezegd heeft dat er individuele staten zijn die meer dan een jaar lang verzuimd hebben om de financiële steun goed te beheren. Ik denk dan ook werkelijk dat dit een goede begroting is die moet worden ondersteund, en ik wens de Commissie hiermee veel geluk.
<SPEAKER ID="060" NAME="Ivars Godmanis" AFFILIATION="ALDE">
(EN) Mijnheer de Voorzitter, nu de commissaris hier aanwezig is wil ik even één punt benadrukken.
<P>
We zitten met een probleem: in de Commissie regionale ontwikkeling werken we nog aan de voorstellen voor wijzigingen waardoor de Europese Commissie (EC) de lidstaten voor 2009-2010 niet om cofinanciering zal vragen. De middelen bedragen in totaal meer dan 6,6 miljard euro. We hebben de begroting 2010 aangenomen, maar er is in deze begroting geen ruimte om die behoefte te dekken; de begroting 2009 is afgerond.
<P>
De Commissie regionale ontwikkeling wacht nog op het nieuwe voorstel van de Europese Commissie, aangezien het vorige is afgewezen door de Raad. Het moet ons kristalhelder zijn wat nu onze volgende stap moet zijn. Volgens mij is er geen ruimte voor dit voorstel, maar de situatie moet gekwalificeerd worden. Anders werkt de Commissie regionale ontwikkeling straks in de ene richting en zitten wij in de Begrotingscommissie met de handen in het haar omdat er in de komende begroting 2010 geen ruimte is voor deze voorstellen.
<SPEAKER ID="061" NAME="Ilda Figueiredo" AFFILIATION="GUE/NGL">
(PT) Mijnheer de Voorzitter, ik betreur het dat midden in een economische en sociale crisis met dramatische gevolgen voor de werkgelegenheid en de levensomstandigheden van de burgers deze communautaire ontwerpbegroting voor 2010 ver achterblijft bij wat nodig is. Er wordt geen rekening gehouden met de financiële vooruitzichten, waarin sprake is van 1,1 procent van het communautaire bruto nationaal inkomen (bni), en evenmin met de in de eerste lezing goedgekeurde ontwerpbegroting die 1,08 procent van het communautaire bni beliep.
<P>
Dit voorstel waar we nu over stemmen, vormt de voortzetting van een begroting die de neoliberale en militaristische tendensen van de Europese Unie bekrachtigt en financiert. Let wel, deze eerste begroting onder het Verdrag van Lissabon, gaat ten koste van de veelgeprezen economische en sociale cohesie. Er wordt nu minder geld voor uitgetrokken, daar de betalingskredieten voor cohesie-uitgaven ongeveer 2,5 miljard lager zijn dan wat in eerste lezing was goedgekeurd.
<P>
Om al die redenen kunnen wij niet instemmen met deze ontwerpbegroting die 11 miljard euro lager uitvalt dan voor 2010 werd geraamd in het meerjarig financieel kader.
<SPEAKER ID="062" NAME="Hans Lindblad">
fungerend voorzitter van de Raad. - (SV) Mijnheer de Voorzitter, ik vind dat het een spannend debat is geweest. We verschilden van mening en zo moet dat zijn. Sommigen willen de begroting inkrimpen. Velen lijken echter niet volledig tevreden te zullen zijn vooraleer alle nationale begrotingen naar de EU over zijn gedragen. Gelukkig willen onze kiezers waarschijnlijk niet dat alle macht aan het Europees Parlement over wordt gedragen.
<P>
De heer Färm heeft mij rechtstreeks een vraag gesteld. Als ik naar de heer Färm luister, lijkt het alsof we in Europa geen werkgelegenheidsbeleid hebben als we geen microkrediet hebben. Dat klopt natuurlijk niet. De verschillende lidstaten investeren enorme bedragen om de economie en de werkgelegenheid te steunen. Daarnaast brengt Europa aanzienlijke algemene verhogingen aan in zijn begroting, onder andere via het Europees economisch herstelplan ter waarde van 5 miljard euro. Tot slot hebben we ook het zeer expansieve beleid van de centrale banken. We beschikken dus wel degelijk over een erg krachtig beleid voor werkgelegenheid en groei.
<P>
Als de heer Färm vindt dat microkrediet een prioriteit zou moeten zijn, moet er natuurlijk iets anders zijn dat aan prioriteit inboet. Er moeten keuzes worden gemaakt. Alleen maar meer willen en de verschillende lidstaten de rekening sturen, is echter geen aanvaardbare oplossing.
<SPEAKER ID="063" NAME="Vladimir Maňka" LANGUAGE="SK">
Dames en heren, ik dank u voor uw inspirerende betogen. Ik zou ook de vertegenwoordigers van de Europese instellingen willen bedanken, het voorzitterschap van het Europese Parlement, de schaduwrapporteurs, de coördinatoren, u allemaal.
<P>
Alles is dit jaar gebeurd onder leiding van twee voorzitters van de Begrotingscommissie. In de eerste helft van het jaar was dat de heer Böge, en in de tweede helft de heer Lamassoure. Mijnheer Böge, mijnheer Lamassoure, ik ben vast niet de eerste die u vertelt dat u beiden een grote bijdrage hebt geleverd aan het werk in de commissie en aan het hele proces van de opstelling van de begroting.
<P>
Ik heb waardering voor de samenwerking met het Zweedse voorzitterschap en de commissaris. De vrouwen en mannen die hier niet officieel verschijnen, zijn onze adviseurs, medewerkers en ons administratief personeel, allemaal mensen die niettemin van essentieel belang zijn. Zonder hen zouden we vandaag niet dit resultaat hebben bereikt. Ik zou hen allemaal willen bedanken.
<P>
Dames en heren, het Verdrag van Lissabon zal een impact hebben op het hele scala diensten van het Europees Parlement en de overige instellingen. Voor het Europees Parlement zal het werk uit hoofde van de medebeslissingsprocedure een enorme stijging te zien geven, daar die van toepassing is op niet minder dan 95 procent van de wetgeving op gebieden als de ruimte van vrijheid, veiligheid en rechtvaardigheid, landbouw, visserij, onderzoek en structuurfondsen. In de Raad zal meer gebruik worden gemaakt van besluitvorming met gekwalificeerde meerderheid, en er zal een aantal nieuwe rechtsgronden in het leven worden geroepen op gebieden zoals toerisme, sport, energie, burgerbescherming en administratieve samenwerking. Dit zal leiden tot een toename van de wetgevingswerkzaamheden van de Europese Unie in het algemeen, en een belangrijke algemene impact hebben op de bevoegdheden van het Europees Parlement en zijn activiteiten, en op de noodzaak om de administratie te versterken.
<P>
De komende maanden zullen we studie verrichten naar en een inschatting maken van de financiële middelen die benodigd zijn voor de tenuitvoerlegging van het nieuwe beleid van de Europese Unie in verband met het Verdrag van Lissabon. Ik geloof dat we er samen in zullen slagen de volgende begrotingsprocedure op te stellen.
<SPEAKER ID="064" NAME="Jutta Haug">
rapporteur. - (DE) Mijnheer de Voorzitter, ik wil alle collega's bedanken. We zijn erin geslaagd een gemeenschappelijk standpunt in te nemen tegenover de Raad. Ik wil echter ook de Raad, het voorzitterschap van de Raad, vanaf deze plaats hartelijk bedanken. Mensen die mij kennen, weten dat ik zeer spaarzaam ben met lovende woorden en dankbetuigingen. Mijn welgemeende dank gaat uit naar het Zweedse voorzitterschap van de Raad, voor hun inspanningen, hun aanwezigheid, ook bij besprekingen over begrotingskwesties, in het bijzonder in de persoon van mijnheer Lindblad. Hierin is dit voorzitterschap uitgestegen boven de andere voorzitterschappen die ik in de loop van mijn lange loopbaan als afgevaardigde heb meegemaakt. Hartelijk bedankt.
<P>
Deze ochtend hebben al veel collega's deelgenomen aan het debat, veel meer dan anders, zo is althans mijn inschatting. De meesten hebben ook gewezen op de beperkingen van onze begroting en haar structuur. Beste collega's, we kunnen er met een gerust hart van uit gaan dat de begroting voor 2010 de laatste van haar soort, de laatste met deze structuur is, hetgeen de verwachting wekt dat we zo de nodige beleidsmaatregelen van de Europese Unie en de nieuwe uitdagingen en taken zullen kunnen financieren.
<P>
Wij verwachten van de nieuwe Commissie een zeer spoedige tussentijdse herziening, die conform de afspraak uit 2006 al uiterlijk in 2009 - dus nog voor het einde van dit jaar - verstrekt had moeten worden. Om het duidelijk te stellen: we verwachten tevens een herzieningsvoorstel voor de lopende financiële vooruitzichten. We kunnen niet tot 2014 wachten met de hervorming. Er zijn nu duurzame instrumenten nodig waarmee wij als Europese Unie de uitdagingen van de nabije toekomst het hoofd kunnen bieden, en wel op een democratisch legitieme wijze, waartoe zojuist ook namens ons allen is opgeroepen door de voorzitter van de Begrotingscommissie, de heer Lamassoure.
<SPEAKER ID="065" NAME="Reimer Böge">
rapporteur. - (DE) Mijnheer de Voorzitter, nu wij allen in lijn met de politieke realiteit overeenstemming hebben bereikt over de begroting voor 2010, moeten we uiteraard vooruitkijken naar wat ons de komende maanden te wachten staat.
<P>
Nadat de Europese Raad zichzelf in een zeer eenzijdige procedure een bedrag van 23,5 miljoen euro heeft toegekend, zullen wij zeker ook, voor een goed evenwicht tussen de instellingen en om als Parlement goed in te kunnen spelen op de uitdagingen van Lissabon, zeer spoedig de nodige aanvullingen op de begroting van het Parlement moeten indienen. We moeten er daarbij op letten dat de fracties, de commissies en in het bijzonder ook de afzonderlijke afgevaardigden effectief te werk kunnen gaan met het oog op de taken die ons te wachten staan.
<P>
Bovendien zullen we de komende maanden het debat moeten aangaan over aanpassing, controle en herziening. Ik wijs in dit verband op de aanpassing, vernieuwing en aanvulling van het Interinstitutioneel Akkoord. Maar het betreft ook de overheveling van delen van het Interinstitutioneel Akkoord naar een meerjarig financieel kader, dat gestoeld op het Verdrag van Lissabon een ander besluitvormingsproces heeft. Het gaat om de medebeslissingsprocedure binnen het Financieel Reglement en daarnaast bijvoorbeeld om het omvangrijke pakket voor de opbouw van de Europese dienst voor extern optreden zowel met het oog op waarborging van de begrotingsrechten van het Parlement als met het oog op de eventueel noodzakelijke aanpassingen van de rechtsgrondslagen bij de buitenlandse meerjarenprogramma's van die dienst.
<P>
Daarom wil ik nu nogmaals duidelijk maken dat we zonder aanpassing, controle en herziening eigenlijk niets kunnen uitrichten. We kunnen de Lissabonuitdagingen op begrotingsgebied niet op de lange baan schuiven. Ik verwacht van de nieuwe Commissie dat zij snel aan het werk zal gaan en voorstellen zal doen waarmee de rechten van het Parlement op alle punten gewaarborgd worden. Wij zullen niet accepteren dat hieraan op een of andere wijze via de achterdeur iets veranderd wordt, wat mogelijk nadelig uitpakt voor het Parlement. Dat zullen wij niet laten gebeuren.
<SPEAKER ID="066" NAME="László Surján">
rapporteur. - (HU) Als we willen dat het gevoel van veiligheid van de Europeanen in 2010 toeneemt, moet deze begroting effectief en slim worden uitgevoerd. Daarom hebben we immers de energiezekerheid verhoogd, daarom steunen we het creëren van banen en introduceren we een microfinancieringsfaciliteit. We steunen onderzoek en ontwikkeling en levenslang leren. We willen de zuivelsector helpen en matigen voor zover mogelijk de schadelijke effecten van de klimaatverandering.
<P>
We hebben dit alles weten te bereiken door de middelen van het meerjarige financiële kader tot de laatste cent uit te geven, wat echter wel betekent dat de begroting volstrekt inflexibel is geworden en er niet voldoende reserves zijn. Daarom wordt er sterk aangedrongen op een tussentijdse herziening, wat ik nu zelf ook herhaal. De Commissie en de lidstaten dragen een bijzondere verantwoordelijkheid om succes te boeken in de toekomst. We kunnen de belastingbetalers pas recht in de ogen kijken als we het beschikbare kader niet alleen rechtmatig maar ook doelmatig gebruiken.
<P>
Als een bedrag bedoeld is om nieuwe banen te creëren, laat het aantal banen dan ook toenemen. Als een bedrag bedoeld is om achtergebleven regio's op een hoger niveau te tillen, laat dan ook inderdaad het ter plaatse geproduceerde bbp stijgen. Alleen als we deze voorwaarden onder controle hebben, kunnen we zeggen dat we waar hebben gekregen voor ons geld en dat het voor de Europese burgers de moeite waard was om een offer te brengen, want de huidige bijdrage van 123 miljard euro aan de Europese begroting betekent wel degelijk een offer.
<P>
Mijnheer de Voorzitter, mijnheer de staatssecretaris, commissaris, ik hoop dat dit Parlement het ingediende voorstel uitdrukkelijk zal steunen en dat we donderdag de Europese bevolking niet alleen juridisch gezien, maar ook in moreel opzicht een goede begroting kunnen bieden.
<SPEAKER ID="067" NAME="De Voorzitter">
De gecombineerde behandeling is gesloten.
<P>
De stemming over het verslag van Jutta Haug vindt morgen plaats.
<P>
De stemming over de verslagen van László Surján, Vladimír Maňka en Reimer Böge vindt donderdag plaats.
<P>
Schriftelijke verklaringen (artikel 149)
<SPEAKER ID="068" NAME="Ádám Kósa  " AFFILIATION="PPE">
schriftelijk. - (HU) Mijn collega, de heer Surján, van de Fractie van de Europese Volkspartij (Christendemocraten) en de heer Maňka hebben zeer belangrijk werk verricht. Net zoals bij een begrotingsdebat in een nationaal parlement is het hier ook nodig duidelijkheid te verschaffen over de concrete elementen van een begrotingsvoorstel en de boodschap daarvan voor de samenleving. Ondanks het feit dat toegankelijkheid van gebouwen niet aan de orde is gekomen in het verslag, wil ik uw aandacht vragen voor het volgende: op grond van de beslissing die de Raad Algemene Zaken op 26 november heeft genomen, sluit de EU zich als regionale organisatie aan bij het VN-Verdrag inzake de rechten van personen met een handicap. In het licht hiervan en conform paragraaf 43 en de bepalingen uit bijlage 2 van het verslag, moet de gezamenlijke verklaring over het beleid inzake gebouwen worden toegejuicht.
<P>
Het is echter van groot belang dat bij investeringen in de bouw en andere infrastructuur naast de naleving van andere belangrijke vereisten (bijvoorbeeld energiebesparing) ook toegankelijkheid wordt bewerkstelligd. Bij toegankelijkheid vallen de kosten achteraf namelijk altijd veel hoger uit. In het kader hiervan is het cruciaal dat het Europees Parlement bij veiligheidseisen ook denkt aan slechtzienden: bij de inrichting en ingebruikname van gebouwen moeten er goed zichtbare symbolen worden gebruikt en geleidelijnen in de vorm van oneffenheden op de grond. Verder acht ik het bij de taalrechten van belang dat parallel aan de toegankelijkheid van gebouwen (elektronische) documenten de juiste informatie bevatten over hoe slechtzienden hiertoe toegang kunnen krijgen (en welke softwarepakketten hiervoor worden aanbevolen).
<SPEAKER ID="069" NAME="Andreas Mölzer  " AFFILIATION="NI">
schriftelijk. - (DE) In tijden van economische crisis, waarin burgers gebukt gaan onder een golf van ontslagen en korting van sociale voorzieningen, moet ook de Europese Unie besparen. Volgend jaar wil de EU circa 123 miljard euro uitgeven, dat is ongeveer 7 miljard meer dan dit jaar. Natuurlijk zijn in moeilijke economische tijden maatregelen nodig om de economie uit het slop te trekken; het is echter zeer de vraag of dat zal lukken met instrumenten zoals het Europees economisch herstelplan. In het verleden bleven groots aangekondigde EU-programma's "papieren tijgers" en bleken veel EU-subsidies een uitnodiging tot allerlei soorten misbruik. Sinds jaar en dag registreert de Europese Rekenkamer in zijn jaarverslagen ernstige tekortkomingen bij de landbouw- en structuurfondsen. Zo verdwijnt het hard verdiende geld van de belastingbetaler al jaren in dit soort duistere kanalen. De ingewikkelde regelingen, waarbij soms zelfs de Brusselse eurocraten het overzicht verliezen, dragen aanzienlijk bij aan de fouten van het systeem. En de EU is niet eens in staat onterecht betaalde gelden adequaat terug te vorderen. Het is dan ook niet de juiste weg om de EU-begroting verder uit te breiden. In plaats daarvan moeten de systeemfouten worden aangepakt middels een vergaande hernationalisering, bijvoorbeeld op het gebied van de landbouw. Dan kunnen de lidstaten zelf beslissen welke terreinen zij willen subsidiëren. En wat de maatregelen voor economisch herstel betreft, deze moeten op zinvolle wijze middels een gecoördineerde aanpak door de lidstaten worden uitgevoerd.
<SPEAKER ID="070" NAME="Siiri Oviir  " LANGUAGE="ET">
In maart 2009 werd het economisch herstelplan goedgekeurd door de Raad, met de bedoeling dat in 2009 en 2010 5 miljard euro aan niet-gebruikte begrotingsmiddelen van de Europese Unie zou worden besteed aan investeringen in projecten voor de aansluiting van energienetwerken en de ontwikkeling van breedbandnetwerken. Ik heb met genoegen geconstateerd, wat betreft het tweede jaar (2010) van financiering van het herstelplan voor de Europese economie, dat er een resultaat is bereikt in het Bemiddelingscomité, door het onderzoek naar het financiële kader voor 2007-2013 en een overdracht van middelen, waardoor de financiering tot 2,4 miljard euro voor volgend jaar is veiliggesteld, en waardoor het ook mogelijk is om de doelstellingen zoals omschreven in het economisch herstelplan te verwezenlijken. Als de veranderingen in het financiële kader met het oog op het herstelplan voor de Europese economie heel weinig financiering overlaten voor 2010 om aan de verwachte financiële behoeften te voldoen, dan ben ik het met het standpunt van de rapporteur eens dat het thans van kracht zijnde meerjarig financieel kader niet aan de financiële behoeften van de Europese Unie voldoet, en ook dat de Europese Commissie onverwijld met een voorstel zou moeten komen voor een tussentijdse samenvatting van het meerjarig financieel kader dat op het ogenblik van kracht is.
<SPEAKER ID="071" NAME="Pavel Poc  " AFFILIATION="S&amp;D">
schriftelijk. - (CS) Allereerst zou ik graag mijn bewondering willen uitspreken voor de mensen die aan de begroting gewerkt hebben. In deze tijden van economische crisis en overgang van Nice naar Lissabon is het opstellen van een EU-begroting voorwaar geen sinecure. De begroting voor het jaar 2010 is de laatste in de huidige vorm. Het Verdrag van Lissabon is desalniettemin reeds van kracht geworden en het wordt straks helemaal niet makkelijk om te moeten werken met een qua structuur niet op de nieuwe situatie afgestemde begroting. Ook al waren de laatste loodjes van de ratificatie van het Verdrag van Lissabon uitermate zwaar, toch is dat geen excuus voor de Europese Commissie voor het feit dat zij te laat was met haar voorstel voor de nieuwe begrotingsstructuur. De Commissie dient dit onverwijld recht te zetten. De begroting voor 2010 is een uitermate secuur en uitgebalanceerd document waarin gebruik is gemaakt van alle methodes voor de allocatie van middelen die er maar bestaan. Als gevolg hiervan en als gevolg van de door de economische crisis veroorzaakte economische turbulentie, zou deze begroting wel eens een heel erg kwetsbare begroting kunnen worden. Ze verdient weliswaar onze steun, maar we dienen ons daarbij te realiseren dat ze wel eens te fijn gestructureerd zou kunnen zijn voor de huidige instabiele tijden en dat we er in het komende jaar met de nodige flexibiliteit mee om zullen moeten springen.
<SPEAKER ID="073" NAME="Georgios Stavrakakis  " LANGUAGE="EL">
Mijnheer de Voorzitter, dames en heren, ook ik wil mijn voldoening uitspreken over het akkoord over de begroting 2010. Tegelijkertijd moet ik er echter op wijzen dat de beschikbare marges voor de komende jaren uitermate beperkt zijn. Daardoor blijft er niet veel manoeuvreerruimte over indien de EU voor onvoorziene behoeften komt te staan of indien zij wil reageren op nieuwe beleidsuitdagingen, zoals de Europa 2020-strategie, of indien zij nieuwe maatregelen wil treffen voor de bestrijding van klimaatverandering.
<P>
Het verheugt mij bijzonder dat wij dankzij de volharding van het Europees Parlement erin geslaagd zijn om financiële middelen beschikbaar te stellen voor energienetwerken en -infrastructuur in het kader van het economisch herstelplan, en dat daarbij de klemtoon is komen te liggen op "groene technologieën”, innovatie, onderzoek en de totstandbrenging van breedbandinfrastructuur op het platteland.
<P>
Het is eveneens bijzonder belangrijk dat wij erin geslaagd zijn de duurzaamheid te waarborgen van de bestaande communautaire infrastructuur en de instrumenten op het gebied van civiele bescherming, en met name de snellereactiecapaciteit van de EU in geval van natuurrampen hebben kunnen verzekeren. Daardoor is het pad geëffend voor de toekomstige verwezenlijking van een Europese civiele beschermingsmacht.
<P>
Tot slot zijn wij het er geloof ik allemaal over eens dat er geen sprake kan zijn van een beter Europa, van een Europa dat dichter bij de burgers staat, indien dit Europa niet over de noodzakelijke middelen beschikt.
<SPEAKER ID="999" NAME="Silvia-Adriana Ţicău  " LANGUAGE="RO">
De EU-begroting van 2010 is de laatste begroting die overeenkomstig het Verdrag van Nice zal worden goedgekeurd. Het nieuwe Verdrag geeft het Europees Parlement meer bevoegdheden en tevens het laatste woord voor wat de goedkeuring van de begroting betreft. Het Parlement en de Raad zullen als wetgevers gelijke bevoegdheden hebben op gebieden als landbouw, energie, immigratie, justitie en binnenlandse zaken, gezondheidszorg en de structuurfondsen, evenals uiteraard de daarbij behorende begrotingen. In de begroting van 2010 zijn aanzienlijke bedragen toegekend aan het behoud en het beheer van natuurlijke hulpbronnen, sociale en economische cohesie, groei en werkgelegenheid, concurrentiebevordering en innovatie, regionale ontwikkeling, landbouw en plattelandsontwikkeling. Het Europees economisch herstelplan is in de begroting van 2010 opgenomen voor een bedrag van 2,4 miljard, ter financiering van strategische projecten op het gebied van energie, vervoer, de ontwikkeling van breedbandnetwerken in plattelandsgebieden en voor steun aan plattelandsgemeenschappen. Het verheugt mij dat het Europees Parlement erin is geslaagd 300 miljoen euro vrij te maken voor steun aan melkveehouders. De economische crisis heeft het bbp van de lidstaten negatief beïnvloed en zal tevens gevolgen hebben voor de bijdrage van de lidstaten aan de EU-begroting. Ik hoop dat de voor 2010 geplande tussentijdse herziening van het financiële kader voor 2007-2013 ervoor zal zorgen dat de lidstaten de structuurfondsen beter kunnen verwerken, met name op het gebied van vervoer en energie-efficiëntie in woningen.
<P>
(De vergadering wordt om 11.25 uur onderbroken en om 12.00 uur hervat)
