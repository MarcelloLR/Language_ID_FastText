<CHAPTER ID="012">
Voorbereiding van de Europese Raad, met inbegrip van de situatie van het globaal financieel systeem (debat) 
<SPEAKER ID="024" NAME="De Voorzitter">
Aan de orde zijn de verklaringen van de Raad en de Commissie over de voorbereiding van de Europese Raad en de situatie van het globaal financieel systeem.
<SPEAKER ID="025" NAME="Jean-Pierre Jouyet">
fungerend voorzitter van de Raad. - (FR) Mevrouw de Voorzitter, voorzitter van de Commissie, geachte afgevaardigden, u begrijpt ongetwijfeld hoe moeilijk het is het Parlement toe te spreken na een dergelijk moment van emotie, menselijkheid en solidariteit dat we zojuist hebben beleefd met het persoonlijke relaas en de oproep tot actie door Ingrid Betancourt.
<P>
We moeten echter terugkeren naar de realiteit. De Europese Raad komt op 15 en 16 oktober bijeen. Deze nieuwe bijeenkomst is van bijzonder groot belang in deze tijd van crisis en instabiliteit, die erom vraagt blijk te geven van politieke wil, initiatieven en beslissingen van de zijde van de Europese Unie. De werkzaamheden van de Europese Raad zullen in het teken staan van de economische en financiële situatie.
<P>
Zoals ik op 23 september tegenover het Parlement zei, is deze crisis niet alleen een Amerikaanse crisis. Het is nu ook een Europese crisis. Het is inmiddels een internationale crisis. Deze vertrouwenscrisis in de markten en in onze financiële sector is in de afgelopen dagen zelfs nog verergerd. De EU moet haar verantwoordelijkheden nemen.
<P>
Het Raadsvoorzitterschap is vastbesloten geen mogelijkheid onbenut te laten om de coördinatie en samenhang van nationale initiatieven te verbeteren. Dat deed het zaterdag met de bijeenkomst van de Europese leden van de G7, in aanwezigheid van de Commissievoorzitter, de voorzitter van de Eurogroep en de president van de Europese Centrale Bank. Dat deed het gisteren tijdens de Raad Ecofin. En dat zal het wederom doen tijdens de Europese Raad op 15 en 16 oktober.
<P>
We hebben als Europeanen onder elkaar een akkoord bereikt over de noodzaak van nauw overleg over hoe elke lidstaat omgaat met de gevolgen van de crisis voor zijn eigen financiële systeem. Dialoog op Europees niveau is een concrete realiteit. Er zijn voortdurende contacten tussen regeringen, overheden, centrale banken, bankentoezichthouders en de Europese Commissie. Zoals Jean-Claude Trichet ons eraan herinnerde, gaan we de crisis met onze eigen middelen en structuren te lijf. We zijn geen federale regering zoals de Verenigde Staten van Amerika. We hoeven ons nergens voor te schamen; we moeten het doen met de institutionele context die de onze is. Het is tijd voor actie. Het voornaamste is dat Europeanen samenwerken en net als de Europese Centrale Bank hun verantwoordelijkheden nemen. In zijn verklaring op maandag 6 oktober wees de voorzitter van de Europese Raad, Nicolas Sarkozy, erop dat EU-leiders unaniem bereid waren alle maatregelen te nemen die noodzakelijk zijn om de stabiliteit van het financiële systeem te waarborgen.
<P>
We zouden blij moeten zijn met de rol van de Europese Centrale Bank en de andere centrale banken - Amerikaanse, Britse, Zweedse en Canadese - die zojuist hebben besloten tot een gezamenlijke verlaging van de rente met een half procentpunt. We hebben verder geen tijd te verliezen. Zoals de ministers van Financiën tijdens hun bijeenkomst gisteren duidelijk maakten, is het dringend noodzakelijk spaarders gerust te stellen en de interbancaire markt van liquiditeit te voorzien. Zo zullen we het vertrouwen herstellen. Ook moeten we het financieel beheer grondig herzien om de overstap te maken naar een systeem dat bevorderlijker is voor langetermijnfinanciering van de economie, Europeanen aanmoedigt om te sparen en financiële volatiliteit en speculatie tegengaat.
<P>
Dit alles valt best te rijmen met het behoud van een competitieve en innovatieve financiële sector. Om dit beheer te verbeteren hebben we onze hoop grotendeels gevestigd op de voorstellen van de Europese Commissie. Deze moeten voortvarend en ambitieus zijn.
<P>
Gisteren hebben de lidstaten overeenstemming bereikt over een onmiddellijke reactie, allereerst om de stabiliteit van financiële instellingen te garanderen door herkapitalisatie of door andere maatregelen, al naar gelang de omstandigheden. In dit licht zijn de vanochtend door de Britse premier aangekondigde maatregelen meer dan welkom. Ze liggen eenduidig in het verlengde van de toezeggingen die op 6 oktober door de staatshoofden en regeringsleiders zijn gedaan. Op zijn beurt buigt Frankrijk zich over een juridische structuur op grond waarvan de regering, mocht dit noodzakelijk zijn, waar en wanneer nodig financiële belangen zou kunnen nemen. De voorzitter van de Europese Raad zal zich op deze initiatieven en voorstellen blijven baseren om passende maatregelen ter versterking van de Europese coördinatie te nemen.
<P>
Ook moeten we de belangen van spaarders beschermen en waarborgen. Zoals u weet zal het minimale beschermingsniveau voor deposito's in Europa worden verhoogd tot 50 000 euro. Sommige lidstaten - een heleboel eigenlijk - hebben te kennen gegeven deze bescherming te zullen verhogen tot 100 000 euro. In de huidige uitzonderlijke omstandigheden moeten we bij de toepassing van Gemeenschapsregels inzake staatssteun en de voorzieningen van het Stabiliteits- en groeipact blijk geven van flexibiliteit. De Europese Commissie, onder de beslissende impuls van haar voorzitter, helpt ons in dit zeer specifieke geval.
<P>
Internationale coördinatie in het kader van de G7 eind deze week is eveneens noodzakelijk om het vertrouwen te herstellen. Zoals de Japanse minister van Financiën en fungerend voorzitter van de G7 zei, moet de G7 een krachtige en gezamenlijke boodschap van de ministers van Financiën en gouverneurs van de centrale banken afgeven. Dat hebben de centrale banken zojuist gedaan, hetgeen een doorslaggevend en bijzonder positief signaal genoemd mag worden. Uiteraard moeten we de grote opkomende landen betrekken bij de stabilisering van de markten, gezien het internationale karakter van de crisis. Dat is precies wat de voorzitter van de Europese Raad voor ogen heeft voor de uitgebreide G8 die eind dit jaar plaatsvindt.
<P>
Tot slot zou het Internationaal Monetair Fonds het voornaamste overlegplatform moeten zijn voor de grote spelers op het wereldtoneel. Het moet weer de rol van financiële waakhond gaan vervullen die het oorspronkelijk bekleedde en zich bekommeren om monetaire stabiliteit en financiële stabiliteit, zoals direct na de Tweede Wereldoorlog het plan was, en niet alleen maar toezien op de situatie in opkomende landen of ontwikkelingslanden.
<P>
Afgezien van deze buitengewoon belangrijke ontwikkelingen die samenhangen met de economische en financiële crisis, wilde het Raadsvoorzitterschap dat deze Raad zou beraadslagen over het energie- en klimaatpakket. Onder de doorslaggevende impuls van het Duitse voorzitterschap deed de Europese Raad in maart 2007 een aantal ambitieuze toezeggingen ten faveure van het milieu. We willen deze milieudoelstellingen van het door de Commissie voorgelegde pakket handhaven, en we hopen - ik zeg dit met nadruk - hierover met het Parlement in eerste lezing overeenstemming te bereiken. We moeten startklaar zijn en in een sterke positie verkeren voor de twee bijeenkomsten in Poznan in december 2008, en in Kopenhagen eind 2009.
<P>
De huidige economische recessie maakt de situatie voor enkele van onze partners en onze industrieën echter nog zorgwekkender. We moeten gezamenlijk een antwoord formuleren op deze zorgen. We moeten kijken welke flexibiliteit we ze kunnen bieden, zij het zonder concessies te doen aan de doelstellingen, basisparameters en voornaamste evenwichten in het door de Commissie voorgestelde pakket. Het pakket draait namelijk om het ontwikkelingsmodel dat we in de toekomst moeten gaan gebruiken, nu het huidige ontwikkelingsmodel op losse schroeven is komen te staan door de economische en financiële crisis.
<P>
Het voorzitterschap wilde eveneens de kwestie energiezekerheid aan de orde stellen, overeenkomstig de conclusies van de buitengewone Europese Raad van 1 september. Op dit punt, ik zal er geen doekjes om winden, is er nog veel werk aan de winkel, met name als het gaat om energie-efficiëntie, de diversificatie van energiebronnen, de onderlinge koppelingen, de ontwikkeling van infrastructuren, samenwerking met de grote energieproducerende landen, doorvoerlanden en de grootste afnemers. We zouden graag enkele richtsnoeren willen aannemen naar aanleiding van de gewettigde bezorgdheid van vele lidstaten en in het bijzonder lidstaten in Midden- en Oost-Europa, die uit energieoogpunt het meest afhankelijk zijn. We moeten de richtsnoeren zodanig formuleren dat de Commissie in november voorstellen ter verbetering van de energiezekerheid op ons continent kan doen.
<P>
Overeenkomstig de in juni door Ierland gedane suggestie, waarop positief is gereageerd door alle lidstaten, zal de Europese Raad terugkomen op het Verdrag van Lissabon. Deze institutionele kwestie is, zoals we vandaag kunnen zien, noodzakelijker dan ooit tevoren en staat centraal in onze moeilijkheden. Zoals u weet zou het voorzitterschap tussen nu en december graag een gemeenschappelijke koers uitstippelen die we gaan volgen. De Ierse premier, Brian Cowen, heeft tegenover de voorzitter van de Europese Raad bevestigd dat hij zijn collega-staatshoofden en regeringsleiders de in opdracht van de Ierse regering uitgevoerde studie zou voorleggen, waarin de redenen voor het Ierse 'nee' tijdens het referendum en de hieruit te trekken conclusies geanalyseerd worden. Tijdens zijn bezoek aan Parijs kondigde hij ook de samenstelling van een parlementaire ad-hoccommissie aan, waarvan de beraadslagingen tussen nu en november als input zouden dienen voor de beraadslagingen van de Ierse regering. Op 6 oktober bevestigde Michael Martin, minister van Buitenlandse Zaken, tegenover de Commissie constitutionele zaken dat de Ierse regering vastbesloten was met concrete voorstellen te komen. Tegelijkertijd roept het voorzitterschap de lidstaten die het verdrag nog niet hebben geratificeerd op om de ratificatieprocedure te voltooien. De instabiliteit waar we momenteel mee te maken hebben is een reden te meer om de Europese Unie van een nieuw juridisch en institutioneel kader te voorzien. We hebben het meer dan ooit nodig en we hebben het dringend nodig.
<P>
De Europese Raad zal ook worden verzocht om het Europees pact inzake immigratie en asiel goed te keuren, waarover op 25 september binnen de Raad Justitie en Binnenlandse Zaken politieke overeenstemming werd bereikt. Ik zal niet herhalen wat mevrouw Betancourt heeft gezegd, maar het is buitengewoon belangrijk. Het Europees pact inzake immigratie en asiel heeft tot doel het migratiebeleid van nieuwe impulsen te voorzien, en past in het evenwichtige kader van de sinds 2005 gehanteerde globale aanpak en de door de Commissie gedane voorstellen. Het formuleert ambitieuze richtsnoeren om te komen tot een volwaardig gemeenschappelijk migratiebeleid. Het pact omvat alle aspecten van het beheer van migratiestromen: niet alleen de strijd tegen illegale immigratie en grenscontrole, maar ook nieuwe terreinen zoals economische immigratie, behoorlijke harmonisering van asielbeleid en de ontwikkeling van landen van oorsprong. Dit lijkt ons zonder meer cruciaal nu de Schengenruimte dit jaar is uitgebreid.
<P>
Wat de externe betrekkingen betreft, zal de Europese Raad beoordelen of Rusland zijn verplichtingen uit hoofde van de overeenkomsten van 12 augustus en 8 september betreffende de terugtrekking van Russische troepen is nagekomen, waarvan de hervatting van contacten over de toekomstige partnerschapsovereenkomst tussen Rusland en de Europese Unie afhangt. De Europees-Russische betrekkingen zullen vooruitlopend op de eerstvolgende top, die gepland staat voor 14 november in Nice, aan een uitvoerige en gedetailleerde evaluatie worden onderworpen.
<P>
Tegelijkertijd is de Europese Unie vast van plan de economische en democratische moderniseringspogingen van haar oosterburen te blijven steunen. Ik wijs in dit verband op het belang van de top EU-Oekraïne die in september in Parijs plaatsvond en waarvan de uitkomsten een ongekende stap voorwaarts vormen in de betrekkingen tussen de Europese Unie en Oekraïne.
<P>
In dezelfde geest zal de Europese Unie aandringen op het versterken van de betrekkingen tussen de EU en Moldavië, dat ik afgelopen maandag bezocht, via een nieuwe landspecifieke overeenkomst, ambitieuzer dan de vorige, op grond waarvan het kan worden betrokken bij diverse EU-beleidsterreinen - als de ophanden zijnde verkiezingen in het land goed verlopen. Verder zal de Raad Algemene Zaken en Externe Betrekkingen de voorstellen over een toekomstig oostelijk partnerschap, die de Commissie in november wil voorleggen, aan een eerste onderzoek onderwerpen.
<P>
Mevrouw de Voorzitter, Commissievoorzitter, geachte afgevaardigden, zoals u ziet heeft het Franse voorzitterschap een aantal dringende kwesties die om een oplossing vragen. Ofschoon het ontegenzeggelijk een voorzitterschap van crisisbeheer is, is het ook een voorzitterschap dat zijn prioriteiten niet moet opofferen. Een Europa dat optreedt om de hedendaagse uitdagingen het hoofd te bieden: dat was de titel die we enkele maanden geleden kozen voor het werkprogramma van het Franse voorzitterschap. Die ambitie staat meer dan ooit centraal in ons optreden. Ze moet meer dan ooit als leidraad dienen voor de werkzaamheden van de Europese Raad op 15 en 16 oktober.
