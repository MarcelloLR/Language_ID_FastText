<CHAPTER ID="002">
Goedkeuring van de notulen van de vorige vergadering: zie notulen
<P>

<SPEAKER ID="006" NAME="Martin Schulz" AFFILIATION="PSE">
(DE) Mijnheer de Voorzitter, ik zou u en de secretaris-generaal van het Parlement een vraag willen stellen. Ik heb vorige week donderdag al gehoord dat vanmiddag voor het begin van de plenaire vergadering in deze zaal een plechtige ceremonie plaats zou vinden, om de slachtoffers van het terrorisme te herdenken. Ik ga ervan uit dat dit op een gepaste en waardige manier is gebeurd. Ik twijfel daar helemaal niet aan, deze kwestie en deze ceremonie zijn belangrijk.
<P>
De manier waarop dit is voorbereid en uitgevoerd vind ik echter onaanvaardbaar. Mijnheer de secretaris-generaal, ik kan u wel vertellen dat ik heel zorgvuldig zal onderzoeken wat de basis was van uw betoog tijdens de vergadering van de Conferentie van voorzitters vorige week donderdag. Daarom zou ik het Parlement het volgende willen meedelen: als voorzitter van mijn fractie heb ik van tevoren helemaal geen informatie over dit evenement gekregen. Ik weet niet of de voorzitters van andere fracties op de hoogte waren gebracht, maar ik in ieder geval niet. Vorige week donderdag heb ik u, mijnheer de Voorzitter, hiernaar gevraagd, en u heeft het antwoord overgelaten aan de secretaris-generaal. Ik heb gevraagd hoe dit voorbereid was, en men vertelde mij dat dit in nauwe samenwerking met de Commissie burgerlijke vrijheden, justitie en binnenlandse zaken was gebeurd. Met dat antwoord heb ik toen genoegen genomen, omdat ik het een aanvaardbare verklaring vond.
<P>
Daarna heb ik gehoord dat noch de ondervoorzitter van die commissie, de heer Lambrinidis, die lid van mijn fractie is, noch de coördinatrice van mijn fractie, mevrouw Roure, ook maar één woord te horen hebben gekregen over dit evenement.
<P>
Ik vind dat het Parlement het verdient om aan een dergelijk evenement deel te kunnen nemen. Ik als fractievoorzitter was er graag bij geweest. Ik vind het niet zinvol dat dergelijke parlementaire initiatieven in het Parlement plaatsvinden zonder dat het Parlement erbij betrokken wordt. Daarom verzoek ik u om dergelijke evenementen, die zoals u zegt zinvol zijn, de volgende keer beter voor te bereiden en uit te voeren.
<SPEAKER ID="007" NAME="De Voorzitter">
Als Voorzitter van het Europees Parlement ben ik er persoonlijk van uit gegaan dat we dezelfde procedure volgen als vorig jaar. We zullen kijken of we toen anders te werk zijn gegaan. Ik heb de vergadering zelf vanaf 15.00 uur voorgezeten, en wilde tot 15.30 uur blijven. Toen duurde de vergadering echter langer, omdat de jongeren - en dat vond ik heel sympathiek - zich net als de fractievoorzitters niet precies aan uw spreektijd hielden. De Voorzitter kon deze jonge mensen toch niet vragen om hun bijdrage na vier minuten al af te sluiten? Daardoor kon ik helaas niet zelf naar een buitengewoon belangrijke afspraak om 15.30 uur gaan.
<P>
Het evenement heeft dan tot even na 16.00 uur geduurd. Het Parlement was vertegenwoordigd door de heer Cavada, de voorzitter van de Commissie binnenlandse zaken, hij heeft de vergadering tot 15.00 uur voorgezeten. De rapporteur, de heer Sifunakis, die lid is van uw fractie, was ook gekomen, evenals commissaris Špidla. Ik stel voor dat we vaststellen welke procedure we de vorige keer hebben gevolgd, en welke dit jaar, en dat we volgend jaar sterker de nadruk leggen op de transparantie. Ik ben blij dat ook u daar bijzonder veel waarde aan hecht. Een ding kunnen we echter niet doen: wanneer er 580 jongeren in de plenaire zaal zitten, kunnen we niet ook nog alle collega's uitnodigen, daarvoor hebben we geen plaats. We moeten wel overwegen hoe vertegenwoordigers van de fracties op gepaste wijze een bijdrage van het Parlement kunnen leveren. Kunnen we dat zo afspreken?
