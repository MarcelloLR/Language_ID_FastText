<CHAPTER ID="010">
Goedkeuring van de notulen van de vorige vergadering
<SPEAKER ID="204" NAME="Ilda Figueiredo" AFFILIATION="GUE/NGL">
(PT) Mijnheer de Voorzitter, ik heb een punt van orde. We hebben vanmorgen gestemd over de vraag of de huidige onderhandelingen tussen de Europese Unie en Marokko te rechtvaardigen waren. Nu heeft de Europese Commissie zojuist een document uitgebracht - vandaag gedagtekend - waarin aangegeven wordt dat bij de onderhandelingen tussen de EU en Marokko over de sectoren visserij en voedingsmiddelenindustrie vooruitgang wordt geboekt. Nu zou ik graag willen weten of de voorzitter van de S&D-Fractie vanmorgen naar deze zelfde onderhandelingen verwees toen hij onderhandelingen gebruikte als argument om Aminatanou Haider - de Sarahwi-activiste die nu al 32 dagen een hongerstaking voert en nu in levensgevaar verkeert - als onderwerp van de agenda af te voeren. Deze kwestie moet beslist worden opgehelderd. Wat er vanmorgen is gebeurd, is namelijk niet aanvaardbaar.
<SPEAKER ID="205" NAME="De Voorzitter">
Dank u, mevrouw Figueiredo. Ik kan u helaas geen antwoord geven, want ik herinner mij zelf niet meer wat de fractievoorzitter vanmiddag heeft gezegd.
<SPEAKER ID="206" NAME="Izaskun Bilbao Barandica" AFFILIATION="ALDE">
(ES) Mijnheer de Voorzitter, vanochtend zijn twee punten van de agenda gehaald. Ik wil u graag iets vragen over de resolutie waarover wij met de fracties overeenstemming hadden bereikt. Kunt u mij alstublieft uitleggen op basis van welk artikel uit het Reglement deze kwestie naar voren is gebracht en er ongewoon snel is gestemd over het verwijderen van een agendapunt waarover wij vanmiddag zouden stemmen?
<P>
Ik denk dat dit een belangrijke vraag is, waarop de aanwezige leden zo spoedig mogelijk een antwoord moeten ontvangen.
<SPEAKER ID="207" NAME="De Voorzitter">
Mevrouw Bilbao Barandica, het ging om een motie van orde volgens artikel 140 van het Reglement, op grond waarvan de agenda gewijzigd kan worden. Ik kan nu helaas alleen moties van orde toestaan. We zullen dit debat niet opnieuw beginnen. Ik wil u erop wijzen dat ik iedere spreker die probeert het debat weer aan te zwengelen onmiddellijk het woord zal ontnemen.
<SPEAKER ID="208" NAME="Willy Meyer" AFFILIATION="GUE/NGL">
(ES) Mijnheer de Voorzitter, overeenkomstig artikel 177 van het Reglement kan een fractie of een groep van minimaal veertig leden van het Parlement inderdaad om uitstel van een debat vragen, wat vanochtend bij hoge uitzondering is gebeurd. Welnu, het Reglement bepaalt dat indien men van plan is een uitstel aan te vragen, de Voorzitter van het Huis 24 uur van tevoren moet worden ingelicht en de Voorzitter het Parlement daar onmiddellijk over moet informeren.
<P>
Ik wil u vragen of dit is gebeurd, want we bevinden ons in een buitengewone situatie. Het is voor het eerst dat het Europees Parlement geen debat kan voeren over een resolutie waarover door alle fracties overeenstemming is bereikt en die betrekking heeft op de zeer ernstige situatie van mevrouw Haider. Daarom wil ik weten of de Voorzitter tijdig is geïnformeerd. Zo niet, dan dient de resolutie onmiddellijk te worden besproken en moet er over deze resolutie, waar alle fracties achter staan, worden gestemd.
<SPEAKER ID="209" NAME="De Voorzitter">
Zijn er nog moties van orde?
<SPEAKER ID="210" NAME="Cristian Dan Preda" AFFILIATION="PPE">
(RO) Ik wilde alleen zeggen dat, aangezien de heer Schulz nu in de zaal is, wij graag het antwoord willen horen op de vraag die onze collega aan het begin heeft gesteld, toen hij afwezig was.
<P>
(Applaus)
<SPEAKER ID="211" NAME="De Voorzitter">
Mijnheer Preda, dat was een zeer korte vraag, maar het was geen motie van orde.
<SPEAKER ID="212" NAME="Oriol Junqueras Vies" AFFILIATION="Verts/ALE">
(ES) Mijnheer de Voorzitter, ook wij willen graag verwijzen naar artikel 177 van het Reglement. Wij begrijpen niet hoe op grond van dat artikel een punt van de agenda kan worden verwijderd, tenzij dit voorafgaand aan het betreffende debat of stemming wordt gedaan.
<P>
Ook wij vinden daarom dat het Reglement onjuist is toegepast en verzoeken de Voorzitter deze kwestie op te lossen.
<SPEAKER ID="213" NAME="De Voorzitter">
Aangezien de vragen betrekking hebben op dat punt, geef ik u graag antwoord. Volgens artikel 140, lid 2 van het Reglement kan de agenda onder bepaalde voorwaarden worden gewijzigd, onder andere 'op voorstel van de Voorzitter'. Een fractievoorzitter diende een motie van orde in en de Voorzitter stemde erin toe daarover te stemmen. Dit is in overeenstemming met het Reglement.
<SPEAKER ID="214" NAME="Charles Tannock" AFFILIATION="ECR">
(EN) Mijnheer de Voorzitter, ik heb een motie van orde. Het betreft mijn verzoek namens mijn fractie, de ECR-Fractie, om de stemming waar de heer Schulz om had gevraagd, uit te stellen tot 15.00 uur zodat we genoeg tijd hebben om op een rijtje te zetten waar het allemaal om gaat. Dat verzoek is niet aan het Parlement voorgelegd. De Voorzitter heeft alleen de motie van de heer Schulz aan het Parlement voorgelegd en heeft mijn voorstel voor een motie om de stemming twee à drie uur uit te stellen zodat we de gelegenheid hebben tot bedaren te komen en de feiten op een rij te zetten, niet aan het Parlement voorgelegd. Ik maak bezwaar tegen het feit dat dit verzoek niet aan het Parlement is voorgelegd.
<SPEAKER ID="215" NAME="De Voorzitter">
Mijnheer Tannock, het verzoek van de heer Schulz ging verder dan uw verzoek. Uw motie was dus overbodig.
<SPEAKER ID="216" NAME="Francisco Sosa Wagner" AFFILIATION="NI">
(ES) Mijnheer de Voorzitter, ik wil graag benadrukken wat de heer Meyer heeft gezegd. Ik zal het kort houden. Een groot aantal leden van het Parlement, een groot deel van de aanwezige leden, was verbaasd over de gang van zaken bij het voorstel van vanochtend. Dat voorstel is vrij onverwacht goedgekeurd en op een manier die niet overeen lijkt te stemmen met de geest van de geldende parlementaire bepalingen.
<SPEAKER ID="217" NAME="De Voorzitter">
Ik heb u uitgelegd hoe ik het Reglement interpreteer. De procedure is dus in overeenstemming met het Reglement. Ik kan geen nieuwe moties van orde accepteren. Ik vraag om uw begrip. Er zijn nog twee andere belangrijke punten die we moeten afhandelen. Mijnheer Salafranca, als u een motie van orde hebt: ga uw gang. Ik moet u echter waarschuwen dat ik u het woord zal ontnemen als het geen motie van orde is.
<SPEAKER ID="218" NAME="José Ignacio Salafranca Sánchez-Neyra" AFFILIATION="PPE">
(ES) Mijnheer de Voorzitter, dit is inderdaad een motie van orde. Vanochtend heeft de voorzitter van de Fractie van de Progressieve Alliantie van Socialisten en Democraten verzocht een gemeenschappelijke ontwerpresolutie van de agenda te verwijderen. Dit is een buitengewoon besluit en er zijn sterke argumenten voor aangevoerd, namelijk dat het leven van mevrouw Haider erdoor gevaar zou lopen.
<P>
Met dit in het achterhoofd wilde mijn fractie de situatie, ook rekening houdend met wat de heer Schulz heeft gezegd, niet in gevaar brengen.
<P>
Maar ik begrijp niet waarom een uitspraak van dit Parlement mevrouw Haider in gevaar zou brengen. Ik begrijp met name niet waarom het Reglement zou moeten worden geschonden.
<P>
Mijnheer de Voorzitter, artikel 177 stelt duidelijk dat een dergelijk verzoek 24 uur vóór het debat moet worden ingediend.
<P>
(Spreker wordt door de Voorzitter onderbroken)
<SPEAKER ID="219" NAME="De Voorzitter">
Mijnheer Salafranca, het spijt mij zeer, maar we kunnen niet meer onderzoeken wat eerder vandaag de beweegredenen van Parlementsleden zijn geweest. De vraag welke informatie deze middag is ontvangen is geen onderwerp meer voor de agenda van vandaag. Ik ga daarom verder met het volgende agendapunt.
<P>
(De notulen van de vorige vergadering worden goedgekeurd)
<SPEAKER ID="221" NAME="Bernd Posselt" AFFILIATION="PPE">
(DE) Mijnheer de Voorzitter, ik geloof dat artikel 140 niet van toepassing is op de urgentieprocedure en verzoek u dit te laten onderzoeken door de commissie die over het Reglement gaat, omdat dit een gevaarlijk precedent zou kunnen scheppen.
<SPEAKER ID="222" NAME="De Voorzitter">
Ik neem uw suggestie met alle plezier in overweging, maar ook dit was geen motie van orde.
