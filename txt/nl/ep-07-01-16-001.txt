<CHAPTER ID="001">
Opening van de vergadering
<P>
(De vergadering wordt om 10.05 uur geopend)
<P>
De Voorzitter. Overeenkomstig de Akte betreffende de verkiezing van de vertegenwoordigers in het Europees Parlement door middel van rechtstreekse algemene verkiezingen, verklaar ik de vergadering te zijn geopend.
<P>
Dit is de tweede keer dat ik, geheel onverdiend, de eer heb de verkiezing van de Voorzitter van het Europees Parlement te mogen voorzitten. De Voorzitter zelf zal uiteraard een openingstoespraak houden. Het applaus waarmee we de nieuwe lidstaten (Bulgarije en Roemenië) gisteren hebben verwelkomd, en het warme eerbetoon aan de heer Borrell zijn tekenen van vertrouwen en continuïteit. Binnenkort vieren we de vijftigste verjaardag van het Verdrag van Rome, dat de geboorte van de Europese familie markeert, een nieuwkomer op het internationale politieke en economische toneel. We vieren dit met trots:
<P>
vanwege de nog niet eerder vertoonde periode van zestig jaar vrijwel ononderbroken vrede op ons continent;
<P>
vanwege onze gemeenschappelijke waarden: vrijheid, democratie en sociale rechtvaardigheid; en
<P>
vanwege de hoop die het politieke Europa zoveel delen van de wereld heeft gegeven.
<P>
Alleen door vooruit te kijken kunnen we beantwoorden aan deze verwachtingen, maar ook aan de eisen en de kritiek van de Europeanen op institutioneel en sociaal gebied. Ik doel op de geglobaliseerde wereld, op de vooruitgang in die wereld en op de alsmaar toenemende onrechtvaardigheid daarin. Ik doel op onze grote verantwoordelijkheid voor de toekomst van de energievoorziening en het milieu, of anders gesteld, voor de overleving van onze planeet en voor de toekomstige generaties. Ik doel op de nieuwe kansen van de wetenschappelijke ontwikkeling, op de manier waarop met de toepassingen van deze ontwikkelingen wordt omgegaan, op de voordelen ervan, maar ook op de ethische dilemma's die bij iedereen rijzen en die inhouden dat besluiten gebaseerd moeten zijn op gedegen informatie.
