<CHAPTER ID="008-08">
8. Strategie voor de externe dimensie van de ruimte van vrijheid, veiligheid en rechtvaardigheid, actieplan tot uitvoering van het Haags Programma (stemming) 
<P>
- Verslag-Klich
<P>
Vóór de stemming
<SPEAKER ID="081" NAME="Bogdan Klich " AFFILIATION="PPE-DE">
rapporteur. - (PL) Mijnheer de Voorzitter, ik wil iedereen die een bijdrage aan dit verslag heeft geleverd, hartelijk bedanken. In het bijzonder geldt dat voor Aloyzas Sakalas, die bij het moeilijke proces van nauwere samenwerking tussen twee parlementaire commissies optrad als rapporteur voor de Commissie buitenlandse zaken. Ik wil het Parlement oproepen dit verslag te steunen, en wel om drie redenen.
<P>
Ten eerste omdat we in het verslag een betere coördinatie van ons buitenlandse en binnenlandse beleid bepleiten, zodat we met ons buitenlandse beleid de prioriteiten op het gebied van vrijheid, veiligheid en rechtvaardigheid kunnen realiseren.
<P>
Ten tweede omdat we voorstander zijn van de specifieke Europese methode waarin een evenwicht bestaat tussen het bevorderen van de veiligheid van onze burgers en het garanderen van hun burgerlijke vrijheden.
<P>
Ten derde omdat we de rest van de derde pijler onder communautair gezag willen brengen, in het bijzonder de politiële en justitiële samenwerking in strafzaken.
<P>
Vóór de stemming over het eerste deel van amendement 3
<SPEAKER ID="082" NAME="Sophia in 't Veld" AFFILIATION="ALDE">
(EN) Mijnheer de Voorzitter, om verwarring te voorkomen, wil ik even een toelichting geven op ons verzoek om een stemming in onderdelen en op ons mondeling amendement op amendement 3.
<P>
Het mondeling amendement betreft dat deel van de tekst dat de PPE-DE-Fractie met haar amendement beoogt te schrappen. Daarom moet u, als u de tekst met inbegrip van het mondeling amendement wenst te handhaven, tegen het eerste deel van amendement 3 stemmen.
<P>
Mijnheer de Voorzitter, we stellen voor de woorden "van de Raad en de Commissie" in te voegen, zodat de tekst als volgt zal luiden: "een verslag van de Raad en de Commissie over de naleving van de mensenrechten toe te voegen aan alle initiatieven of documenten op het gebied van het extern beleid met betrekking tot de RVVR...".
<P>
Ik moet u erop wijzen dat wanneer het Parlement amendement 3 steunt, het mondeling amendement komt te vervallen. Als amendement 3 van de PPE-DE-Fractie echter wordt verworpen, dan zal het mondeling amendement worden ingevoegd.
<P>
(Het mondeling amendement wordt in aanmerking genomen)
