<CHAPTER ID="006">
Verklaring van de Voorzitter
<SPEAKER ID="076" NAME="De Voorzitter">
Dames en heren, de Conferentie van voorzitters heeft mij gevraagd een korte verklaring voor te lezen over morgen, de Europese dag van de talen. Dat doe ik graag, maar hebt u alstublieft geduld. Deze verklaring is in verschillende talen opgesteld, wat de zaak voor mij ook niet gemakkelijker maakt. Neemt u nota van deze verklaring.
<P>
(EN) Op 26 september 2008 vieren we de Europese dag van de talen. In het kader daarvan ondersteunen de Europese Unie en de Europese Raad een aantal Europese initiatieven ter bevordering van de waardering van talen en culturen en om het Europese publiek te wijzen op het belang van het leren van talen.
<P>
(DE) De diversiteit aan talen in Europa is een essentieel onderdeel van onze intellectuele erfenis en maakt onderdeel uit van onze culturele rijkdom. Tijdens het proces van Europese eenwording is taaldiversiteit geleidelijk aan minder een belemmering, en meer een kans geworden. Daarom wordt taaldiversiteit in de meest recente mededeling van de Commissie over meertaligheid terecht omschreven als een troef.
<P>
(FR) Meertaligheid en bevordering van taaldiversiteit zijn de hoekstenen van onze dagelijkse werkzaamheden in het Europees Parlement. Ons motto is "geen wetgevend werk zonder vertaling”.
<P>
(IT) Vertalen en tolken speelt bij ons werk als vertegenwoordigers van de volkeren van Europa een essentiële rol bij het zorgen voor legitimiteit en transparantie, en het brengt ons Parlement nog dichter bij de Europese burger.
<P>
(ES) In die context moet worden opgemerkt dat het Europees Parlement de enige internationale organisatie is die een website en webtelevisie heeft in 23 verschillende talen.
<P>
(PL) Een Europese Unie die vereend is in diversiteit hoeft zich geen zorgen te maken over haar toekomst.
<P>
(DE) Dames en heren, hartelijk dank voor uw aandacht.
<P>
(Applaus)
<P>

<SPEAKER ID="084" NAME="Elizabeth Lynne" AFFILIATION="ALDE">
(EN) Mijnheer de Voorzitter, ik wil een beroep op het Reglement doen. Als u over informatie beschikt waaruit blijkt dat het veilig is om terug te gaan naar Straatsburg, waarom kunt u dan nu geen verklaring van die strekking afleggen voordat we deze plenaire vergadering verlaten en het risico lopen terug te gaan naar een gebouw dat volgens sommigen onder ons nog steeds onveilig is?
<SPEAKER ID="085" NAME="De Voorzitter">
Mevrouw Lynne, uit alle informatie die ik heb gekregen, maak ik op dat het gebouw in Straatsburg net zo veilig is als dit gebouw hier in Brussel.
