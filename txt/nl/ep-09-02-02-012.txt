<CHAPTER ID="012">
Regeling van de werkzaamheden
<SPEAKER ID="016" NAME="De Voorzitter">
De definitieve ontwerpagenda van deze vergadering, die door de Conferentie van voorzitters tijdens haar vergadering van donderdag 29 januari 2009 is opgesteld overeenkomstig de artikelen 130 en 131 van het Reglement, is rondgedeeld. Hierop worden de volgende wijzigingen voorgesteld:
<P>
Maandag: Martine Roure heeft haar verzoek met het oog op een korte presentatie van haar verslag over minimumnormen voor de opvang van asielzoekers in de lidstaten ingetrokken. Dit verslag wordt derhalve donderdag in stemming gebracht.
<P>
Donderdag: De UEN-Fractie verzoekt het punt ”Situatie op de Filippijnen” te vervangen door een nieuw punt "Weigering van Brazilië om Cesare Battisti uit te leveren”.
<SPEAKER ID="017" NAME="Roberta Angelilli">
, namens de UEN-Fractie. - (IT) Mijnheer de Voorzitter, na raadpleging van talrijke collega's verzoek ik u de agenda te wijzigen zoals u hebt aangegeven. Ik vraag dus de zaak-Battisti als een urgente kwestie te behandelen.
<P>
Enkele dagen geleden heeft de Braziliaanse regering besloten de terrorist Cesare Battisti niet uit te leveren. Brazilië heeft Battisti namelijk de status van politiek vluchteling verleend, terwijl hij in Italië wegens vier moorden tot levenslang is veroordeeld. Dit besluit vormt een schoffering van de Italiaanse politieke instellingen en de Italiaanse rechterlijke macht en heeft de nagedachtenis van de slachtoffers en hun nabestaanden gekrenkt en de publieke opinie geschokt.
<P>
Dat is de reden van mijn verzoek. Er dient volgens mij gevolg aan gegeven te worden, mede omdat de eerste oproep afkomstig was van de belangrijkste Italiaanse hoogwaardigheidsbekleders met om te beginnen president Napolitano.
