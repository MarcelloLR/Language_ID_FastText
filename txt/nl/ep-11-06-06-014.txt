<CHAPTER ID="014">
Regeling van de werkzaamheden
<SPEAKER ID="020" NAME="De Voorzitter">
Aan de orde is de definitieve ontwerpagenda die door de Conferentie van voorzitters is opgesteld overeenkomstig artikel 137 en 138 van het Reglement tijdens haar vergadering van 1 juni 2011. De volgende wijzigingen zijn voorgesteld:
<P>
Met betrekking tot de maandag
<P>
De Fractie Alliantie van Liberalen en Democraten voor Europa heeft een verzoek ingediend om het debat over de selectieprocedure voor een nieuwe directeur van het IMF en de externe vertegenwoordiging van de euro te laten plaatsvinden meteen na het debat over het verslag van Jo Leinen over Europese milieueconomische rekeningen. Sylvie Goulard zal het verzoek namens de ALDE-Fractie toelichten. Het woord is aan u.
<SPEAKER ID="021" NAME="Sylvie Goulard">
namens de ALDE-Fractie. - (FR) Mijnheer de Voorzitter, ik zou uit hoffelijkheid willen vragen of commissaris Rehn kan deelnemen aan het debat over Europese milieueconomische rekeningen en vervolgens aan het debat over het IMF. Dat zijn geen politieke debatten. Ik hoop daarom dat alle overige fracties hiermee instemmen bij wijze van gunst aan onze commissaris, die, dat moet gezegd worden, momenteel heel hard werkt.
<SPEAKER ID="022" NAME="Francesco Enrico Speroni">
namens de EFD-Fractie. - (IT) Mijnheer de Voorzitter, ik meen dat we dit verzoek kunnen inwilligen daar er geen redenen zijn er niet mee in te stemmen.
<SPEAKER ID="023" NAME="De Voorzitter">
Het debat over de selectieprocedure voor een nieuwe directeur van het IMF en de externe vertegenwoordiging van de euro zal plaatsvinden meteen na het debat over het verslag van Jo Leinen over Europese milieueconomische rekeningen. Dit is een kleine wijziging op de agenda.
<P>
(Het Parlement stelt de agenda vast)
