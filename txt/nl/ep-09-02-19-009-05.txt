<CHAPTER ID="009-05">
5. Financiering van andere maatregelen dan de Officiële Ontwikkelingshulp in landen die onder Verordening (EG) nr. 1905/2006 vallen (
<P>
Vóór de stemming
<SPEAKER ID="108" NAME="Thijs Berman">
rapporteur. - (EN) Mevrouw de Voorzitter, ik wil verzoeken dit verslag terug te verwijzen naar de commissie op grond van artikel 168, lid 2, van het Reglement. Zowel dit democratisch gekozen Parlement als de Europese Commissie ziet de noodzaak in van enkele bescheiden vormen van samenwerking tussen de EU en ontwikkelingslanden, maatregelen die strikt genomen geen armoedebestrijding inhouden, zoals uitwisselingsprogramma's tussen universiteiten hier en daar.
<P>
De begroting voor ontwikkelingssamenwerking is niet bedoeld voor dit soort samenwerking, maar sommige lidstaten houden vast aan een rechtsgrondslag die ertoe leidt dat we deze maatregelen toch financieren uit de begroting voor ontwikkelingssamenwerking - een praktijk die we met dit verslag nu juist proberen te vermijden.
<P>
We zijn niet tot overeenstemming gekomen. Indien amendement 1 wordt aangenomen, wordt dit verslag onsamenhangend en tegengesteld aan de belangen van de armste mensen ter wereld. Ik ben daarom van mening dat we dit verslag moeten terugverwijzen naar de Commissie ontwikkelingssamenwerking om het eens te worden over een rechtsgrondslag die de steun heeft van een duidelijke meerderheid in dit Huis.
<SPEAKER ID="109" NAME="Michael Gahler" AFFILIATION="PPE-DE">
(DE) Mevrouw de Voorzitter, er bestaan inderdaad verschillende opvattingen. De juridische interpretatie van de Commissie ontwikkelingssamenwerking staat echter tegenover de interpretatie van de Commissie buitenlandse zaken en van de Commissie juridische zaken, en tegenover de juridische interpretatie van de Juridische dienst van het Parlement, tegenover de jurisprudentie van het Europese Hof van Justitie en tegenover de interpretatie van de Raad en de Commissie, en daarom dringen wij er in meerderheid op aan om de rechtsgrondslag te hanteren zoals deze door dit amendement wordt voorgesteld.
<P>
Ik verzoek derhalve om het verzoek tot terugverwijzing te verwerpen. Ten aanzien van de inhoud van het verslag bestaan er geen meningsverschillen. Wij zijn het eens over de inhoud, alleen ten aanzien van de juridische interpretatie zijn wij verschillende meningen toegedaan, en die zullen ook bij een terugverwijzing naar de commissie niet verdwijnen.
<SPEAKER ID="110" NAME="Ana Maria Gomes" AFFILIATION="PSE">
(EN) Mevrouw de Voorzitter, ik wil het verzoek van de rapporteur steunen. Na het debat dat we gisteren gevoerd hebben en gezien de bijdrage van de Commissie, ben ik het er ten zeerste mee eens dat we behoefte hebben aan meer discussie en dat we een behoorlijke rechtsgrondslag moeten vinden voor maatregelen die geen zuivere officiële ontwikkelingshulp - maar wel heel belangrijk voor de ontwikkelingssamenwerking met ontwikkelingslanden - zijn en daardoor niet vallen onder de overige instrumenten voor samenwerking met geïndustrialiseerde landen, noch onder het huidige financieringsinstrument voor ontwikkelingssamenwerking.
<P>
Ook is het erg belangrijk het geld dat is voorzien voor het financieringsinstrument voor ontwikkelingssamenwerking, te bevriezen ten behoeve van samenwerking overeenkomstig de criteria voor officiële ontwikkelingshulp, dus steun ik onze collega Thijs Berman bij zijn verzoek om meer overleg.
