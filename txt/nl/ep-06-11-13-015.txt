<CHAPTER ID="015">
Opmerkingen van één minuut over kwesties van politiek belang
<SPEAKER ID="030" NAME="De Voorzitter">
Aan de orde zijn de opmerkingen van één minuut over kwesties van politiek belang.
<SPEAKER ID="031" NAME="József Szájer" AFFILIATION="PPE-DE">
(HU) Mijnheer de Voorzitter, tijdens onze vorige plenaire vergadering op maandag vonden er in Boedapest gebeurtenissen plaats die in heel Europa de aandacht verdienen. Met name in Hongarije zelf werd de vijftigjarige herdenking van de Hongaarse revolutie van 1956 gevierd. Dit evenement was echter nogal eigenaardig, aangezien gewone mensen hier niet aan mochten deelnemen. Onder de hooggeplaatste gasten was ook een Italiaanse vice-premier die opmerkte dat de bevolking buiten de herdenkingsplechtigheden was gehouden.
<P>
Ondertussen werden de mensen die op vredige wijze de revolutie wilden herdenken met harde hand aangepakt; de politie veroorzaakte ernstige verwondingen door op ooghoogte met rubberen kogels te schieten en ze dreven de mensen van de straat. Voetgangers die op vredige wijze 1956 wilden herdenken, kregen daar de kans niet toe. Het is een schande dat zoiets in het centrum van Europa kan gebeuren en ik wil dan ook eenieder die strijdt voor mensenrechten en burgerlijke vrijheden vragen dit beleid niet te steunen.
<SPEAKER ID="032" NAME="Catherine Guy-Quint" AFFILIATION="PSE">
(FR) Mijnheer de Voorzitter, ik ben zo vrij het onderwerp van de Bulgaarse verpleegsters en de Palestijnse arts nog eens ter sprake te brengen. Zij bevinden zich nog altijd in Tripoli, in gevangenissen van de Libische staat.
<P>
U weet net zo goed als ik dat zij op valse beschuldigingen worden vastgehouden. De herziening van hun proces had eind oktober afgerond moeten zijn. In oktober heeft de rechtbank haar besluit echter opnieuw uitgesteld, dit keer tot 19 december. De rechtbank zegt dat zij nu het oordeel van internationale deskundigen in aanmerking gaat nemen, die onvermoeibaar bewijzen aandragen voor de onschuld van de beklaagden.
<P>
Mijnheer de Voorzitter, kunnen wij niet nogmaals aangeven hoeveel belang wij hechten aan het lot van deze gevangenen, die gefolterd zijn en die nu al acht jaar van hun gezinnen zijn gescheiden omdat zij Libische jongeren hebben behandeld? Deze situatie is ontoelaatbaar, omdat hun maand na maand een proces wordt beloofd. Dit nieuwe proces, het derde, is onbillijk en onrechtvaardig en zadelt hen opnieuw op met de angst om ter dood te worden veroordeeld.
<SPEAKER ID="033" NAME="Magda Kósáné Kovács" AFFILIATION="PSE">
(HU) Mijnheer de Voorzitter, het is al betreurenswaardig genoeg dat in de landen van Europa steeds vaker gebeurtenissen plaatsvinden die blijk geven van onvrede en interne spanningen en die gepaard gaan met geweld en vernielingen. In het rond vliegende stenen en brandende auto's lokken een krachtig optreden van het politieapparaat uit en dergelijke voorvallen belanden op de voorpagina's van kranten en de televisie. Dit alles schaadt Europa, het schaadt de demonstranten en de ordehandhavers, kortom: het is schadelijk voor de hele democratie.
<P>
Het is echter nog verwerpelijker als bepaalde politici en politieke partijen zich geroepen voelen een oordeel te vellen nog voordat de bevoegde, onafhankelijk opererende gerechtelijke autoriteiten hun onderzoek hebben afgerond. De Hongaarse socialistische delegatie heeft met verbijstering kennis genomen van de verklaring van de voorzitters van de Europese Volkspartij over de gebeurtenissen die plaatsvonden ten tijde van de vijftigjarige herdenking van de Hongaarse revolutie van 1956. Wij verbazen ons niet over het gedrag van József Szájer. Maar de harde uitlatingen van de Europese Volkspartij hieromtrent, die bovendien gedaan zijn nog vóórdat het onderzoek is afgerond, zijn vooringenomen standpunten die ik namens de Hongaarse socialistische delegatie ten zeerste afkeur.
<SPEAKER ID="034" NAME="DanutBudreikait" AFFILIATION="ALDE">
- (LT) Mijnheer de Voorzitter, dames en heren, er zijn nu al zestien jaar voorbij sinds de dag dat Litouwen zijn onafhankelijkheid op de Sovjet-Unie herwon. Dezelfde tijd is verstreken sinds het moment dat Litouwen er niet in slaagde zijn ambassadegebouw in Rome, bekend als Villa Lituania, terug te krijgen, dat tot 1937 eigendom was van Litouwen. Vandaag wappert de Russische vlag nog altijd op dit gebouw.
<P>
Nadat Rusland Litouwen in 1940 bezette en annexeerde, overhandigde de toenmalige Litouwse ambassadeur, Stasys Lozoraitis, een schrijven aan de Italiaanse regering, waarin aandacht werd gevraagd voor het illegitieme karakter van de inlijving van Litouwen bij de Sovjet-Unie en het feit dat de Litouwse diplomatieke missies in andere landen hun status niet hoefden aan te passen. Desondanks bezetten Sovjetfunctionarissen Villa Lituania in aanwezigheid van de vertegenwoordigers van het Italiaanse ministerie van Buitenlandse Zaken en de politie.
<P>
Na het herstel van de onafhankelijkheid van Litouwen wees Italië elke verantwoordelijkheid ter zake van de hand en opperde het om met Rusland over het gebouw te onderhandelen. Hoewel de Italiaanse regering haar standpunt inmiddels bijgesteld lijkt te hebben, is deze kwestie nog altijd niet opgelost. Waarom zou de Italiaanse regering geen poging doen om in het reine te komen met haar verleden?
<SPEAKER ID="035" NAME="Manolis Mavrommatis" AFFILIATION="PPE-DE">
(EL) Mijnheer de Voorzitter, collega's, ondanks de geruststellende boodschappen en de antwoorden van de Europese Centrale Bank en de Commissie over de valse euro's blijft dit verschijnsel de bestuursautoriteiten en Europol hoofdbrekens bezorgen.
<P>
Vorige week nog hebben we twee bijzonder onrustwekkende gevallen vastgesteld. In het eerste geval werd een bende valsemunters uit Colombia opgerold. Het ging om zes miljoen euro in valse briefjes van 50 en 100 euro, die bestemd waren voor Spanje en andere landen van de Europese Unie.
<P>
Diezelfde week zijn in Duitsland honderdduizenden briefjes van 5 en 20 euro opgelost in water. De Duitse autoriteiten moeten nu uitleggen waarom dat is gebeurd en de burgers van dat land krijgen stilaan heimwee naar de sterke en onafhankelijke Duitse mark.
<P>
Wat is er aan de hand met de euro? Hoe veilig is de burger wanneer hij, zoals in een aantal landen al is gebeurd, dreigt te worden ondervraagd onder verdenking van valsemunterij of smokkel van valse bankbiljetten, hoewel hij hier zelf het slachtoffer van is?
<P>
Hoe lang zal de Europese Centrale Bank doof blijven? Of interesseert het haar alleen dat de rente weer begint te stijgen en de consument dreigt te verstikken?
<SPEAKER ID="036" NAME="Jean Lambert" AFFILIATION="Verts/ALE">
(EN) Mijnheer de Voorzitter, ik verzoek u en de overige leden van het Parlement om zich in te zetten voor de tien Iraanse Ahwazi-mensenrechtenactivisten die volgens de Iraanse media deze week ter dood worden veroordeeld.
<P>
Deze mannen worden ervan beschuldigd dat ze aanslagen hebben gepleegd op olie-installaties, maar hiervoor is geen overtuigend bewijs. Alle tien de mannen hebben onder druk van martelingen bekend. Volgens Amnesty International en Human Rights Watch hebben ze geen van allen een eerlijk proces gehad. Ze mochten hun advocaten niet vóór hun proces spreken en pas een paar uur vóór de rechtzaak, die in het geheim werd gehouden, kregen ze enige informatie over de gerechtelijke vervolging. De advocaten van de veroordeelde mannen zijn zelf gearresteerd omdat ze hadden geklaagd over de onwettige en oneerlijke gang van zaken rond de processen, en is het in gevaar brengen van de nationale veiligheid ten laste gelegd.
<P>
Daarom hoop ik dat veel Parlementsleden contact zullen opnemen met de Iraanse autoriteiten om hun standpunt over deze tragische processen kenbaar te maken.
<SPEAKER ID="037" NAME="Stanisław Jałowiecki" AFFILIATION="PPE-DE">
(PL) Mijnheer de Voorzitter, er is precies een week voorbij sinds de nieuwe, strengere regels zijn ingevoerd voor de handbagage van passagiers van luchtvaartmaatschappijen. Maar ik heb daar nog een vraag over. Hoe zit het nu precies? Groot-Brittannië heeft deze strenge regels ingetrokken, en een paar dagen later zijn diezelfde regels in de hele Europese Unie zijn ingevoerd. Ik ben vertegenwoordiger van de Commissie vervoer van dit parlement, maar ik wacht nog steeds op opheldering van zaken.
<P>
Een tweede kwestie is dat de nieuwe regels niet eenduidig zijn, wat leidt tot veel verwarring bij de reizigers. De regels worden kennelijk in bijna elke luchthaven anders geïnterpreteerd. Ik zal een voorbeeld geven van wat mijzelf is overkomen. Op de luchthaven van Wrocław moest ik zelfs een deodorantstick in de afvalbak gooien - dus geen vloeistof, maar deodorant in de vorm van een stick - omdat ik niet vooraf had aangegeven dat ik zo'n deodorant bij me had.
<P>
Kunnen de regels voor zulke simpele zaken niet worden geharmoniseerd? Kunnen ze niet eenduidig worden toegepast, zodat we niet afhankelijk zijn van de goede of minder goede wil van verschillende veiligheidsbeambten? Ik hoop dat ik een antwoord krijg op deze vraag.
<SPEAKER ID="038" NAME="Kinga Gál" AFFILIATION="PPE-DE">
(HU) Mijnheer de Voorzitter, Hongarije legde in de jaren 1989-1990 op geweldloze wijze de fundamenten voor de democratie en de rechtsstaat. Nu, zestien jaar later heeft het geweld toch de kop opgestoken, want de huidige regering is jammer genoeg van mening dat een democratisch tegenstandpunt gerust in de kiem gesmoord mag worden met behulp van intimidatie, om zo bepaalde doelen te bereiken. Het gebruik van geweld moet verworpen worden, laat daarover geen misverstand bestaan. Vandalisme door gewelddadige groepen is onacceptabel, maar ook in moeilijke situaties moeten de middelen die de rechtsstaat ter beschikking staan worden gerespecteerd.
<P>
De beschermers van de Hongaarse democratie moeten alle wettige middelen aanwenden om te voorkomen dat de gewelddadige gebeurtenissen van 23 oktober in Boedapest zich kunnen herhalen: toen joeg de politie namelijk de mensenmassa die bijeen was gekomen om de vijftigjarige herdenking van de Hongaarse revolutie van 1956 te vieren, met geweld uiteen en nam daarbij de meest fundamentele mensenrechten niet in acht. Wij Hongaren geloven in de vrijheid van de zwaar bevochten democratie en willen gebruik maken van onze mensenrechten.
<SPEAKER ID="039" NAME="Glyn Ford" AFFILIATION="PSE">
(EN) Mijnheer de Voorzitter, ik wil graag de kwestie van het aanzetten tot rassen- en godsdiensthaat in Europa aan de orde brengen.
<P>
De afgelopen twee weken hebben er in het Verenigd Koninkrijk twee processen plaatsgevonden. Het ene betrof een jonge moslim die, ik meen tijdens een demonstratie tegen de beruchte Deense spotprenten, opriep tot het onthoofden van iedereen die de islam beledigt. Hij is terecht veroordeeld en gevangengezet. Nick Griffin, de leider van de neofascistische British National Party, die zich tegenover de BBC liet ontvallen dat hij de islam een verachtelijke en verderfelijke godsdienst noemde, is daarentegen niet schuldig bevonden aan hetzelfde vergrijp. Ik vraag de verantwoordelijke commissaris om te overwegen of er op dit gebied op Europees niveau geen nieuwe en krachtiger wetgeving moet komen. Dit heeft niets te maken met vrijheid van meningsuiting. Het gaat hier om vrijwaring van angst. Door commentaar zoals dat van de BNP-leider worden moslims en minderheden in gevaar gebracht. Wanneer in een bepaalde regio BNP-raadsleden worden gekozen, blijkt het geweld in verband met racisme daar te verdubbelen of te verdrievoudigen en dat leidt tot problemen voor de hele regio.
<SPEAKER ID="040" NAME="Avril Doyle" AFFILIATION="PPE-DE">
(EN) Mijnheer de Voorzitter, ik vraag uw steun voor de inspanningen op EU-niveau gericht tegen discriminatie op het werk, met name voor het door de EU gefinancierde programma 'Work It Out', een project dat mensen met een geestelijke handicap en ook de mensen die hen steunen en Europese juridische deskundigen op dit gebied instrumenten aanreikt. Het programma biedt informatie over de kaderrichtlijn inzake werkgelegenheid, die erop gericht is om discriminatie en ongelijke behandeling op het werk te bestrijden. Deze richtlijn is onlangs door de lidstaten omgezet en biedt mensen met een geestelijke handicap de noodzakelijke bescherming tegen discriminatie op het werk.
<P>
Mijnheer de Voorzitter, ik vraag u om ervoor te zorgen dat mensen in de sociale werkvoorziening in deze richtlijn ook onder de definitie van 'werknemer' vallen. We moeten waakzaam zijn en erop toezien dat de richtlijn in iedere lidstaat correct ten uitvoer wordt gelegd. Er zijn heel veel mensen met een geestelijke handicap en die hebben uiteenlopende capaciteiten: er zijn mensen met een geestelijke handicap die zelfstandig in de gemeenschap werken en wonen, terwijl anderen complexe en grote behoeften hebben en voortdurend moeten worden gesteund. Het is echter belangrijk dat we geen aannames doen over wat een geestelijke handicap is, aangezien veel mensen met een geestelijke handicap een waardevolle bijdrage kunnen leveren op de arbeidsmarkt.
<P>
Mijnheer de Voorzitter, ik vraag u om persoonlijk aandacht aan deze kwestie te besteden.
<SPEAKER ID="041" NAME="Zbigniew Zaleski" AFFILIATION="PPE-DE">
(ES) Mijnheer de Voorzitter, om te beginnen zou ik u in uw eigen taal willen bedanken voor wat u president Poetin gezegd heeft, dat we mensenrechten niet ruilen voor energie.
<P>
(PL) Ik zou ook graag zien, dat de vergadering zich uitspreekt over het Russische handelsverbod op vlees uit Polen. De argumenten die Rusland aanvoert zijn nergens op gebaseerd en de kwestie sleept zich al veel te lang voort. Ik denk dat dit hier niet alleen gaat om wrijving tussen Polen en Rusland, maar tussen Rusland en de hele Europese Unie. Ik zou willen, dat onze vergadering op de één of andere manier druk uitoefent op de Europese Commissie en de nodige stappen zet om hier een oplossing voor te vinden, want deze situatie is niet normaal.
<SPEAKER ID="043" NAME="Françoise Castex" AFFILIATION="PSE">
(FR) Mijnheer de Voorzitter, in de nacht van 4 op 5 november werd West-Europa getroffen door een stroomstoring zonder weerga. Hieruit blijkt wel hoe kwetsbaar het Europese energiesysteem is en hoezeer de capaciteit om energie te produceren en vervoeren tekortschiet, als gevolg van een slecht investeringsbeleid.
<P>
Ondanks het risico van blackouts hebben de Europese energieleveranciers hun investeringsniveau de afgelopen zes jaar steeds verlaagd, namelijk van zestien naar tien procent van hun omzet. Tegelijkertijd bleef het energieverbruik stijgen met 1,8 procent per jaar. Deze verlaging van de investeringen is het directe gevolg van de liberalisering van de energiemarkt. In plaats van te investeren in de ontwikkeling van nieuwe productiecapaciteit, richten de leveranciers hun inspanningen op winsten en op het overnemen van hun concurrenten.
<P>
De burgers merken enerzijds dat de energieprijzen omhoog schieten en anderzijds dat de voorzieningszekerheid afneemt. Alleen een Europees energiebeleid zou ervoor kunnen zorgen dat er goed wordt samengewerkt tussen de lidstaten en dat de noodzakelijke investeringen in de orde van grootte van 700 miljard euro binnen nu en 2030 gerealiseerd worden.
<P>
Elektriciteit is een publiek goed: dit zou in de beleidsinitiatieven van de Europese Unie tot uiting moeten komen.
<SPEAKER ID="044" NAME="Zdzisław Zbigniew Podkański" AFFILIATION="UEN">
(PL) Mijnheer de Voorzitter, Polen heeft zich buitengewoon ingespannen. Polen heeft overleg gepleegd met Rusland en voldaan aan de eisen die Rusland heeft gesteld, maar desondanks handhaaft Rusland nog altijd het embargo op Poolse levensmiddelen, zoals vlees. Polen heeft dit probleem niet kunnen oplossen en zal dat ook niet kunnen zolang de Europese Unie geen uniforme marktvrijwaringsprincipes voor alle lidstaten toepast.
<P>
Het mag niet zo zijn, dat Polen zijn producten moeilijk kan afzetten op de wereldmarkt en op de interne markt van de Europese Unie door een toevloed van goederen uit derde landen die tegen dumpingprijzen worden verkocht. Polen kan Rusland niet alleen aan, evenmin als de andere lidstaten. Maar de Europese Unie als geheel is wel een sterke partner voor Rusland.
<P>
Daarom stel ik de fundamentele vraag of op de Top Europese Unie-Rusland, die gepland is voor 24 november van dit jaar, de problemen van Polen zullen worden behandeld als problemen die de hele Europese Unie aangaan.
<SPEAKER ID="045" NAME="De Voorzitter">
Dit is zonder meer een belangrijk onderwerp. Ik kan u echter geen antwoord geven, omdat wij, zoals u weet, geen uitnodiging hebben ontvangen om aan deze top deel te nemen, maar ik ben ervan overtuigd dat zowel de Commissie als de Raad de problemen van Polen een plaats zal geven bij het overleg in het kader van de betrekkingen tussen de EU en Rusland.
<SPEAKER ID="046" NAME="Hanna Foltyn-Kubicka" AFFILIATION="UEN">
(PL) Mijnheer de Voorzitter, ik neem nog eens het woord over de regels van de Europese Commissie voor handbagage. Welnu, ik weet niet of mijnheer de Voorzitter en de Commissie beseffen, dat de cosmeticasector en de voedingssector zich niet aan deze regels kunnen aanpassen en de meeste cosmetica niet in verpakkingen van 100 ml worden geproduceerd. Dat betekent dat shampoos, tonics, en andere vloeibare cosmetica moeten worden weggegooid en de rest moet worden overgegoten in flesjes van 100 ml omdat passagiers geen flesjes van 200 ml mee mogen nemen aan boord.
<P>
Natuurlijk kun je je bagage inchecken, maar elk jaar raken over de hele wereld 5 miljoen koffers en tassen zoek. Vaak heerst er op het vliegveld een totale chaos en is het een puinhoop, en kunnen de verantwoordelijke diensten het werk niet aan.
<P>
En opnieuw zijn de terroristen ons een stap voor, en drijven ze ons in een hoek. Als dit zo doorgaat, mogen we binnenkort alleen nog vliegen in dwangbuizen en wegwerpziekenhuisslippers.
<SPEAKER ID="047" NAME="Lidia Joanna Geringer de Oedenberg" AFFILIATION="PSE">
(PL) Mijnheer de Voorzitter, 'JEREMY', over het gezamenlijke, bijzonder waardevolle initiatief van DG REGI en de Europese Investeringsbank voor de periode 2007-2013 wordt nu onderhandeld met de afzonderlijke lidstaten. Dit initiatief beoogt de toegang tot middelen uit het Europees Fonds voor Regionale Ontwikkeling voor het midden- en kleinbedrijf te vergemakkelijken.
<P>
JEREMY ondersteunt de opzet en ontwikkeling van regionale bedrijven via allerhande instrumenten behalve beurzen, zoals microkredieten of waarborgen. Jammer genoeg zijn er enkele lidstaten, die dit initiatief moeten goedkeuren, die niet bereid zijn een deel van hun structuurfondsen aan te wenden voor dit nieuwe initiatief. Sommige lidstaten weigeren dit op te nemen in hun programma's, ook al is duidelijk dat ze niet al hun fondsen zullen kunnen benutten en absorptieproblemen hebben.
<P>
Daardoor dreigt JEREMY, een prachtig instrument dat bedrijfsinitiatieven in de regio's kan ondersteunen, onbenut te blijven. Wij als Europees Parlement moeten de lidstaten aansporen om gebruik te maken van de mogelijkheden die JEREMY biedt. Regionale ontwikkeling wordt namelijk niet alleen aangedreven door grote investeringen uit de structuurfondsen maar ook door de ontwikkeling van kleine bedrijven en het opstarten van bedrijfsactiviteiten. Daarom verdienen kleine bedrijven extra steun.
<SPEAKER ID="048" NAME="Jörg Leichtfried" AFFILIATION="PSE">
(DE) Mijnheer de Voorzitter, dames en heren, dit jaar en voor de tiende keer organiseerde het Europacentrum in Graz een Europese bijeenkomst van de jeugd met deelnemers uit heel Europa die in het teken stond van European future objectives en waar de deelnemers zich bogen over de toekomstige ontwikkeling van de Europese Unie. Na een informatief gedeelte over de Europese Unie en haar instellingen deden de meer dan zestig deelnemers een rollenspel waarbij zij in de huid kropen van de vertegenwoordigers van deze instellingen en een groot aantal onderwerpen uitwerkten, wat resulteerde in een resolutie met twintig punten die onder andere zei dat de bevoegdheden van de Unie moeten worden uitgebreid, dat de begroting moet worden verhoogd en dat er geen nieuwe landen kunnen toetreden totdat het Verdrag tot vaststelling van een Grondwet voor Europa van kracht is geworden. De jeugd is de toekomst van Europa, en wij moeten allemaal een lans breken voor hun scholing en verdere scholing, want daar ligt ook onze toekomst.
<SPEAKER ID="049" NAME="Georgios Karatzaferis" AFFILIATION="IND/DEM">
(EL) Mijnheer de Voorzitter, een van de verworvenheden van de democratie is het universiteitsasiel, dat natuurlijk niet in alle landen dezelfde ontwikkeling kent. In Griekenland houdt universiteitsasiel in dat anarchistische broedplaatsen voor het terrorisme, dat wij hier in deze zaal zo hevig bestrijden, cellen oprichten en de universiteit gebruiken om molotovcocktails aan te maken en winkels en omwonenden aan te vallen.
<P>
Dit is een vreselijk probleem voor mijn land, dat hiervoor geen oplossing kan bedenken. Griekenland weet hen niet aan te pakken en daar wringt de schoen. Kunnen we in heel Europa niet dezelfde wetten maken om het universiteitsasiel overal op dezelfde wijze toe te passen? De situatie is namelijk uit de hand gelopen en niet alleen in Griekenland. Andere Europese hoofdsteden hebben hetzelfde probleem. De anarchisten vormen dankzij het asiel een staat binnen de staat. Eerbied voor asiel moet er zijn, maar het mag niet worden gebruikt voor anarchistische cellen vol gemaskerde figuren die burgers bedreigen, chanteren en uitplunderen. Laten we eindelijk wetten uitvaardigen in het voordeel van de universiteiten, van de studenten, maar niet van de extremisten of sommige extremisten die het tegen de staat opnemen.
<SPEAKER ID="050" NAME="Csaba Sándor Tabajdi" AFFILIATION="PSE">
(HU) Mijnheer de Voorzitter, de discriminatie van de nieuwe lidstaten kan zich opnieuw openbaren als in 2007 ten koste van deze landen op administratieve lasten bezuinigd zal worden. Het terugdringen van de bureaucratie is een nobel streven, maar het bedoelde plan brengt achthonderd aanstellingen uit de nieuwe lidstaten in gevaar. Deze ambtenaren hadden al in de eerste helft van 2006 aangenomen moeten zijn. Ik verzoek de Commissie aan haar plicht te voldoen en het aanstellen van nieuwe ambtenaren voort te zetten in het overeengekomen tempo.
<P>
Ik hoop dat de Europese Commissie geen notie neemt van de uitspraken van de Fidesz-partij! Ik zou niet graag zien dat de nieuwe lidstaten de dupe worden van de lastercampagne die deze partij voert, die beweert dat het zinloos is de nieuwe lidstaten op gelijke wijze te behandelen, aangezien het stuk voor stuk postcommunistische landen zijn die de mensenrechten met voeten treden. Wat Kinga Gál en József Szájer in deze zaal ook beweren, voor mij is het interview dat vandaag werd gegeven door Elmar Brok, de voorzitter van de Commissie buitenlandse zaken, van belang: de Hongaarse democratie en de Hongaarse rechtsstaat verkeren niet in gevaar.
<SPEAKER ID="051" NAME="András Gyürk" AFFILIATION="PPE-DE">
(HU) Mijnheer de Voorzitter, een paar dagen geleden zaten als gevolg van een energiestoring duizenden Europeanen zonder stroom, al was het soms maar voor een uur. Met de ernstigste stroomstoring sinds de jaren zeventig werd opnieuw aangetoond dat de energieregulering die overwegend op nationaal niveau plaatsvindt, in steeds geringere mate voldoet aan de eisen die in de 21e eeuw gesteld worden aan een betrouwbare energievoorziening.
<P>
Tegelijkertijd worden de gevaren op het gebied van gasvoorziening ook steeds nijpender. Uit het Russisch-Georgische conflict over de gasprijzen, dat de afgelopen weken is opgelaaid, blijkt dat Rusland inmiddels zelfs openlijk bereid is zijn energiepositie in dienst te stellen van politieke doelen. Dit verklaart ook het voor de EU zeer angstwekkende feit dat Rusland, dat een sleutelrol speelt in onze gasvoorziening, niet van plan is het Europese Energiehandvest te ondertekenen.
<P>
Nu we de laatste tijd tot tweemaal toe onze afhankelijkheid hebben kunnen ervaren, kan ons antwoord slechts een gezamenlijk communautair energiebeleid zijn dat gebaseerd is op solidariteit en het spreken van dezelfde taal. Het Groenboek inzake energie dat momenteel door het Parlement wordt behandeld, kan een goed uitgangspunt zijn voor de formulering van dit beleid.
<SPEAKER ID="052" NAME="Marios Matsakis" AFFILIATION="ALDE">
(EN) Mijnheer de Voorzitter, uit een studie die de befaamde John Hopkins Hospital Medical School in de VS in samenwerking met de Medische Hogeschool in Bagdad heeft uitgevoerd, en die vorige maand is gepubliceerd in het internationaal in hoog aanzien staande medische vakblad The Lancet, blijkt dat tussen maart 2003 en juli 2006 ongeveer 655 000 burgers door de gewelddadigheden in Irak om het leven zijn gekomen. Onder de slachtoffers bevinden zich vele duizenden kinderen en de dood van deze kinderen wordt door wrede terroristen in Irak en ogenschijnlijk harteloze politici in Washington en Londen als aanvaardbare randschade beschouwd.
<P>
De invasie en bezetting van Irak door de heer Bush en de heer Blair is uitgemond in een bloedbad onder onschuldige mensen dat nog erger is dan tijdens het duivelse schrikbewind van Saddam. We mogen niet langer werkeloos toekijken. Ik verzoek u om de Conferentie van voorzitters aan te bevelen om een spoeddebat te beleggen over de slachting onder de burgerbevolking in Irak, in de hoop dat we de waanzin van de oorlog kunnen omzetten in de logica van de vrede.
<SPEAKER ID="053" NAME="Jim Higgins" AFFILIATION="PPE-DE">
(EN) Mijnheer de Voorzitter, Kyoto was en is een blauwdruk voor gezond en verstandig milieubeleid door middel van het terugdringen van de uitstoot van schadelijk broeikasgas. Helaas worden de redelijke doelstellingen die de lidstaten hebben opgesteld en afgesproken, tot op de dag van vandaag in veel gevallen genegeerd.
<P>
Ierland, bijvoorbeeld, heeft de gewoonte om internationale overeenkomsten en protocollen te tekenen en er vervolgens van weg te lopen. De grootste overtreder is echter de Verenigde Staten. Ik juich de uitkomst van de verkiezingen voor het Amerikaanse Congres toe. Dat het Amerikaanse volk George Bush vanwege Irak de rug heeft toegekeerd, zou ook wel eens kunnen betekenen dat de overgrote meerderheid van de Amerikaanse bevolking zijn halsstarrige weigering om Kyoto te respecteren, niet deelt. Zouden de door de opwarming van de aarde veroorzaakte tornado's, orkanen en natuurrampen in de Verenigde Staten het gevolg kunnen zijn van een onbezonnen afhankelijkheid en gebruik van fossiele brandstoffen? De Brit Dr Nicholas Stern, voormalig hoofdeconoom van de Wereldbank, zei het kort en bondig: een goede milieupraktijk is niet alleen verstandig vanuit een milieuoogpunt maar ook vanuit een economisch oogpunt.
<SPEAKER ID="054" NAME="Mairead McGuinness" AFFILIATION="PPE-DE">
(EN) Mijnheer de Voorzitter, vorige week heeft er in Brussel een bijeenkomst plaatsgevonden tussen een groep Ierse leden van het Europees Parlement en een groep religieuze zusters die zich intensief inzet voor de arme en gemarginaliseerde asielzoekers- en vluchtelingengemeenschap. De verhalen die we van deze zusters hebben gehoord, zijn alarmerend, temeer omdat ze zich afspelen in een land dat zichzelf beschaafd noemt en zegt dat het mensen fatsoenlijk behandelt, hoewel ik erbij moet zeggen dat Ierland niet het enige land is waar vluchtelingen en asielzoekers niet correct en menselijk worden behandeld.
<P>
We willen ons als groep in Ierland voor deze kwestie inzetten. Het lijkt erop dat de verordening Dublin II - die nog moet worden geëvalueerd - niet werkt. We horen heel vaak van mensen die op dit terrein werkzaam zijn, dat theorie en praktijk niet op elkaar zijn afgestemd. Daar moeten we iets aan doen. Een punt van bijzondere zorg is dat van de kwijtgeraakte kinderen. Deze kinderen bevinden zich in Ierland maar niemand weet waar ze precies zijn en wie er verantwoordelijk voor hen is. Het is een afschuwelijk idee dat zoiets in een lidstaat van de Europese Unie mogelijk is.
<P>
We moeten de manier waarop we de armen en gemarginaliseerden in onze samenleving behandelen eens grondig onder de loep nemen. Er moet een onafhankelijke evaluatie van het proces komen en een definitieve oplossing voor het vraagstuk waarom deze mensen onze steun nodig hebben.
<SPEAKER ID="055" NAME="Georgios Toussas" AFFILIATION="GUE/NGL">
(EL) Mijnheer de Voorzitter, ik vind dat de ontwikkelingen aan de universiteiten, in de context van het elementaire onderwijsvraagstuk, miljoenen werknemers, studenten en leerlingen in de lidstaten aangaan. Daarom moeten we erg voorzichtig zijn wanneer we spreken over het universiteitsasiel, dat een elementaire verworvenheid is van de studentenbeweging in ons land.
<P>
De opstand van de studenten van de polytechnische faculteit vormt - 33 jaar na de feiten - een lichtend voorbeeld van het recht van volkeren op democratie in de universiteiten, maar ook van de behoefte aan radicale veranderingen op dat niveau. Wat hier in het Europees Parlement wordt gezegd over het inperken van deze elementaire democratische vrijheden is ronduit gevaarlijk.
<SPEAKER ID="056" NAME="Ryszard Czarnecki" AFFILIATION="NI">
(PL) Mijnheer de Voorzitter, de laatste bijeenkomst van de ministers van Buitenlandse Zaken van de lidstaten heeft me geschokt. Een meerderheid van de bewindslieden vroeg een EU-mandaat om te onderhandelen over een nieuwe overeenkomst tussen de EU en Rusland. En dit voordat Rusland de handelsbeperkingen intrekt die opgelegd zijn aan Polen in de vorm van een embargo op Pools vlees en Poolse landbouwproducten. Met andere woorden, in plaats van Europese solidariteit hebben we nu een overeenkomst, gesloten achter de rug van Polen om, en moet mijn land nu zijn eigen boontjes maar doppen. Warschau vraagt echter terecht dat in het onderhandelingsmandaat een verbod wordt opgenomen op handelsbeperkingen in betrekkingen tussen Rusland en individuele EU-lidstaten. Een paar woordjes van steun van commissaris Ferrero-Waldner zijn onvoldoende; de betrekkingen tussen de Europese Unie en Rusland moeten gestoeld zijn op de slogan van de drie musketiers, "een voor allen en allen voor een”. Anders is Europese solidariteit een holle frase, en ik zeg dit met klem in het land van de drie musketiers.
<SPEAKER ID="057" NAME="Willy Meyer Pleite" AFFILIATION="GUE/NGL">
(ES) Mijnheer de Voorzitter, de onderneming Volkswagen heeft vorige week helaas aangekondigd dat er arbeidsplaatsen zullen verdwijnen in haar fabrieken in Europa, wat gevolgen kan hebben voor de fabrieken in Pamplona, in Spanje, die in Brussel, in België, en voor die in Palmela, in Portugal.
<P>
Ook in Duitsland lopen 20 000 van de 100 000 werknemers die de onderneming telt, het risico te worden ontslagen. Dat zal neerkomen op een verlies van een op de vijf arbeidsplaatsen, en in andere fabrieken staan 2400 arbeidsplaatsen op de tocht.
<P>
Als we hier de problemen bij optellen die we in Portugal hebben gehad met Opel en General Motors, dan is duidelijk dat we met een bijzonder ernstige situatie te maken hebben, een industriële crisis die een reactie vereist. Naar mijn mening kan het geen uitstel meer velen dat er een kaderovereenkomst met de hele Europese automobielindustrie wordt gesloten, en dat er een gedragscode met de multinationale ondernemingen wordt opgesteld, voornamelijk voor het veiligstellen van arbeidsplaatsen.
<P>
Ik denk dat de tijd gekomen is dat de Commissie en de Europese instellingen zich hier heel duidelijk over uitspreken.
<SPEAKER ID="058" NAME="Kyriacos Triantaphyllides" AFFILIATION="GUE/NGL">
(EL) Mijnheer de Voorzitter, de voormalige leider van Irak, Saddam Hoessein, is tot de strop veroordeeld wegens misdaden tegen de mensheid, omdat hij schuldig is bevonden aan de dood van 148 sjiieten, na een aanslag op zijn leven in 1982.
<P>
Ondanks mijn afschuw voor die misdaad, vind ik dat de doodstraf geen oplossing is en niet strookt met het Europese acquis. Tot mijn spijt heb ik echter vastgesteld dat de Britse minister van Buitenlandse Zaken, Margaret Beckett, haar tevredenheid heeft uitgesproken over dit vonnis en heeft verklaard dat degenen die worden beschuldigd van misdaden tegen de Irakezen moeten worden berecht. Aangezien de doodstraf is afgeschaft in alle landen van de Europese Unie, omdat ze de menselijke waardigheid beledigt en geweld alleen maar stimuleert en allesbehalve bijdraagt aan misdaadpreventie, vraag ik u hoe een lidstaat van de Unie zulk een vonnis kan goedkeuren? Op welke wijze valt de doodstraf te rijmen met de rechtvaardigheid, waarnaar mevrouw Beckett verwijst.
<SPEAKER ID="059" NAME="Bogusław Rogalski" AFFILIATION="IND/DEM">
(PL) Mijnheer de Voorzitter, op 16 oktober heeft Duitsland de Poolse territoriale soevereiniteit nog maar eens geschonden. Op die dag koerste een Duits schip naar de Poolse haven Świnoujście. Zodra het schip de Poolse territoriale wateren was binnengevaren, zijn Poolse douanebeambten aan boord gegaan en die ontdekten gesmokkelde alcohol. Toen het schip slechts enkele meters van de kust was, veranderde het ineens van koers en vluchtte naar de Duitse kant. In weerwil van het bevel van de havenmeester om in de haven te blijven, en ondanks een achtervolging en bevel tot stoppen van twee schepen van de Poolse kustwacht, verliet het schip de Poolse wateren met de twee Poolse douaniers aan boord. Zij werden in Duitsland gearresteerd omdat ze oneigenlijk opgetreden zouden zijn. Dit is een schandaal!
<P>
Ik wil er ook op wijzen, dat de Duitse marine in augustus manoeuvres heeft uitgevoerd in Poolse wateren zonder de Poolse autoriteiten daarvan op de hoogte te stellen, en deze oefeningen veroorzaakten bovendien problemen voor veerponten op weg naar de Poolse havens.
<P>
Dit is de meest recente Duitse provocatie aan de Pools-Duitse grens. Het is een schending van het internationaal recht en brengt de interne betrekkingen in de Europese Unie in gevaar. Ik roep de Duitse politici op hun verstand te gebruiken en eindelijk de staatsgrenzen met hun buren te erkennen.
<SPEAKER ID="060" NAME="Janusz Wojciechowski" AFFILIATION="UEN">
(PL) Mijnheer de Voorzitter, wij leden van het Europees Parlement hebben brieven van burgers en organisaties ontvangen over het probleem van de wrede behandeling van zwerfhonden in Roemenië.
<P>
Ik vraag hier aandacht voor omdat wij in de Europese Unie bepaalde normen hebben aangenomen. Onlangs, tijdens een debat over een actieplan voor dierenbescherming, hebben we het beginsel aanvaard dat de bescherming en humane behandeling van dieren een uitdaging is voor de Europese cultuur en beschaving in de 21e eeuw.
<P>
Roemenië treedt over een paar weken toe tot de Europese Unie en wij kunnen geen normen aanvaarden die botsen met de Europese normen. Ik wil uw aandacht vragen voor deze kwestie, en ik vraag de Europese Unie ook om hier aandacht aan te besteden en gepast op te treden.
<SPEAKER ID="061" NAME="Marie Panayotopoulos-Cassiotou" AFFILIATION="PPE-DE">
(EL) Mijnheer de Voorzitter, ik wil de aandacht van de collega's vestigen op het misbruik van en de negatieve verwijzingen naar historische tijdvakken en dan vooral de middeleeuwen. Er wordt vaak gesproken over middeleeuwse arbeidsverhoudingen, die zouden ontstaan met de goedkeuring van de dienstenrichtlijn of de bevordering van de herziene richtlijn betreffende de regeling van de arbeidstijden.
<P>
De middeleeuwen vormen een lange geschiedkundige periode tijdens welke in Europa de basis is gelegd voor de huidige vorm van het continent en de Grieks-Romeinse cultuur en het christendom konden versmelten. Inderdaad werden de arbeidsverhoudingen in de middeleeuwen gekenmerkt door de onverbrekelijke band met de "heer", de werkgever en de werkplek en door het bestaan van gilden en ambachten, ondoordringbare statuten en monopolies. Vandaag echter heeft het liberale en verenigde Europa gezorgd voor vrij verkeer en mobiliteit en maakt het werk van de liberalisering van diensten en het afschaffen van praktijken die de burgers van Europa in verschillende geschiedenisperioden, zoals de middeleeuwen, het leven zuur hebben gemaakt.
<SPEAKER ID="062" NAME="De Voorzitter">
Hiermee is dit onderdeel beëindigd.
