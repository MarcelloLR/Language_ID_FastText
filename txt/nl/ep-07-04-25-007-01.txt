<CHAPTER ID="007-01">
1. Aanpassing bepalingen ten aanzien van het Hof van Justitie op de gebieden van Titel IV van het derde deel van het EG-Verdrag (stemming) 
<P>
- Verslag-Szájer (A6-0082/2207)
<P>
- Vóór de stemming
<SPEAKER ID="102" NAME="József Szájer " AFFILIATION="PPE-DE">
rapporteur. - (HU) Het is de plicht van het Europees Parlement om de burgers van Europa rechtsbescherming te bieden. In het Europees Parlement bestaat brede steun voor het Verdrag tot vaststelling van een Grondwet voor Europa, dat een stap vooruit zou betekenen voor de bevoegdheden van het Hof. Gelukkig hoeven wij voor deze kwestie niet te wachten tot de uitvaardiging van het Grondwettelijk Verdrag, aangezien het Verdrag van Amsterdam een overgangsmogelijkheid biedt, de zogenaamde 'passarelle'.
<P>
In het door mij ingediende verslag heb ik duidelijk gepleit voor een dergelijke overgang of 'passarelle', en voor uitbreiding van de bevoegdheden van het Europees Hof naar vraagstukken in verband met het Europees visumbeleid, het vluchtelingenbeleid en het immigratiebeleid. Hierdoor wordt volledige rechtsbijstand van de Europese burgers gewaarborgd. Mijn voorstel zou dus de Europese rechtsbijstand met betrekking tot grondrechten consolideren. Op deze manier wil ik stimulansen bieden voor een uniforme interpretatie en toepassing van de gemeenschapsregels, alsmede voor de totstandkoming van een homogeen systeem van rechtsbijstandsregels. Het is niet de eerste keer dat het Parlement de Raad oproept de passerelle-clausule versneld aan te nemen met als doel de beperkingen ten aanzien van de bevoegdheden van het Hof op te heffen, in lijn met artikel 4 uit het Verdrag. Ik vraag het Parlement dan ook mijn voorstel te steunen.
