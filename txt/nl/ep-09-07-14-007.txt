<CHAPTER ID="007">
Verkiezing van de Voorzitter van het Europees Parlement
<SPEAKER ID="011" NAME="De Voorzitter">
Deze ochtend moeten we in overeenstemming met het Reglement de Voorzitter kiezen. Volgens artikel 13 van het Reglement moeten de kandidaten voor de functie van Voorzitter van ons Parlement genomineerd worden, met goedvinden van de betrokkenen, door een groep van minstens veertig Parlementsleden.
<P>
Onder de voorwaarden vastgesteld in het Reglement, heb ik de volgende nominaties ontvangen voor de functie van Voorzitter van het Europees Parlement:
<P>
Jerzy Buzek
<P>
Eva-Britt Svensson
<P>
De kandidaten hebben me bericht dat ze hun goedkeuring geven aan hun nominatie als kandidaat. Beide kandidaten zullen zichzelf nu even kort voorstellen, als eerste mevrouw Svensson.
<SPEAKER ID="012" NAME="Eva-Britt Svensson" AFFILIATION="GUE/NGL">
(SV) Mijnheer de Voorzitter, dames en heren, ik wil al mijn collega's gelukwensen met het vertrouwen dat in u gesteld is door de burgers in uw respectieve lidstaten. Dat is een groot vertrouwen en het is tevens een grote verantwoordelijkheid voor ons allen om tegemoet te komen aan de verwachtingen en eisen van onze burgers inzake de veranderingen die nodig zijn om een Europa voor de burgers tot stand te brengen. De democratie, het recht om eigen vertegenwoordigers te kiezen, is het belangrijkste instrument dat onze burgers hebben. Om van een echte democratie te kunnen spreken is meer nodig dan stemrecht. Wat wij nodig hebben, dat zijn openheid, transparantie en een open debat.
<P>
Daarom wil ik erop wijzen dat het uiterst belangrijk is dat we ervoor zorgen dat de procedure voor de eerste lezing hervormen. We moeten het vertrouwen van het Parlement serieus nemen en de vereiste openheid ook betonen wat de procedure voor de eerste lezing betreft.
<P>
Collega's, wij staan voor grote uitdagingen: een economische crisis met een gestegen werkloosheid, een toegenomen sociale uitsluiting en sociale onveiligheid. We hebben een klimaatcrisis die reeds heeft geleid tot klimaatvluchtelingen. Zoals gewoonlijk worden de armsten het eerst en het hardst getroffen. We zien een EU en een wereld vol onrecht en armoede. Er zijn echter politieke oplossingen voor deze crises, maar daar is een ander beleid voor nodig. Het tot nu toe gevoerde beleid heeft geen oplossing geboden voor de problemen waarvan de oplossing aan ons is. Integendeel, het heeft in veel gevallen bijgedragen tot het ontstaan van de crises.
<P>
We hebben een ander beleid nodig. We hebben een beleid nodig voor een sociaal Europa, een beleid dat de rechten van de burgers versterkt en sociale dumping tegengaat. We hebben een beleid nodig dat sociale uitsluiting en armoede belemmert. We hebben een beleid nodig dat zorgt voor de deelname van alle burgers. We hebben een beleid nodig dat geen enkele burger discrimineert, ongeacht of het gaat om etniciteit, handicaps, geslacht, leeftijd of seksuele geaardheid. Ik wil een EU zien die de belangen van al haar burgers beschermt.
<P>
Ik wil een beleid zien dat nieuwe banen creëert - nieuwe, groene banen. Er zijn investeringen nodig in groene technologie die niet alleen de noodzakelijke nieuwe banen schept, maar die ook bijdraagt tot groei en de klimaatveranderingen stopt, wat een van de allerbelangrijkste taken voor de mensheid en voor Europa is.
<P>
Ik wil een EU zien die haar verantwoordelijkheid op zich neemt voor een rechtvaardige en verantwoorde internationale handel. Ik wil een EU zien met een humaan asiel- en immigratiebeleid, dat de immigranten en hun rechten beschermt. Ik wil een Europa van de diversiteit zien. Dat is de manier waarop we voor ontwikkeling zorgen. Ik wil een Europa van de diversiteit zien, waar we onze medeburgers beschermen. Ik wil één Europa, een Europa dat zijn verantwoordelijkheid op zich neemt als het om mensenrechten gaat. Als onze mensenrechten worden onderdrukt, ongeacht waar ter wereld dat ook gebeurt, mogen wij nooit concessies doen. Deze rechten zijn onschendbaar, en dat geldt voor elke mens. Of het nu gaat om vrijheid van meningsuiting, openbaarheid, persoonlijke integriteit enzovoort: de mensenrechten zijn onschendbaar. Het is onze verantwoordelijkheid, dames en heren, om op te komen voor de mensenrechten, waar ter wereld ze ook bedreigd worden.
<P>
Ik ben blij met de informatie van de Voorzitter dat het aantal vrouwen in het Parlement na de verkiezingen van juni is gestegen. Dat heeft kunnen gebeuren dankzij een gemeenschappelijke inspanning voor zowel mannen als vrouwen. We hebben er samen aan gewerkt om de vertegenwoordiging door vrouwen te verhogen. Nu zetten we een volgende stap en zorgen we ervoor dat de invloed van vrouwen ook toeneemt wat betreft de vertrouwensposities in het Parlement en de overige instellingen van de EU. Nu hebben we daartoe de mogelijkheid. Samen, beste vrienden en collega's, kunnen we de burgers van Europa laten zien dat wij onze verantwoordelijkheid op ons nemen en kunnen we laten zien hoe een moderne pluriforme samenleving tot stand komt.
<P>
Vandaag heeft ieder van u de macht van uw stem. U hebt vandaag de macht om een krachtig signaal aan onze burgers af te geven dat wij nu bouwen aan het Europa van de burgers, een sociaal Europa, u hebt de macht om onze burgers en de buitenwereld te laten zien dat de EU bereid is om haar verantwoordelijkheid op zich te nemen voor wereldwijde gerechtigheid, voor mensenrechten en voor een wereldwijde verantwoordelijkheid voor de natuur, en om te tonen welke macht we hebben om met onze stem het signaal af te geven dat de burgers van Europa van dit Parlement verwachten.
<P>
(Applaus)
<SPEAKER ID="013" NAME="Jerzy Buzek" AFFILIATION="PPE">
(PL) Mijnheer de Voorzitter, geachte vertegenwoordigers van de Raad en de Commissie, dames en heren, laten we allereerst onszelf feliciteren omdat we elkaar hier vandaag ontmoeten. Wij vertegenwoordigen een half miljard inwoners van dit continent. Dat is een grote verantwoordelijkheid.
<P>
Ik zou kort iets over mijzelf willen vertellen. Ik ben wetenschapper van beroep. Mijn politieke carrière ben ik in 1980 begonnen binnen de vakbond Solidariteit, die voor vrijheid en mensen- en burgerrechten heeft gestreden. (Applaus) De strijd voor de mensen- en burgerrechten heeft altijd een centrale plaats ingenomen in mijn politieke werk. In de periode 1997-2001 was ik premier van Polen. We hebben toen vier jaar lang onderhandeld over de toetreding van Polen tot de structuren van de Europese Unie. Sinds 2004 ben ik lid van het Europees Parlement. Ik heb me niet alleen beziggehouden met aangelegenheden als onderzoek, innovatie en nieuwe technologieën, maar ook met energiezekerheid, klimaatverandering en de bestrijding ervan, en met het Oostelijk Partnerschap. Het toeval wil dat al deze kwesties ook onze prioriteiten zijn voor de huidige zittingsperiode.
<P>
We mogen niet vergeten dat we ons momenteel in een crisis bevinden en dat onze burgers in de eerste plaats van ons verwachten dat we die bezweren. We mogen evenmin vergeten dat we de werking van het Europees Parlement doeltreffender moeten maken - een proces dat al aan de gang is dankzij de maatregelen die de afgelopen jaren zijn genomen. We zullen hier echter alleen in slagen als het Verdrag van Lissabon in zijn geheel wordt aangenomen. Dit zal ons helpen om efficiënter en productiever te werken en ons bovendien in staat stellen om een belangrijke rol te spelen op het internationale toneel. We hebben een aantal verplichtingen: het Middellandse Zeegebied, het Oostelijk Partnerschap, Latijns-Amerika, het strategisch partnerschap met de Verenigde Staten en de opkomende machten in de wereld. Dit zijn onze voornaamste uitdagingen. Dankzij het Verdrag van Lissabon zullen we over een uitzonderlijk instrument beschikken om deze doelstellingen te verwezenlijken.
<P>
Tot slot zou ik nog willen zeggen dat de belangrijkste crisis die wij het hoofd moeten bieden, te maken heeft met het gebrek aan vertrouwen bij onze burgers. Dat moeten we erkennen, hoe moeilijk dit ook is. Laat ons soms streng zijn voor elkaar, want dit is de enige manier om onze zwakheden te overwinnen. Onze burgers begrijpen ons vaak niet. We moeten alles in het werk stellen om hier verandering in te brengen. Dit is in de eerste plaats onze verantwoordelijkheid, aangezien wij als leden van het Europees Parlement elke week vanuit onze kiesdistricten naar hier komen en aan het einde van de week terug over heel Europa uitzwermen. Wij weten beter dan wie ook welke zorgen onze kiezers hebben en wat zij van ons verwachten. Laten we hier vooral op hopen, aangezien het in dat geval gemakkelijker zal zijn om het hoofd te bieden aan de uitdagingen waarvoor we staan.
<P>
(Applaus)
<P>
(Stemming en telling van de stemmen: zie notulen)
<P>
(De vergadering wordt om 11.00 uur onderbroken en om 11.45 uur hervat)
<SPEAKER ID="015" NAME="De Voorzitter">
Ik zal nu de uitslag van de stemming bekendmaken.
<P>
Aantal stemmers: 713
<P>
Stembiljetten die niet ingevuld of ongeldig waren: 69
<P>
Uitgebrachte stemmen: 644
<P>
Volstrekte meerderheid: 323
<P>
Jerzy Buzek heeft 555 stemmen gekregen.
<P>
(Levendig en langdurig applaus)
<P>
Eva-Britt Svensson heeft 89 stemmen gekregen.
<P>
(Applaus)
<P>
Zodoende heeft Jerzy Buzek de volstrekte meerderheid van de uitgebrachte stemmen gekregen. Daarom zal ik in mijn eigen taal herhalen wat ik in het Pools probeerde te zeggen: ik feliciteer de heer Buzek van harte met zijn overtuigende verkiezing en wens hem alle goeds in zijn fantastische nieuwe functie. Ik wil hem vragen om hier op de stoel van de Voorzitter plaats te nemen.
<P>
(Applaus)
<SPEAKER ID="017" NAME="De Voorzitter">
Geachte afgevaardigden, hartelijk dank dat u mij tot Voorzitter van het Europees Parlement heeft gekozen. Voor mij betekent dit zowel een enorme uitdaging als een grote eer. Mijn dank aan degenen die op mij gestemd hebben, ik zal er alles aan doen uw vertrouwen niet te beschamen. Voor iedereen die niet op mij gestemd heeft: ik zal mijn best doen u te overtuigen. Het is mijn wens met u allen samen te werken, ongeacht uw politieke voorkeur. Ik reken op uw steun.
<P>
Hartelijk dank, mevrouw Svensson, voor uw deelname aan deze verkiezingen en voor onze debatten. Hartelijk dank ook aan onze collega's Mario Mauro en Graham Watson, die kandidaat waren, maar zich in een vroeg stadium terugtrokken ten behoeve van de eenheid van ons Parlement. Dit was een groots gebaar.
<P>
Mario, ik weet hoe belangrijk mensenrechten voor je zijn. In mijn land zag Solidariteit het levenslicht, een grote mensenrechtenbeweging, ...
<P>
(Applaus)
<P>
...en dat was mogelijk dankzij de wijze lessen van Johannes Paulus II. Voor mij hebben mensenrechten ook prioriteit.
<P>
Graham, je sprak over de noodzaak van verandering in het Europees Parlement, over de noodzaak van hervormingen, over de noodzaak onze burgers - die steeds onverschilliger worden - bij het Europese project te betrekken. Ik zal ervoor zorgen dat we er samen alles aan gaan doen om die verandering te brengen.
<P>
(Applaus)
<SPEAKER ID="019" NAME="Joseph Daul">
namens de PPE-Fractie. - (FR) Mijnheer de Voorzitter, het was niet voorzien, maar het is een genoegen - denk ik - voor iedereen hier in het Parlement om voor het eerst niet langer met Oost- en West-Europa te maken te hebben. We hebben gewoon één Europa, hetgeen wordt gesymboliseerd door onze Voorzitter, die vandaag hier aanwezig is.
<P>
(Applaus)
<P>
Dat is eenheid, en daar liggen ook onze verantwoordelijkheden, zoals u eerder zei, mijnheer Buzek. Oost en west vergeten, in de tweeënhalf jaar van uw voorzitterschap, en alleen praten over één Europa, dat is mijn wens voor u en voor Europa.
<SPEAKER ID="020" NAME="Martin Schulz" LANGUAGE="DE">
Mijnheer de Voorzitter, ik feliciteer u namens onze fractie met uw uitverkiezing. Wie hebben uw kandidatuur gesteund. Hoewel men het begrip "historisch moment” zeker niet te snel in de mond moet nemen, ben ik toch zo vrij te zeggen dat uw verkiezing tot Voorzitter van het Europees Parlement een historisch moment is.
<P>
(Applaus)
<P>
Immers, dat twintig jaar na de val van de Berlijnse Muur, zes jaar na de toetreding van uw land en van vele andere Midden- en Oost-Europese landen tot de Europese Unie - overigens een proces dat u als minister-president van uw eigen land zelf op gang gebracht hebt, aangezien er in uw regeringsperiode een begin gemaakt is met de toetredingsonderhandelingen - dat twintig jaar na het ongedaan maken van een opdeling van de wereld in twee tot de tanden bewapende machtsblokken, na de overwinning van het stalinisme in die landen die veertig jaar langer onder de dictatuur moesten lijden dan het westelijk deel van Europa onder de fascistische dictatuur, het feit dat het twintig jaar later een vanzelfsprekendheid is dat afgevaardigden uit landen als Polen, Hongarije, de Baltische staten, Tsjechië, Slowakije samen met Fransen, Portugezen, Finnen of Duitsers, Oostenrijkers of Italianen aan deze vergadering deelnemen en dat we in vrije, geheime en gelijke verkiezingen een vertegenwoordiger van Solidariteit, een democratisch gekozen Poolse regeringsleider aan het hoofd van dit college kunnen stellen - dat is in mijn ogen een historisch moment, een moment dat bewijst dat Europa, dit grote werelddeel waarin 27 landen zich tot EU aaneengesloten hebben, daadwerkelijk ergens voor staat, namelijk de overtuiging dat de droom van democratie en vrijheid werkelijkheid kan worden als men hem niet alleen droomt, maar zich er ook daadkrachtig voor inzet, zoals u in uw leven gedaan hebt!
<P>
Daarom geloof ik dat uw voorzitterschap ook een moreel beroep op ons allen doet en dat de waarden waarop de Unie gegrondvest werd ook de waarden zijn die de dictatoren in het nauw gedreven en hun bewind ten val gebracht hebben. Moge uw voorzitterschap van deze waarden doortrokken zijn, zo wenst onze fractie u toe. Mijn oprechte gelukwensen, mijnheer Buzek!
<P>
(Applaus)
<SPEAKER ID="021" NAME="Guy Verhofstadt">
namens de ALDE-Fractie. - (EN) Mijnheer de Voorzitter, allereerst namens de Fractie Alliantie van Liberalen en Democraten gelukgewenst met uw verkiezing. U kunt zich de komende jaren tijdens uw werkzaamheden verzekerd voelen van de onvoorwaardelijke steun van onze fractie. In onze ogen is het uw opdracht de verdere integratie van de Europese Unie te bevorderen en ervoor te zorgen dat de Europese Unie die de communautaire methode verkiest.
<P>
U bent Voorzitter geworden op een uiterst lastig moment: we moeten het Verdrag van Lissabon goedkeuren; we moeten een gemeenschappelijke strategie ten aanzien van de economische en financiële crisis ontwikkelen. Dit is geen gemakkelijke taak, maar u kunt rekenen op de volledige steun van onze fractie. U moet niet vergeten dat u een grote pro-Europese meerderheid in dit Parlement achter u hebt. Weest u zich daarvan bewust.
<P>
(Applaus)
<P>
Ons enige verzoek is dat u deze grote pro-Europese meerderheid ook inzet. En dat u doorgaat met Europa en uw woordje doet in de Europese Raad, waarmee u zo vertrouwd bent - net als ik. Ik hoop dat u gehoord wordt en dat de Raad ook wat "Europeser” wordt.
<P>
(Applaus)
<SPEAKER ID="022" NAME="Rebecca Harms" LANGUAGE="DE">
Mijnheer de Voorzitter, ik sluit mij namens mijn fractie aan bij de gelukwensen uit de mond van de vorige spreker. We delen in de blijdschap over deze gebeurtenis.
<P>
Het lijkt mij dat u zich enigszins tekort doet, mijnheer de Voorzitter, als u meent dat het een eer voor u is om de functie te aanvaarden waarin we u vandaag verkozen hebben. Het is juist een eer voor ons - zo ziet de Fractie De Groenen dat in elk geval - iemand als u als voorzitter te krijgen. U hebt zich met uw hele politieke leven gekwalificeerd voor wat u nu gaat doen en wij allen hebben hoge verwachtingen van u. Ik weet niet of het wel lukt om in tweeënhalf jaar de scheidslijn die er nog altijd tussen Oost en West in de Europese Unie ligt weg te nemen, maar ik geloof dat we met u aan het hoofd van dit Huis de bruggen tussen Oost en West kunnen verstevigen.
<P>
Mijn persoonlijke wens is dat het vooral de collega's uit West-Europa duidelijk wordt dat Polen in het midden van ons werelddeel ligt, dat u afkomstig bent uit een land in het centrum van het continent en dat we onze blik veel nadrukkelijker dan tot nu toe oostwaarts moeten richten. U brengt daarvoor de allerbeste papieren mee. Ik was zeer verheugd met uw uitspraak dat we de nabijheid van de burger moeten zoeken. Op dat punt staan wij Groenen altijd achter u. Europa intern te versterken is één ding, maar Europa ook groter te denken, dat is vers twee.
<P>
Staat u mij toe een tweede persoonlijke wens te formuleren: nadat ik u ten tijde van de Oranje Revolutie op de straten en pleinen van Kiev zeer goed - en ook daar weer als zeer moedig politicus - heb leren kennen, zou ik u willen vragen bij de versterkte aandacht voor het oosten Oekraïne niet te vergeten. Ook daar moeten weer betere tijden aanbreken! Misschien kunnen we als het Europees kampioenschap voetbal in Polen en Oekraïne gehouden wordt - en dat is over niet al te lange tijd - samen eens een wedstrijd gaan bekijken!
<P>
Ik wens u veel succes bij uw werk.
<P>
(Applaus)
<SPEAKER ID="023" NAME="Timothy Kirkhope">
namens de ECR-Fractie. - (EN) Mijnheer de Voorzitter, mag ik u van harte gelukwensen met uw voorzitterschap. Ik ben met name verheugd over het historische perspectief van uw woorden en ik ben niet de eerste die dit noemt. U lijkt zonder twijfel de vrijheden te onderschrijven die dit Parlement hoog in het vaandel heeft staan: vrijheid van meningsuiting, maar ook de vrijheid om vooruit te kunnen kijken, de vrijheid van verandering en hervorming in Europa. En de overtuiging dat dit Parlement met Europa méé moet in proces van verandering en hervorming.
<P>
U bent trots op uw geschiedenis, en terecht. Vanaf 1980 was u actief binnen Solidariteit, bracht u Polen bij de NAVO en begon u vervolgens de onderhandelingen voor toetreding tot de Europese Unie. U bent in staat om de veranderingen aan te grijpen die Europa nu nodig heeft.
<P>
Wij heten u van harte welkom. We zullen ons uiterste best doen u te helpen bij de taak die u op u genomen heeft.
<P>
(Applaus)
<SPEAKER ID="024" NAME="Lothar Bisky" LANGUAGE="DE">
Mijnheer de Voorzitter, ik ben blij dat een buur uit Polen Voorzitter van dit Huis geworden is. Ik ben Oost-Duitser en werk in de buurt van Słubice. Słubice en Frankfurt aan de Oder zijn eigenlijk al een stukje gemeenschappelijk Europa.
<P>
Ik ben u er dankbaar voor dat u uw aandacht vooral op de verdere integratie van Oost- en West-Europa wilt richten. Dat wordt een lange weg, zoals we weten. Ik zou echter nog op de grote verworvenheid van de Poolse cultuur willen wijzen, die u in het Europa van de samenwerking en culturele diversiteit in zou kunnen brengen.
<P>
Ik hoop binnenkort uitvoeriger met u te kunnen praten. Ik heb al daar al stappen voor gezet. Twee van mijn zonen spreken Pools. Daarnaast had ik al een keer de eer om de Andrzej-Wajda-filmprijs tijdens een laudatio aan de regisseur Andras Dresen uit te reiken. Andrzej Wajda en andere Poolse regisseurs maken deel uit van de Europese cultuur. Ik hoop dat West- en Oost-Europa de uitzonderlijke culturele prestaties in Oost-Europa niet vergeten.
<P>
Mijnheer de Voorzitter, van onze kant zal u een respectvolle ondersteuning ten deel vallen!
<SPEAKER ID="025" NAME="Nigel Farage">
namens de EFD-Fractie. - (EN) Mijnheer de Voorzitter, ik zou u graag van harte willen gelukwensen met uw verkiezing, hoewel ik het gevoel heb dat we vanmorgen eerder getuige zijn van een pauselijke inhuldiging. Als dit Parlement een fatsoenlijk Parlement zou zijn, dan zou het afgevaardigden kiezen op basis van hun vaardigheden en dan zou er geen sprake zijn van het eeuwige stiekeme gedoe vooraf dat zich nu op grote schaal binnen de fracties afspeelt. Het is om je te schamen.
<P>
Ik ben van mening dat de huidige roep om verandering niet juist is. Gisteren nog droegen gewapende soldaten van het Eurokorps de Europese vlag buiten over het plein, een soort Europese vaandelparade. Er waren een orkest en een koor, en het volkslied was te horen. En begonnen we vandaag ook niet met het volkslied? Dit zijn dezelfde vlag en hetzelfde volkslied waarvan u eerder zei dat ze afgeschaft waren nadat de Fransen en de Nederlanders wijselijk "nee” zeiden tegen de gevreesde Europese Grondwet.
<P>
U doet niet eens meer alsof. U dringt de staatssymbolen gewoon op en probeert op hetzelfde moment de Ieren te beliegen en bedriegen door hen een reeks garanties te geven die het papier waarop ze gedrukt staan niet waard zijn. Ik kan u verzekeren dat velen van ons, van de Fractie Europa van Vrijheid en Democratie, er alles aan zullen doen om het kamp te steunen dat tegen dat Ierse referendum is.
<P>
(Interrupties)
<P>
De toekomst van de Europese democratie ligt voor een groot deel bij het Ierse volk.
<P>
Mijnheer de Voorzitter, u heeft gestreden tegen de Sovjet Unie. U heeft gevochten voor democratie. U heeft gevochten voor zelfbeschikkingsrecht. Indien u de democratische stem van landen als Frankrijk, Nederland en Ierland stelselmatig blijft negeren, dan verwordt de Europese Unie weer tot diezelfde Unie waar u zo hard tegen gestreden heeft. Luistert u naar de burger, alstublieft.
<P>
(Gemengde reacties)
<SPEAKER ID="026" NAME="De Voorzitter">
Bedankt voor uw speech, mijnheer Farage. De Europese parlementaire democratie heeft altijd een forum voor allerlei standpunten mogelijk maakt. In Europa is dit de basis van een discussie. De toespraken van de Parlementsleden die wilden spreken zijn nu afgelopen, maar het lijkt erop dat de voorzitter van de Europese Commissie, de heer Barroso, graag nog even iets wil zeggen. Mijnheer Barroso, u mag het woord voeren.
<SPEAKER ID="027" NAME="José Manuel Barroso">
Voorzitter van de Commissie. - (FR) Mijnheer de Voorzitter, geachte heer Buzek, ik wil u namens mezelf en namens de Europese Commissie welgemeend feliciteren met uw verkiezing tot voorzitter van het Europees Parlement.
<P>
Op uw levenspad heeft u de vrijheid, democratie en de rechtsstaat moedig verdedigd om deze waarden ook ingang te doen vinden in uw land, Polen. Uw politieke parcours heeft u tot het ambt van premier gebracht alvorens te worden gekozen tot lid van het Europees Parlement. U bent de eerste Voorzitter van deze Vergadering die afkomstig is uit een lidstaat in Midden- en Oost-Europa. Met deze schat aan ervaring en waarden waarin u gelooft treedt u vandaag aan als Voorzitter van het Europees Parlement.
<P>
Twintig jaar na de val van de Berlijnse Muur, vijf jaar na de uitbreiding, is uw verkiezing de overwinning van het herenigde Europa. Velen in deze zaal kennen en waarderen uw persoonlijkheid, uw politieke visie en datgene waar u voor staat. Evenzovelen hier denken dat uw persoonlijke kwaliteiten u tot de aangewezen persoon maken om de rol van actieve Voorzitter en vurig pleitbezorger van de belangen van Europa en zijn burgers op zich te nemen. Deze ervaring en deze waarden zullen u in staat stellen het stokje over te nemen van Hans-Gert Pöttering, die deze instelling beter kent dan wie ook. Ik wens de heer Pöttering het allerbeste nu hij zijn ambt neerlegt; hij heeft zijn functie met een buitengewone waardigheid en een rotsvaste Europese overtuiging vervuld.
<P>
In deze moeilijke tijden en gezien ons complexe politieke model zullen we meer dan ooit in een positieve, constructieve en solidaire sfeer moeten samenwerken om Europa verder op weg te helpen. Daarnaast zullen de zeggenschap en de bevoegdheden van dit Parlement worden versterkt met het verdrag van Lissabon dat gesteund wordt door een overweldigende meerderheid van het Parlement, en van de Commissie; in feite verdient een verdrag dat reeds is goedgekeurd door zesentwintig parlementen in ons Europa het respect van alle afgevaardigden.
<P>
Onze instellingen moeten elkaar versterken om het Europese project te dienen. Dat geldt met name voor de betrekkingen tussen het Europees Parlement en de Europese Commissie. Wij weten maar al te goed dat de samenwerking tussen onze beide instellingen het Europese project vooruit helpt.
<P>
Mijnheer de Voorzitter, beste vriend, tot slot wens ik u, en het nieuwe Parlement, veel succes bij het tot stand brengen van een Europa dat de waarden van vrijheid en solidariteit nog beter weet te bevorderen.
<SPEAKER ID="028" NAME="Bruno Gollnisch" AFFILIATION="NI">
(FR) Mijnheer de Voorzitter, ik had me erbij neergelegd niet echt aan bod te komen, net zomin als mijn niet-ingeschreven collega's, wier mening ik ongetwijfeld verkondig wanneer ik mijn gelukwensen richt aan uw persoon, maar iets minder, het moet gezegd, aan uw verkiezingswijze, want uw triomfantelijke verkiezing vloeit in zekere zin voort uit een akkoord tussen de twee grootste fracties van dit Parlement, die op nogal kunstmatige wijze tegenover elkaar staan voor de duur van een verkiezing en vervolgens vijf jaar lang gezamenlijk het Parlement beheren.
<P>
Mijnheer de Voorzitter, ik hoop dat u uw overwinning de baas zult zijn, dat u niet een slaaf wordt van deze twee grootste fracties, dat u op weet te komen voor de rechten van minderheden en, in het bijzonder van de dissidenten zoals wijzelf, van hen die zich zorgen maken over de gevolgen van de mondialisering van de economie voor hun identiteit, over de universele vermenging van personen, goederen, kapitaalstromen, die niet geloven dat dit noodzakelijkerwijs voordelen met zich meebrengt en die de ongebreidelde toename van de bevoegdheden van de Europese Unie ten koste van hun nationale vrijheid veroordelen.
<P>
Wij zijn in zekere zin de dissidenten zoals u er één bent geweest. Wij hopen dat u de rechten van de dissidenten zult beschermen en met name dat u zult toezien op naleving van dit Reglement van orde, dat niet stelselmatig moet worden geamendeerd, temeer daar het Reglement ten goede kan komen aan diegenen die, naar mijn mening, de ware verdedigers van de vrijheden van de Europese natiestaten zijn.
<P>
(Applaus)
