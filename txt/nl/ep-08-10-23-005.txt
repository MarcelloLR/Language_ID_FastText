<CHAPTER ID="005">
Mededelingen van de Voorzitter
<SPEAKER ID="044" NAME="De Voorzitter">
(DE) Beste collega's, twintig jaar geleden, in 1988, heeft het Europees Parlement de "Sacharovprijs voor de vrijheid van denken” in het leven geroepen, die we sedertdien jaarlijks uitreiken.
<P>
In de loop van deze twintig jaar hebben we deze prijs toegekend aan bijzondere persoonlijkheden of organisaties die zich vaak met gevaar voor eigen leven inzetten voor de mensenrechten en fundamentele vrijheden, die in hun eigen land of wereldwijd tegen onverdraagzaamheid, fanatisme en onderdrukking strijden. De eerste winnaar van de Sacharovprijs was Nelson Mandela, die ik volgende week, in het kader van een uitnodiging om een toespraak te houden voor het pan-Afrikaanse parlement, in Johannesburg zal ontmoeten.
<P>
Dit jaar heeft de Conferentie van voorzitters besloten de Sacharovprijs 2008 "namens de gesmoorde stemmen van China en Tibet”, zoals de formulering in het ontwerpbesluit van de Commissie buitenlandse zaken luidt, aan Hu Jia te verlenen.
<P>
(Applaus)
<P>
Hu Jia, geboren op 25 juli 1973 in Peking, is een van de meest vurige verdedigers van de mensenrechten in de Volksrepubliek China. Deze overtuigde en geëngageerde activist is aangeklaagd vanwege zijn inzet voor het milieu, zijn strijd tegen de gevaren van aids en hiv en voor de naleving van de mensenrechten.
<P>
Op 27 december 2007 werd Hu Jia op beschuldiging van opruiing tot ondermijning van het openbaar gezag onder huisarrest geplaatst. Op 3 april 2008 werd hij tot een gevangenisstraf van drieënhalf jaar veroordeeld.
<P>
In de eenzaamheid van zijn cel vecht Hu Jia thans alleen tegen zijn ziekte. Hij lijdt aan levercirrose, maar voor zover wij weten wordt hem regelmatige medische zorg onthouden.
<P>
De willekeurige arrestatie en veroordeling van Hu Jia heeft tal van reacties uit de hele wereld opgeroepen. Met de verlening van de Sacharovprijs aan Hu Jia uit het Europees Parlement nadrukkelijk en beslist zijn waardering voor de dagelijkse inspanningen van alle verdedigers van de mensenrechten in China in hun strijd voor de vrijheid.
<P>
(Applaus)
<P>
Beste collega's! Ik heb nog een andere korte verklaring. Morgen, op 24 oktober, vieren we het 63-jarig bestaan van de Verenigde Naties. Bij deze gelegenheid wil ik op de nauwe, geëngageerde en succesvolle samenwerking tussen de Europees Unie, het Europees Parlement en de verschillende programma's en organen van de Verenigde Naties wijzen.
<P>
Pas kort geleden werd in het kader van de publicatie onder de titel "Improving Lives”, die u allen heeft ontvangen, een balans opgemaakt van de samenwerking in het verleden. In de afgelopen weken hebben we wereldwijd een moeilijke tijd doorgemaakt, vooral in verband met de financiële crisis en haar drastische gevolgen voor de mondiale economie.
<P>
Juist in dit verband zijn de waarden waarop de Europese Unie is gegrondvest - multilaterale dialoog en solidariteit - van groot belang. Dit geldt eveneens voor onze inzet en verantwoordelijkheid met betrekking tot de ontwikkelingslanden. Ook de internationale conferentie over ontwikkelingsfinanciering, die in november plaatsvindt, zal in dit opzicht een doorslaggevende rol spelen. De grote uitdagingen waarmee we worden geconfronteerd, mogen ons niet blind maken voor de belangen van de ontwikkelingslanden!
