<CHAPTER ID="016">
Verklaring van de Voorzitter
<SPEAKER ID="020" NAME="De Voorzitter">
Gisteren heeft de terreurorganisatie ETA opnieuw een moord gepleegd. Een 46-jarige brigadecommandant van het leger, Luis Conde de la Cruz, werd gedood door een autobom in Noord-Spanje. Het was de derde van drie autobommen die binnen 24 uur tot ontploffing kwamen in Spanje. Er vielen bij de explosies verschillende gewonden, van wie er een ernstig letsel opliep. Het Europees Parlement spreekt zijn scherpe veroordeling uit over deze terreurdaad en brengt zijn diepe bezorgdheid tot uitdrukking.
<P>
Ik betuig het medeleven van het Parlement aan de familie van brigadecommandant Conde alsook de solidariteit van het Parlement ten aanzien van Spanje, de Spaanse autoriteiten en met name de veiligheidsdiensten. Ook betuig ik onze steun aan en ons diepe medeleven met de personen - en hun familie - die bij de drie laatste aanslagen gewond zijn geraakt.
<P>
We moeten er onverminderd en in niet mis te verstane bewoordingen op blijven hameren dat terrorisme een rechtstreekse aanval is op onze vrijheid, mensenrechten en democratie. We kunnen niet vaak genoeg herhalen dat terrorisme door niets kan worden gerechtvaardigd. Daarom moeten we samen optrekken in de strijd tegen het terrorisme, altijd met eerbiediging van de rechtsstaat en met inzet van alle middelen die het recht ons biedt. De Europese Unie is een gemeenschap die gegrondvest is op solidariteit. Een terroristische aanslag in een lidstaat van de Europese Unie is een aanslag op de gehele Europese Unie, gericht tegen ieder van ons.
<P>
Daarom verzoek ik u om staande een minuut stilte in acht te nemen.
<P>
(Het Parlement neemt staande een minuut stilte in acht)
