<CHAPTER ID=0>

<SPEAKER ID=1 LANGUAGE="EN" NAME="Billingham">
Mevrouw de Voorzitter, ik zou graag willen dat u en ook de Voorzitter van het Parlement zelf stappen ondernemen met het oog op de toekenning van steun aan de slachtoffers van de ernstige overstromingen die mijn kiesdistrict tijdens het paasweekeinde hebben getroffen. Er werden zo'n tweeduizend huizen getroffen en honderden gezinnen hebben een tijdelijk onderkomen moeten zoeken. Tot overmaat van ramp is het gebied dat in Northampton werd getroffen een arme streek, waar de mensen in het algemeen heel slecht verzekerd zijn. U bent vast wel op de hoogte van deze overstromingen, die heel Midden-Engeland getroffen hebben. Ik heb de Commissie al geschreven om steun te vragen en ook u wil ik vragen ons verzoek tot toekenning van fondsen te steunen, zodat we voor enige verlichting kunnen zorgen in deze werkelijk tragische situatie. Er zijn niet alleen materiële zaken verloren gegaan, maar de overstromingen hebben ook mensenlevens gekost. Ik wil u vanochtend dan ook om uw steun verzoeken met betrekking tot deze zeer ernstige situatie.

<SPEAKER ID=2 NAME="De Voorzitter">
Ik dank u, mevrouw Billingham. Deze ramp bedroeft mij ten zeerste en ik neem uiteraard heel nauwgezet nota van uw verklaring. Ik zal uw boodschap aan de Voorzitter overbrengen en de nodige maatregelen zullen worden genomen. U kunt op mij rekenen.

<SPEAKER ID=3 LANGUAGE="EN" NAME="Perry">
Mevrouw de Voorzitter, ik wil graag het woord voeren over een punt waarover ik in deze Vergadering vorig jaar september naar aanleiding van de tragische dood van Diana, Prinses van Wales, al heb gesproken. Ik heb toen gezegd dat hiermee de kwestie van inmenging in en schending van het privéleven door de pers aan de orde kwam. Naar aanleiding van een ontwerpresolutie van mevrouw Pauline Green werd toen geopperd de kwestie naar een commissie te verwijzen. Begin dit jaar heb ik dit punt nogmaals aan de orde gesteld; namelijk dat voor zover ik weet deze zaak nog steeds naar geen enkele commissie van dit Parlement is verwezen, ook al had het Parlement daar vorig jaar september reeds toe besloten. Zou u ons in dit stadium kunnen zeggen of het in de bedoeling ligt de wens van de Vergadering in te willigen en dit te verwijzen naar een commissie of probeert men hier zaken in de doofpot te stoppen?

<SPEAKER ID=4 NAME="De Voorzitter">
Algemeen gezien, mijnheer Perry, kan ik u zeggen dat wij vastbesloten zijn de wil van het Parlement na te leven. Dat is duidelijk. Wat is er nu gebeurd met betrekking tot het door u aangehaalde punt? Ik kan u niet meteen een antwoord geven. Wij zullen de zaak onderzoeken en ervoor zorgen dat de beslissing van het Parlement wordt uitgevoerd. Ik zal daar persoonlijk op toezien.

<CHAPTER ID=1>
Goedkeuring van de notulen
<SPEAKER ID=5 NAME="De Voorzitter">
De notulen van de vergadering van gisteren zijn rondgedeeld.
<P>
Geen bezwaren?

<SPEAKER ID=6 LANGUAGE="EN" NAME="Collins, Gerard">
Mevrouw de Voorzitter, mijn naam staat niet op de presentielijst van gisteren, wat uitsluitend mijn eigen schuld is. Ik was aanwezig en heb deelgenomen aan het debat over Noord-Ierland. Ik zou het op prijs stellen indien mijn naam alsnog aan de presentielijst wordt toegevoegd.

<SPEAKER ID=7 NAME="De Voorzitter">
Natuurlijk, mijnheer Collins, het is een vergissing. Wij weten dat u aanwezig was en de zaak zal worden rechtgezet.

<SPEAKER ID=8 LANGUAGE="DE" NAME="Rübig">
Mevrouw de Voorzitter, ik wil graag weten wanneer de resultaten naar aanleiding van de verklaring over de criminaliteit in Brussel in de notulen zullen verschijnen. Volgens de notulen heeft de heer Schulz gezegd dat wij ons uitsluitend bezighouden met de bescherming van de medewerkers van de Europese instellingen. Ik wil echter benadrukken dat het ons vanzelfsprekend om de bescherming van alle burgers in Brussel gaat.
<P>

<SPEAKER ID=9 NAME="De Voorzitter">
Uiteraard, mijnheer Rübig. Als er een verklaring is geweest die niet in de notulen is opgenomen, dan zullen wij dat rechtzetten.
<P>
(De notulen worden goedgekeurd)

<CHAPTER ID=2>
Diensten gebaseerd op of bestaande
uit voorwaardelijke toegang
<SPEAKER ID=10 NAME="De Voorzitter">
Aan de orde is het verslag (A4-0136/98) van de heer Anastassopoulos, namens de Commissie juridische zaken en rechten van de burger, over het voorstel voor een richtlijn van het Europees Parlement en de Raad betreffende de rechtsbescherming van diensten gebaseerd op, of bestaande uit, voorwaardelijke toegang (COM(97)0356 - C4-0475/97-97/0198 (COD)).

<SPEAKER ID=11 NAME="Anastassopoulos">
. Mevrouw de Voorzitter, ik zie momenteel geen vertegenwoordiger van de Commissie in de zaal. Ik ben niet bereid te beginnen met het debat als de Commissie niet aanwezig is om te luisteren. Daarom vraag ik u de vergadering voor een minuut of twee te onderbreken in afwachting van de commissaris. Een debat zonder commissaris is ondenkbaar.

<SPEAKER ID=12 NAME="De Voorzitter">
Mijnheer Anastassopoulos, het was mij wel degelijk opgevallen dat de Commissie afwezig was. Ik dacht dat ze tijdens de moties van orde zou aankomen, maar dat was niet het geval. Ik betreur het ten zeerste en het misnoegt mij. Er zullen wellicht problemen met de vliegtuigen geweest zijn. Het verkeer verloopt niet overal even vlot...
<P>
(Interruptie van de heer Martens: "De Commissie is in Brussel" ) Het was een grapje, mijnheer Martens.
<P>
De heer Anastassopoulos heeft een verzoek ingediend dat ik persoonlijk steun indien er geen bezwaar is. Wij zullen de vergadering een paar minuten onderbreken in afwachting dat de betrokken commissaris aankomt. Ik hoop dat wij de vergadering zo snel mogelijk kunnen hervatten.
<P>
(De vergadering wordt om 9.10 uur onderbroken en om 9.15 uur hervat)
<SPEAKER ID=13 NAME="De Voorzitter">
Geachte collega's, wij kunnen onze vergadering hervatten. Commissaris Monti was opgehouden door de staking van de ambtenaren van de Commissie. Mijnheer de commissaris, u bent verontschuldigd. Wij kennen uw stiptheid en weten dat u steeds beschikbaar bent voor het Europees Parlement. Wij waren dan ook niet echt ongerust en gingen ervan uit dat uw afwezigheid aan overmacht te wijten was.
<P>
Ik geef het woord aan de rapporteur, de heer Anastassopoulos.

<SPEAKER ID=14 NAME="Anastassopoulos">
Mevrouw de Voorzitter, bijna een jaar is verstreken sedert het Parlement de Commissie groen licht gaf voor het nemen van maatregelen ter bestrijding van piraterij op het gebied van geëncrypteerde diensten op de interne markt.
<P>
Een vorig verslag van mijn hand vormde de aanleiding tot de resolutie van 13 mei 1997, waar de Commissie prompt met een voorstel voor een richtlijn op reageerde. Dit voorstel nu wordt behandeld in het onderhavige verslag. De Commissie heeft geprobeerd de bevindingen en de conclusies van het Groenboek in de vorm van een wetstekst te gieten en wij kunnen om de volgende redenen instemming betuigen met haar voorstel:
<P>
ten eerste beseft de Europese Commissie dat spoed dient te worden betracht bij de bestrijding van piraterij met decoderingsapparatuur. Met haar voorstel wil zij voorkomen dat de piraterij op dit gebied dezelfde omvang gaat aannemen als elders in de audiovisuele sector. Ik noem bijvoorbeeld de handel in geluids- en beeldopnamen; -ten tweede heeft de Commissie het toepassingsgebied van de ontwerprichtlijn uitgebreid en daarin nu alle diensten van de informatiemaatschappij opgenomen. Daarmee beschikken wij over het passende juridische kader voor een goede rechtsbescherming van elke dienst die gebaseerd is op of bestaat uit voorwaardelijke toegang.Met deze twee vaststellingen houdt onze tevredenheid echter helaas op. De rest van de richtlijn wordt namelijk gekenmerkt door al te grote terughoudendheid en voorzichtigheid en een totaal gebrek aan durf. Daar kunnen wij het absoluut niet mee eens zijn. In zijn geheel genomen is het voorstel van de Commissie dan ook zwak. Het zal waarschijnlijk binnen de kortste keren achterhaald zijn. De ontwikkelingen op dit gebied gaan pijlsnel en de piraterij past zich onmiddellijk aan allerlei nieuwe omstandigheden aan. Nu moet men niet met het argument gaan schermen dat zelfbeperking het enige haalbare is. Dat zou betekenen dat men alleen het commerciële doel van de te bestrijden illegale of clandestiene activiteiten in ogenschouw neemt. Voor ons is het onaanvaardbaar dat men door een gebrek aan goede wil bij bepaalde vertegenwoordigers van lidstaten, die misschien een zo klein mogelijke gemeenschappelijke noemer willen, paal en perk stelt aan het optreden van de Commissie.
<P>
De Commissie heeft haar weigering om inhoudelijke wijzigingen van haar voorstel te aanvaarden echter ook met andere argumenten proberen te rechtvaardigen. Zo beweert zij dat de interne markt dreigt te versplinteren, dat schade wordt berokkend aan de universitaire onderzoeksactiviteiten en de consumenten en dat zelfs de vrijheid van meningsuiting op het spel komt te staan. Deze argumenten zijn echter niet steekhoudend. Integendeel! Dit is gewoon onwaar. Als de interne markt een bindweefsel nodig heeft, dan kan dat toch niet het oogluikend toelaten van illegaal handelen zijn! Ook de consumenten hebben absoluut geen baat bij piraterij. Zij zullen zelfs de extra kosten die door piraterij ontstaan, moeten betalen. Wat dan de vrijheid van meningsuiting betreft, kan ik degenen die bij tijd en wijlen, als op commando, daarvoor in de bres springen, alleen maar het volgende meegeven: "Gij zult niet vloeken" ! Dertig jaar lang heb ik als journalist gevochten voor de vrijheid van meningsuiting, maar nooit betekende deze vrijheid voor mij teugelloosheid. Overal zijn grenzen aan.
<P>
Mijn conclusie is derhalve glashelder: de ontwerprichtlijn had daadkrachtiger moeten zijn. Deze conclusie wordt overigens gedeeld door de ten principale bevoegde commissie juridische zaken en de adviserende commissies economische zaken en cultuur. Ik ga akkoord met hun standpunten en hun analyses. Deze problematiek is diepgaand bestudeerd en uiteindelijk zijn wij tot de slotsom gekomen dat de maatstaf voor de beoordeling van illegale activiteiten dient te worden verruimd en daar ook het begrip van direct of indirect economisch nut onder moet vallen. Dan zullen ook publieke omroeporganisaties gedekt zijn. Met onze 25 amendementen hebben wij nieuwe grenzen aangegeven voor de rechtsbescherming en de sancties.
<P>
Het onderhavige probleem doet zich sedert 1995 voor en heeft reeds een enorme omvang aangenomen. Op Internet zijn in minder dan vijf maanden tijd meer dan een miljoen reclameboodschappen voor illegale uitrusting verschenen. Als wij dan ook nog voor ogen houden dat de organisaties die geëncrypteerde diensten aanbieden jaarlijks een inkomstenderving hebben van meer dan 240 miljoen ecu, kan niemand meer enige twijfel hebben over de omvang van de piraterij. Een treffend voorbeeld is dat van de Europese Groep voor digitale video-omroep (DVB). Deze groep werd het slachtoffer van piraterij in Nederland. De gebruikte uitrusting werd vervaardigd in het niet-communautaire Turkije en via reclame op Internet door een distributeur in het communautaire Verenigd Koninkrijk aan de man gebracht. Daaruit blijkt hoe zeer harmonisatie van de voorschriften inzake rechtsbescherming in de Europese Unie noodzakelijk is. Deze rechtsbescherming moet ons inziens op een zo hoog mogelijk niveau komen te staan en dat is dan ook het doel dat wordt beoogd met de amendementen in mijn nieuwe verslag dat ik vandaag aan de voltallige vergadering voorleg. De piraterij moet worden bestreden en het Parlement zal zich daar vastberaden voor inzetten.

<SPEAKER ID=15 NAME="Wolf">
Mevrouw de Voorzitter, geachte collega's, de kwestie van de conditional access , de voorwaardelijke toegang, is voor het gehele gebied van de diensten van de informatiemaatschappij een centraal punt. De vraag is hier eigenlijk wat de voorwaarden zijn waaronder conditional access moet worden ingevoerd. Het gaat er dus om de voorwaarden voor de voorwaardelijke toegang vast te stellen, en daarmee dient zich een hele reeks beginselkwesties aan.
<P>
Ten eerste moet de verhouding worden bepaald tussen publiek domein en particuliere toe-eigening, want het kan natuurlijk niet zo zijn, dat iemand zich Shakespeare toe-eigent en dan steeds geld vraagt zodra Shakespeare wordt opgevoerd. Natuurlijk bestaat onze cultuur steeds uit individuele prestaties, maar dat zijn ook gemeenschappelijke prestaties. De grenzen daartussen moeten worden afgebakend.
<P>
Ten tweede gaat het om de informatierijken en de informatiearmen. We mogen niet toestaan dat conditional access ertoe leidt dat wezenlijke elementen van de cultuur en het openbare leven alleen nog voor bevoorrechte minderheden toegankelijk zijn, die daarvoor kunnen betalen. Uiteindelijk leidt dat tot segmentatie van het openbare leven, die de vrijheid van meningsuiting ernstig kan beïnvloeden. Hier moeten passende voorwaarden worden gesteld, zodat particuliere toe-eigening, waar deze noodzakelijk en zinvol is, ook daadwerkelijk mogelijk wordt gemaakt en de rechten daarop commercieel kunnen worden geëxploiteerd. Er moet alleen wel op worden gewezen dat we altijd weer over convergentie zullen spreken en dat zou zeker niet zonder reden zijn. Maar eigenlijk doet zich hier een eerste gelegenheid voor om op dit punt ook over het probleem van de convergentie te spreken.
<P>
Ik heb ook het minimalisme in de regelgeving aan de kaak gesteld, dat de Commissie aan de dag heeft gelegd in plaats van deze gelegenheid goed uit te buiten. Twee punten vonden wij bijzonder opvallend. Ten eerste de kwestie dat de nationale grenzen en de technische reikwijdte niet langer samenvallen, wat in de praktijk tot allerlei ongerijmdheden leidt, die niet op bevredigende wijze zijn opgevangen. Wanneer men bijvoorbeeld als Engelstalige in België een decoder voor Sky Channel gebruikt, is dat dan principieel illegaal? Dat kan toch eigenlijk niet de bedoeling zijn!
<P>
Ten tweede bestaat de gevaarlijke tendens dat de exploitanten van rechten op de stoel van de rechthebbenden en de auteurs gaan zitten en deze rechten enigszins mediatiseren. We moeten erop toezien dat ook de auteurs en de rechthebbenden worden beschermd. Dat lijkt mij een noodzakelijke voorwaarde. Als we spreken over voorwaardelijke toegang, spreken we juist ook over de voorwaarden die het particuliere bedrijfsleven bij de invoering van voorwaardelijke toegang wil stellen. In zoverre denk ik dat we dat in beginsel vanuit die invalshoek moeten benaderen.

<SPEAKER ID=16 NAME="Whitehead">
Mevrouw de Voorzitter, ook ik feliciteer de rapporteur en zijn collega's van de Commissie juridische zaken en rechten van de burger, die deze zaak vandaag onder onze aandacht brengen.
<P>
De cultuurcommissie is van mening dat wij ons hier wel degelijk bezighouden met zaken die betrekking hebben op distributie en niet op inhoud. Voor wat de inhoud betreft zijn er tal van aspecten waar men zich zorgen over maakt en daar zal ik zo meteen iets meer over zeggen. Maar in wezen kijken wij vandaag naar de bescherming van bepaalde diensten vanuit het oogpunt van de distributie van het signaal aan de individuele consument. Daarom kunnen wij het tweede deel van amendement 20 niet aannemen, ondanks het feit dat velen zich zorgen maken over de auteursrechten. Die bezorgdheid is terecht, maar wij hebben een copyrightrichtlijn nodig om daar iets aan te kunnen doen en bovendien moet die richtlijn er snel komen om parallel te kunnen lopen met het onderwerp dat we vandaag behandelen.
<P>
Wij zijn het er allemaal over eens dat piraterij een groot probleem vormt, dat met de dag ernstigere vormen aanneemt. Uiteindelijk is inhoud toch belangrijk in deze richtlijn omdat het financieren van de inhoud, het verstrekken van programma's voor het stijgende aantal digitale diensten, voor vele omroepen hoofdzakelijk afhankelijk is van de inkomsten uit betaalde voorwaardelijke toegang. Als je piraterij laat floreren, dan zullen die inkomsten dalen. Als de inkomsten dalen, zullen er minder diensten beschikbaar zijn voor het grote publiek.
<P>
Maar bij ons streven om piraterij aan te pakken, zullen we ervoor zorgen dat we heel duidelijk aangeven welke maatregelen we precies voorschrijven. We zijn er geen voorstander van de burger beperkingen op te leggen en we zijn ook niet voor draconische straffen, louter en alleen omdat iemand in het bezit is van een smartcard die met een ander doel is aangemaakt, wellicht zelfs in een ander land. Wij willen dat degenen die deze zaken maken om er winst uit te slaan, worden vervolgd. Daarom steunen wij de formulering van amendement 22.
<P>
Mijn laatste punt is dat wij in deze hele kwestie rekening moeten houden met de openbare en de gratis omroepen. Niets in deze richtlijn zou omroepen mogen verplichten tot geëncrypteerde diensten en tot het nemen van beschermende maatregelen als dat hun doelstellingen niet dient. Dat is het punt van amendement 25 en van veel overwegingen die mijns inziens goed zijn behandeld door de drie commissies die deze kwesties hebben bekeken. Ik zou de richtlijn zeker aan het Parlement willen aanbevelen.

<SPEAKER ID=17 LANGUAGE="ES" NAME="Medina Ortega">
 Mevrouw de Voorzitter, tijdens het debat van vanmorgen is volgens mij te vaak het woord "piraterij" gebruikt. De rapporteur, de heer Anastassopoulos, is een Griek en weet dan ook dat piraten zeelui waren die andermans schepen in brand staken en dood en vernieling zaaiden. Piraterij was dus een vreselijke zaak. Nu wordt het woord piraterij blijkbaar al te gemakkelijk gebruikt. Hier is geen sprake van piraterij, want het gaat om de bescherming van economische belangen. Economische belangen moeten worden verdedigd, maar er zijn nog andere rechten die moeten worden gewaarborgd, bijvoorbeeld het recht op informatie, het recht op privacy, het recht op een privé-leven. Ik zeg dit omdat, althans tijdens de behandeling in de juridische commissie, de verleiding bestond om de gecodeerde berichten te beschermen alsof het om een fundamenteel recht ging, maar er zijn nog andere fundamentele rechten. Wij willen slechts bescherming invoeren om ervoor te zorgen dat die activiteit zich kan ontwikkelen en de producenten vergoed kunnen worden. Het is een louter economisch onderwerp. In dat opzicht vind ik het voorstel van de Commissie goed en evenwichtig, omdat het enerzijds die economische belangen beschermt en anderzijds de rechten niet beperkt.
<P>
Graag wil ik de rapporteur prijzen voor de beknopte manier waarop hij dit onderwerp heeft behandeld. De ongeveer twintig goedgekeurde amendementen zijn in mijn ogen uiteindelijk redelijk en evenwichtig. De socialistische fractie heeft evenwel bezwaren tegen het tweede deel van amendement 20 en tegen het tweede deel van amendement 22. Wat het tweede deel van amendement 20 betreft, heeft de heer Whitehead er al op gewezen hoe moeilijk het is de "inhoud" te beschermen, omdat dit uiteindelijk kan leiden tot een bescherming die verder reikt dan de loutere bescherming van de vergoeding voor de dienstverrichter. Voorts zijn wij gekant tegen het tweede deel van amendement 22, omdat de rechtsbescherming door de woorden "met als enige doel" wordt afgezwakt doordat instrumenten die voor normaal gebruik bedoeld zijn buiten het toepassingsgebied van de richtlijn vallen. Met andere woorden: met uitzondering van dit tweede deel van amendement 20, namelijk de woorden "of de inhoud ervan" en met uitzondering van het tweede deel van amendement 22 - "met als enige doel de ongeoorloofde toegang tot een beschermde dienst mogelijk te maken" , stemt de socialistische fractie in met de amendementen en dus ook met de goedkeuring van de huidige versie van het verslag van de heer Anastassopoulos. De socialistische fractie feliciteert de Commissie met het evenwichtige voorstel dat zij ons heeft voorgelegd.

<SPEAKER ID=18 LANGUAGE="ES" NAME="Palacio Vallelersundi">
 Mevrouw de Voorzitter, allereerst wil ik opmerken - en dit is geen retoriek - dat ik het een eer vind als eerste spreker van de christen-democratische fractie het woord te mogen voeren na een rapporteur die tot onze fractie behoort. Ik vind dat een eer, omdat de rapporteur ideeën verdedigt die de belangen van de burger beschermen en zich daarbij ten volle inzet, zich geen moeite bespaart en via dialoog tot oplossingen wil komen, wat in de lijn ligt van de allerbeste traditie van de Europese parlementsleden.
<P>
Mevrouw de Voorzitter, zoals de rapporteur terecht heeft opgemerkt, wil dit Parlement dat het voorliggende voorstel van de Commissie aansluit bij een resolutie van dit Huis. In die zin moeten wij de rapporteur gelijk geven wanneer hij stelt dat de Commissie niet alles heeft gedaan wat dit Huis van haar had gevraagd, namelijk een oplossing vinden voor de problemen in verband met niet-betaalde gecodeerde diensten en zo mogelijk de auteursrechten enigszins beter beschermen.
<P>
Dit gezegd zijnde wil ik uit eigen naam - de Europese Volkspartij zal immers voorstemmen zoals de rapporteur aanbeveelt - enkele bedenkingen maken. Mevrouw de Voorzitter, sommige amendementen die de rapporteur heeft voorgesteld, die de juridische commissie heeft goedgekeurd en waarvan dit Parlement is afgeweken, vormen een probleem. De reden daarvoor is heel eenvoudig: in Europa pleiten wij nu voor "minder, maar betere wetten" . Het Verdrag van Amsterdam bevat een verklaring waarin staat dat de wetgeving duidelijk en beknopt moet zijn en dat ze betrekking moet hebben op een concreet probleem. Het voorstel van de Commissie voldoet aan die voorwaarden. Wel had in de titel van het voorstel moeten worden aangegeven dat het voorstel betrekking heeft op "betaalde gecodeerde diensten" . Ook in de overwegingen 5 en 12, in artikel 1 en op andere plaatsen had naar de vergoeding moeten worden verwezen, om heel duidelijk te vermelden welk probleem wordt behandeld. Duidelijkheidshalve had in deze overwegingen ook moeten worden opgemerkt dat er nog andere grote problemen zijn, zoals de niet-betaalde gecodeerde diensten, die via andere normatieve instrumenten moeten worden aangepakt.
<P>
Sommige goedgekeurde amendementen zullen de wetgevingen van de verschillende lidstaten niet naar elkaar doen toegroeien en de bestaande problemen niet oplossen, maar zullen, als ze in een definitieve tekst worden gegoten, nog grotere problemen doen ontstaan. Ik zal niet verwijzen naar wat al is gezegd over "met als enig doel" , maar als blanco banden niet verboden zijn, gaat het evenmin op instrumenten te blijven verbieden die op zich een algemeen doel hebben, maar ook voor onwettige doeleinden kunnen worden gebruikt.
<P>
Bovendien moet men niet te veel hooi op zijn vork nemen. Door in de richtlijn begrippen zoals "direct of indirect economisch nut" en "inhoud" op te nemen, scheppen wij ruimte voor interpretatie. Als de rechtbanken van de lidstaten de richtlijn in laatste instantie gaan interpreteren, missen wij ons doel, namelijk een eenvormige wetgeving.
<P>
Daarom hoop ik, Mevrouw de Voorzitter, dat wij via normatieve weg tot een goede oplossing komen die voldoet aan de voorwaarden die de rapporteur heeft uiteengezet, wellicht in andere regelgevende teksten.

<SPEAKER ID=19 LANGUAGE="SV" NAME="Thors">
Mevrouw de Voorzitter, mijnheer de commissaris, het uitgangspunt van deze richtlijn is belangrijk, namelijk dat wij moeten proberen een rechtmatige bescherming te bieden voor de economische waarde die verbonden is aan intellectuele eigendommen. Daar draait het om en niet om het verhinderen van de toegang tot informatie, zoals een van onze collega's gezegd heeft.
<P>
Wij moeten erkennen dat de bescherming van diensten ertoe aanmoedigt om hoogwaardige producten te ontwikkelen. Het standpunt van de liberalen is dat particuliere diensten in principe dezelfde bescherming moeten genieten als de openbare diensten in deze sector. Het moet ons niet vergaan als hier en daar wel gebeurt, namelijk dat men bereid is om te grijpen naar repressieve maatregelen als de public service-licentie niet betaald is, maar daarentegen niets doet om de particuliere tv-ondernemingen te beschermen. Met recht hebben de commissie en de rapporteur gewezen op de aspecten van de vrijheid van meningsuiting en dat is belangrijk.
<P>
Ik hoop dat deze richtlijn er echt toe zal bijdragen om een interne markt te scheppen voor producten die nodig zijn in onze informatiemaatschappij. Wij hebben er problemen mee dat vandaag de dag de markt niet fungeert, bijvoorbeeld wat betreft de codering ter bescherming van de belangen van particulieren.
<P>
Het is van belang dat wij regels opstellen die in de toekomst niet belemmerend werken. De wijziging die wij voorstellen in amendement 22 is er juist op gericht dat er een dergelijke ontwikkeling komt. Daarom zal mijn partij het steunen. Maar zoals iemand uit de PES-geledingen eerder heeft gezegd, kunnen wij amendement 20 niet steunen aangezien dit verwarring schept en de richtlijn niet verduidelijkt.

<SPEAKER ID=21 NAME="Pex">
Mevrouw de Voorzitter, ik wil mijn respect en dank betuigen aan de rapporteur voor zijn zeer goede verslag. Toch is er één punt waar ik aandacht voor wil vragen en dat is de bescherming van de rechten van artiesten en auteurs. Een sterke juridische bescherming is voor hun noodzakelijk. Zij hebben daar ook recht op. Daarom steun ik amendement 20 en wel integraal van harte. Piraterij moet met kracht bestreden worden. Het is daarvoor onvoldoende om alleen instrumenten te verbieden die speciaal gemaakt zijn om ongeoorloofde toegang mogelijk te maken. Het is soms ook mogelijk om met legale en schijnbaar onschadelijke programmatuur inbreuk te maken op auteursrechten, ook dit moet bestreden worden. Amendement 22 beperkt die bescherming echter tot uitrustingen met als enig doel ongeoorloofde toegang te verschaffen. Dit amendement dient dan ook verworpen te worden en zeker de woorden "met als enig doel" . De Europese culturele wereld dient beschermd te worden niet alleen in speciale richtlijnen over auteursrecht, hoe belangrijk ook, maar altijd en dus ook in deze richtlijn.
<P>
Daarom vraag ik de vergadering amendement 20 integraal te steunen en tegen amendement 22 te stemmen. Nogmaals, mijn complimenten aan de rapporteur en mag ik commissaris Bangemann en commissaris Monti, hier aanwezig, vragen om bij hun beleid rekening te houden met de culturele dimensie. Dat is een belangrijke zaak. Het bepaalt de culturele verscheidenheid van Europa en dat is de kracht van Europa. Daar moeten zij in hun beleid rekening mee houden.

<SPEAKER ID=22 LANGUAGE="DE" NAME="Berger">
Mevrouw de Voorzitter, ik behoor tot de inderdaad niet zeer talrijke leden van de Commissie juridische zaken en rechten van de burger die in de commissie tegen vele amendementen van onze rapporteur en dus ook tegen de aldus gewijzigde richtlijn hebben gestemd. Ik wil hier duidelijk stellen dat deze afkeuring niet op alle wijzigingen betrekking had. Ik ben het volledig eens met alle amendementen die erop gericht zijn niet alleen de diensten te beschermen waartoe de toegang op commerciële gronden wordt beperkt, maar ook die waartoe de toegang wordt beperkt op grond van de veiligheid en de integriteit van de overgedragen informatie.
<P>
Daarentegen geloof ik dat het in het verslag voorgestelde klachtrecht voor auteurs op grond van de systematiek niet in deze richtlijn moet worden behandeld, maar in de destijds eveneens in de Commissie juridische zaken en rechten van de burger behandelde richtlijn over auteursrecht en samen met de materieelrechtelijke aspecten. Anders krijgen we een zeer auteursonvriendelijke wildgroei van bepalingen in allerlei richtlijnen.
<P>
Mijn grootste inhoudelijke bezwaar is echter gelegen in de niet zo duidelijk geformuleerde oproep aan de lidstaten om ook het particulier bezit van smartcards en vergelijkbare middelen te criminaliseren. Daarmee scheppen we een nieuwe inbreuk op de privacy van de mensen en ik geloof ook meer in het algemeen dat er te weinig aandacht is geschonken aan het recht op vrije toegang tot informatie.

<SPEAKER ID=23 NAME="Monti">
Mevrouw de Voorzitter, geachte leden, vóór alles zou ik mijn excuses willen aanbieden voor de vertraging van vanochtend te wijten aan problemen eigen aan een dag zoals deze; het spijt me zeer en ik wil de Voorzitter bedanken voor haar begrip.
<P>
Ik zou de rapporteurs van de verschillende commissies willen bedanken en met name de rapporteur voor de juridische commissie, ondervoorzitter Anastassopoulos, voor het zware, grondige werk, dat hij verricht heeft met betrekking tot dit belangrijke en ook moeilijke voorstel. De ontwerprichtlijn is gericht op het beschermen tegen piraterij van radio- en televisiezenders alsmede van verstrekkers van nieuwe diensten in het kader van de informatiemaatschappij, dat wil zeggen tegen het produceren en in de handel brengen van apparatuur waarmee diensten die normaliter tegen betaling verstrekt worden gratis ontvangen kunnen worden. Laat ik vermelden dat de komst van betaaltelevisie ook de opkomst betekende van een bloeiende piratenindustrie en -handel, die door het verschaffen van piratenapparatuur aan gebruikers, de verstrekkers van die diensten aanzienlijke verliezen doet lijden en de ontwikkeling belemmert van deze sector in opkomst. Een aantal lidstaten hebben hierop gereageerd door het invoeren van rechtsbescherming tegen piraterij, andere daarentegen hebben dat om allerlei redenen niet gedaan. Hier komt nog bij dat de recentelijk goedgekeurde nationale wetten sterk van elkaar verschillen. Hetgeen een verschil in niveau van bescherming oplevert waardoor de Unie een waar toevluchtsoord voor piraten vormt en allerlei mogelijkheden biedt tot het omzeilen van de rechtsbescherming die in een aantal lidstaten geboden wordt. Het voorstel voor een richtlijn wil dit probleem oplossen door middel van geharmoniseerde voorschriften in het kader van de gemeenschappelijke markt.
<P>
Ik ben blij te kunnen vaststellen dat uit zowel het verslag van de juridische commissie als de voorgestelde amendementen een over het algemeen gunstige houding spreekt ten aanzien van het Commissievoorstel en ik wil er ook op wijzen dat dit voorstel een antwoord vormt op herhaalde verzoeken van het Parlement, waarvan het meest recente voorbeeld te vinden is in het vorige verslag van de heer Anastassopoulos over het Groenboek van de Commissie van 1996.
<P>
Het verheugt mij bovendien dat het verslag-Anastassopoulos net zoals het verslag van de cultuurcommissie een serie amendementen bevat die het Commissievoorstel verder verduidelijken of consolideren. Ik bedoel met name de amendementen 1, 2, 3, 4, 6, 7, 8, 10, 12, 13, 14, 15, 16, 17, 19, 23, 24 en 25, die door de Commissie volledig overgenomen worden, naar de letter of naar de geest.
<P>
Er blijven echter nog een aantal amendementen over die de Commissie, na grondige analyse en rekening houdend met de opinie van de verschillende belanghebbenden, niet kan aanvaarden. Dit geldt bijvoorbeeld voor amendement 20, dat de werkingssfeer van de rechtsbescherming wil uitbreiden tot diensten die systemen van voorwaardelijke toegang hanteren om andere redenen dan het zeker stellen van betaling voor die diensten. Een dergelijk amendement gaat verder dan het doel van het voorstel, te weten het aanpakken van het basisprobleem gevormd door piraterij, dat wil zeggen de wens van sommige gebruikers om tegen lagere of zelfs zonder kosten diensten te ontvangen die normaliter tegen vergoeding verstrekt worden en het belang van de piratensector om hierop in te spelen en gebruikers illegale apparatuur te verschaffen.
<P>
Deze amendementen daarentegen willen de bescherming uitbreiden tot diensten die systemen van voorwaardelijke toegang gebruiken om andere redenen dan het waarborgen van betaling ervan, zoals bijvoorbeeld om het naleven te garanderen van contractuele afspraken gemaakt tussen verstrekker van de dienst en auteur van de inhoud over het verhinderen van ontvangst van een dienst in andere landen dan waarvoor rechten gevraagd zijn. Dat gaat verder dan het toepassingsgebied van het voorstel en kan in het kader van dit voorstel niet aanvaard worden.
<P>
Ik wil echter wat dat laatste betreft, mevrouw de Voorzitter, mijnheer de rapporteur, benadrukken dat ik persoonlijk overtuigd ben van het belang en de noodzaak dit thema aan een grondigere analyse te onderwerpen en ik geloof dat het nuttig zou zijn in dat kader een studie te starten om meer duidelijkheid te verschaffen omtrent de verschillende aspecten van de zaak, hoe deze ingepast kan worden in het communautair recht en welke mogelijke instrumenten ter beschikking staan die een gepaste oplossing bieden, waarbij in de juiste mate rekening wordt gehouden met de belangen van alle betrokkenen.
<P>
Amendement 22 kan ook niet door de Commissie overgenomen worden, daar het door de definitie van illegale piratenapparatuur in te perken achterdeurtjes creëert en de bescherming serieus in het gedrang brengt.
<P>
Enkele andere amendementen kan de Commissie niet aanvaarden omdat zij naar onze mening niet voldoende duidelijk zijn en zouden kunnen leiden tot verwarring of verkeerde interpretaties. Ik heb het over de amendementen 5, 9, 11, 18, 21 en een gedeelte van 23. Ik wil echter beklemtonen dat ondanks het feit dat de Commissie een aantal amendementen niet kan overnemen, er een ruime en zeer bemoedigende consensus bestaat tussen de instellingen omtrent het streven en het uiteindelijke doel van de strijd tegen piraterij en de dringende noodzaak tot optreden. Ik ben ervan overtuigd, dat de constructieve samenwerking tussen Parlement, Commissie en Raad zullen leiden tot het verwezenlijken van dit doel en ik hoop dat wat dat betreft al het mogelijke gedaan zal worden.
<P>
Nog een reactie, mevrouw de Voorzitter, op de opmerking van de heer Pex. Ik kan hem geruststellen: de Commissie heeft zoveel mogelijk rekening gehouden met de culturele dimensie, de waarde van de culturele verscheidenheid binnen Europa. Dit vindt zijn weerspiegeling in het feit dat wij alle amendementen van de cultuurcommissie overnemen. Tenslotte met betrekking tot het punt van mevrouw Oddy: ik heb al ten dele uitgelegd dat het voorstel van de Commissie alleen bescherming biedt aan diensten die voorwaardelijke toegang gebruiken om betaling te garanderen, omdat er alleen in die gevallen wettige belangen en een echte behoefte aan bescherming bestaat.
<P>
Ik wil hier nog aan toevoegen dat het intellectueel eigendomsrecht niet in het gedrang komt, daar loutere ontvangst zonder reproductie of wederuitzending geen schending vormt van een intellectueel eigendomsrecht. Bovendien kan de verstrekker, wanneer het om een onbetaalde dienst gaat, ook geen enkel direct economisch verlies leiden in geval van ongeoorloofde toegang.
<P>
Dit is een thema dat verder uitgediept moet worden maar gezien de tijd zal ik er nu voorlopig een punt achter zetten.

<SPEAKER ID=24 NAME="Anastassopoulos">
. Mevrouw de Voorzitter, ik wil de commissaris en alle collega's die aan het debat hebben deelgenomen, van harte bedanken. Als lid van de commissie juridische zaken zult u, mevrouw de Voorzitter, kunnen beamen dat wij ons met dit vraagstuk maandenlang hebben beziggehouden. Dit was een moeilijk vraagstuk waar talrijke, van verschillende kanten afkomstige meningsverschillen over bestonden, die tot op het laatste moment overeind werden gehouden.
<P>
Na de opmerkingen van commissaris Monti wilde ik twee punten aanstippen. Er bestaat een fundamenteel meningsverschil tussen Commissie en Parlement over de mate waarin de rechtsbescherming zou moeten worden uitgebreid. Dit meningsverschil kwam ook tot uiting in de opmerkingen van de commissaris. Hij verwerpt immers ons amendement 20 dat van fundamenteel belang is. Of, als ik hem wel heb verstaan, verwerpt hij dit gedeeltelijk, hetgeen zou betekenen dat de onenigheid enigszins zou worden beperkt. Ik heb echter tot mijn genoegen vernomen dat de commissaris bereid is samen met zijn collega's van de Commissie de mogelijkheid te onderzoeken om in de toekomst met de rechtsbescherming verder te gaan dan in haar voorstel is aangegeven en aldus tegemoet te komen aan het Europees Parlement. Na deze verklaring heb ik geen enkel bezwaar tegen het in stemming brengen van mijn verslag. Zonder een dergelijke verklaring was ik misschien gedwongen geweest te vragen om terugverwijzing van het verslag naar de commissie juridische zaken. Nu kunnen wij in de tijd tot de tweede lezing nagaan in hoeverre onze onenigheid uit de weg kan worden geruimd.
<P>
Ik heb genoteerd dat de Commissie 16 of 17 amendementen kan overnemen. Ook dat is een gegeven dat ik niet buiten beschouwing wil laten. Bovendien geloof ik dat het ons aller streven is te zorgen voor een zo evenwichtig mogelijk resultaat. Wij beseffen immers allen terdege dat hier bepaalde rechten hoe dan ook op de helling komen te staan. Daarom moeten wij een optimale oplossing nastreven. Zoals ik herhaaldelijk heb gezegd, dient mijns inziens ook gezorgd te worden voor de publieke omroeporganisaties. Ik hecht om allerlei redenen groot belang aan deze organisaties.
<P>
Dit gezegd zijnde, wilde ik nogmaals iedereen hartelijk bedanken. Wij weten nu hoe de vork in de steel zit bij dit moeilijke vraagstuk en morgen kan hierover worden gestemd.

<SPEAKER ID=25 NAME="De Voorzitter">
Het debat is gesloten.
<P>
De stemming vindt om 11.00 uur plaats.

<CHAPTER ID=3>
Interne markt voor aardgas
<SPEAKER ID=26 NAME="De Voorzitter">
Aan de orde is de aanbeveling voor de tweede lezing (A4-0140/98), namens de Commissie onderzoek, technologische ontwikkeling en energie, betreffende het gemeenschappelijk standpunt, door de Raad vastgesteld met het oog op de aanneming van de richtlijn van het Europees Parlement en de Raad betreffende gemeenschappelijke regels voor de interne markt voor aardgas (C4-0103/98-00/0385(COD)) (Rapporteur: de heer Desama).

<SPEAKER ID=27 NAME="Desama">
Mevrouw de Voorzitter, de stemming die op het debat van vandaag zal volgen, sluit in feite een dossier af dat zes jaar geleden werd geopend, namelijk dat van de interne markt voor energie, die twee componenten telt: elektriciteit en gas. Hierbij wil ik wijzen op de continuïteit bij het Europees Parlement: gedurende die zes jaar heeft een en dezelfde rapporteur van het Europees Parlement zich met dat dossier beziggehouden, terwijl in diezelfde periode drie commissarissen en een nog veel groter aantal voorzitters van de Raad elkaar zijn opgevolgd.
<P>
Dit gezegd zijnde, hoe moeten wij deze gasrichtlijn en het ons vandaag voorgelegde voorstel voor een gemeenschappelijk standpunt beoordelen? Wij moeten vooreerst erkennen dat wij er, net zoals in het dossier "elektriciteit" , alle essentiële elementen in terugvinden die het Europees Parlement reeds in november 1993 in eerste lezing had aangenomen. Ik zal hiervan geen volledige opsomming geven, maar mij beperken tot enkele wezenlijke punten die bepalend zijn voor de toekomstige richtlijn. In de eerste plaats is er uiteraard de invoering van het nieuwe concept van onderhandelde toegang tot het net. Het was wel degelijk het Europees Parlement dat dit idee lanceerde. Het is in de richtlijn opgenomen en dat verheugt ons.
<P>
Een tweede belangrijk punt is de wil om de markten geleidelijk aan te openen teneinde rekening te houden met de grote verschillen in de structuur van de systemen; ook dat vinden wij in de richtlijn terug.
<P>
Een derde element is de inaanmerkingneming van het subsidiariteitsbeginsel. Dat is nodig, niet om nationale belangen te beschermen, maar om voldoende tijd uit te trekken voor het afstemmen van organisaties en systemen, die immers sterk uiteenlopen in de Europese Unie.
<P>
Een vierde element tenslotte is de openbare dienstverlening. Ik denk dat wij in de richtlijn betreffende de energie, zowel voor elektriciteit als voor gas, wellicht tot de beste oplossing gekomen zijn om de openbare dienstverlening te vrijwaren; de desbetreffende oplossingen zijn hoe dan ook stukken beter dan die welke wij samen hebben uitgewerkt voor de telecommunicatie. Wij zijn daarover dan ook verheugd.
<P>
Ook in het vandaag bereikte compromis vallen twee positieve elementen te onderstrepen, waarvoor ik zowel de Commissie als de voorzitterschappen van Nederland, Luxemburg en Groot-Brittannië wens te feliciteren. Die twee punten zijn belangrijk voor de veiligheid en de aardgasvoorziening van de Europese Unie: het eerste betreft de opslag en het gebruik van de installaties en ten tweede, heel belangrijk, de toepassing van de "take or pay" contracten, namelijk langdurige contracten die de bevoorrading van de Europese Unie garanderen, die voor haar gasleveringen sterk afhankelijk is van het buitenland.
<P>
Hoewel wij deze richtlijn voor 80 à 85 % bevredigend vinden, blijven er natuurlijk een aantal punten die wij liever anders hadden gezien, maar was het niet Alfred de Musset die zei dat het plezier des de intenser is naarmate het niet compleet is? Ons plezier zou totaal geweest zijn, waren wij erin geslaagd de vrije keuze af te dwingen inzake distributeurs en warmtekrachtkoppeling. Het verbaast niet dat een aantal van onze collega's hierover amendementen hebben ingediend. Er is in dat verband een sterke vraag vanuit het Europees Parlement. Hierop zal wellicht moeten worden ingegaan wanneer over enkele jaren de richtlijn wordt herzien. Maar dan zullen de tijden veranderd en de geesten gerijpt zijn.
<P>
Wat de amendementen betreft die in tweede lezing opnieuw zijn ingediend, onthouden wij er vooral drie, aangezien twee ervan identiek zijn. Het eerste houdt verband met de termijn waarbinnen wij de Commissie vragen de evolutie van het dossier te beoordelen. Wij wilden de Commissie nogmaals wijzen op de noodzaak hiervan. Ik ben evenwel bereid mijn collega's te vragen tegen die amendementen te stemmen indien commissaris Papoutsis ons daaromtrent de nodige waarborgen geeft.
<P>
Ten tweede, de vrije keuze inzake distributeurs. Wij hadden dat standpunt al verdedigd voor de elektriciteitsrichtlijn; al ben ik het ten gronde eens met het amendement, toch moet ik u, als rapporteur, vragen het niet aan te nemen. Het zou immers het evenwicht van het compromis op de helling zetten en bijgevolg zowel de rechtszekerheid als de noodzakelijke band met de elektriciteitsrichtlijn onmogelijk maken. Om dezelfde reden verzet ik mij ook tegen het amendement over de warmtekrachtkoppeling, hoewel het door mijn fractie is ingediend, omdat het ook hier moeilijk was om tot een compromis te komen. Als men aan dat compromis raakt, zet men de hele richtlijn op de tocht. Ik zal dan ook wellicht vragen om tegen alle amendementen te stemmen.

<SPEAKER ID=28 LANGUAGE="EN" NAME="McNally">
Mijnheer de Voorzitter, ik wil Claude Desama hartelijk gelukwensen met het feit dat hij deze onafgewerkte kwestie binnen de gestelde termijn voor ons heeft afgerond. Natuurlijk heeft hij de steun van de socialistische fractie. Dat spreekt voor zich. Wij zullen het amendement over warmtekrachtkoppeling er proberen door te krijgen en ik zal zo meteen uitleggen waarom. Er is werkelijk een lange periode overheen gegaan en in die jaren zijn verschillende dingen gebeurd. Het Verenigd Koninkrijk heeft veel ervaring opgedaan met de snelle liberalisering van de energiemarkt en gebleken is dat er voordelen aan verbonden zijn als het wat geleidelijker en langzamer gebeurt. In het Verenigd Koninkrijk ging alles zo snel dat het grote verlies aan banen en de problemen in verband met de liberalisering in een veel te korte tijdspanne optraden. Dat zal met deze richtlijn niet gebeuren.
<P>
Maar de aardgasrichtlijn zal net als de elektriciteitsrichtlijn tot gevolg hebben dat er sneller geliberaliseerd zal worden dan in de richtlijn in feite wordt verlangd. In bepaalde opzichten is de richtlijn na de voorbije zes jaar wat anachronistisch geworden en er zullen ontwikkelingen zijn die in de richtlijn niet zijn voorzien. Voorts is in deze zes jaar het milieuvraagstuk een grotere rol gaan spelen. Dit komt met name tot uiting in de overeenkomsten van Kyoto waar warmtekrachtkoppeling een belangrijke rol speelt, zoals blijkt uit een van de resoluties. Daarom dienen we ons amendement nogmaals in. De meerderheid van de socialistische fractie vindt niet dat artikel 18, lid 2 hier op zijn plaats is. Wij vinden het eigenlijk in tegenspraak met de mededeling van de Commissie over warmtekrachtkoppeling Daarom zullen wij bij de stemming de mensen in staat stellen duidelijk te maken dat zij voor warmtekrachtkoppeling zijn. Desalniettemin willen wij, net als iedereen, dat de richtlijn er snel komt. We willen geen obstructie voeren.

<SPEAKER ID=29 LANGUAGE="DE" NAME="Mombaur">
Mevrouw de Voorzitter, na zegge en schrijve drie zittingsperioden scheppen we vandaag een nieuwe marktordening voor de laatste grote economische sector van de Unie. De lidstaten hebben de Unie opgedragen hun markten tot een interne markt samen te voegen en in alle branches de vrijheden van het Verdrag in te voeren, dat wil zeggen vrijheid van verkeer van goederen en vestiging. De gassector is de laatste waarin deze twee juridische doelstellingen nog niet zijn verwezenlijkt. De richtlijn vormt daarmee het sluitstuk van de interne markt. Ik wil eraan herinneren dat economisch inzicht ons leert: waar monopolies bestaan, kunnen gemakkelijker fouten worden gemaakt, want doordat de koper geen keus heeft, moet hij de kosten betalen. Concurrentie daarentegen legt fouten bloot, want bedrijven die verkeerde beslissingen nemen, worden onder die omstandigheden afgestraft. Daardoor worden bij concurrentie de prijzen gedrukt en de aanbieders gestimuleerd voor de beste oplossingen te kiezen.
<P>
Maar wanneer is er sprake van concurrentie? Pas dan, als de koper voor de aanschaf van hetzelfde goed kan kiezen tussen verschillende leveranciers. Dit wordt door deze richtlijn bereikt, doordat zij leveranciersvrijheid en daarmee de keuzevrijheid van de koper bevordert. Op productieniveau is dat al door een andere richtlijn bewerkstelligd. De gasrichtlijn bereikt dit van nu af aan op het gebied van transport en distributie en wel stapsgewijs, doordat ze juridische monopolies opheft en de feitelijke monopolies over de gasleidingen vermijdbaar maakt, omdat aftakkingen kunnen worden aangelegd en er een recht op vergunningsvrije aanleg van parallelle infrastructuur bestaat. Daarbij is het echter van groot belang dat de feitelijke monopolies ook worden opgeheven doordat de leidingen voor iedereen toegankelijk worden en dus door derden kunnen worden gebruikt, waarbij de eigenaar voldoende wordt beschermd, doordat hij een kostendekkende vergoeding ontvangt en doordat de langlopende leveringscontracten voldoende worden beschermd. Daarop hebben zeer veel lidstaten aangedrongen - naar mijn persoonlijke opvatting is in de richtlijn zelfs overdreven veel bescherming gegeven. Tenslotte worden ook de lidstaten beschermd die erg hechten aan de mogelijkheid om aan ondernemingen public service obligations op te leggen.
<P>
De Raad heeft na drie jaren discussiëren unaniem een hoogst vernuftig compromis uitgewerkt, een zeer evenwichtig en gevoelig compromis. We hebben besloten - ik zeg dat voor mijn fractie in de commissie en hier in de plenaire vergadering - ons bij dit compromis aan te sluiten en het te steunen, want we bouwen aan Europa door stapsgewijs vooruitgang te boeken. Had het beter gekund? Naar mijn mening zijn de distributeurs niet goed genoeg behandeld - dat is echter niet de opvatting van mijn gehele fractie - en ook de kwestie van de warmtekrachtkoppeling had beter geregeld kunnen worden. Maar we erkennen dat aanzienlijke belangen van de lidstaten de voorgestelde regeling rechtvaardigen.
<P>
Mijnheer de commissaris, dames en heren, hoe gaat het nu verder? Ten eerste verwachten we duidelijke uitspraken van de Commissie over regelmatige, tijdige verslagen, zodat verdere stappen kunnen worden genomen. Ten tweede verwachten we steeds wanneer lidstaten van de uitzonderingsbepalingen met betrekking tot de warmtekrachtkoppeling gebruik maken, een verslag aan het Parlement, zodat het Parlement ook daarover kan debatteren. We willen dit goed volgen. Ten derde verwachten we op korte termijn verslagen van de Commissie over de behoefte aan harmonisatie op het gebied van milieu en belastingwetgeving. Ten vierde wil ik duidelijk maken dat we met deze richtlijn een niveau vaststellen, waaraan de Midden- en Oost-Europese landen die zich in een hervormingsproces bevinden en die het lidmaatschap van de EU hebben aangevraagd, zich zullen moeten houden en waarop zij zich reeds nu zullen moeten voorbereiden. Ten vijfde wil ik de hoop uitspreken dat de geherstructureerde en beter functionerende bedrijven in de gasmarkt door deze hervormingen ook in staat zullen zijn om op de wereldmarkt te concurreren, waarop ze naar mijn mening tot nu toe te weinig zijn vertegenwoordigd.
<P>
Ik dank de commissaris, de gehele Commissie en ook alle parlementsleden - en met name de heer Desama - die zich al deze jaren zo intensief met deze richtlijn hebben beziggehouden.

<SPEAKER ID=30 LANGUAGE="IT" NAME="Malerba">
Mijnheer de Voorzitter, waarde collega's, ik neem het woord om de gunstige houding naar voren te brengen van mijn fractie, de Fractie Unie voor Europa met betrekking tot de richtlijn betreffende de aardgasmarkt en het verslag van de heer Desama. Dit positieve oordeel kwam tot stand in overleg met de andere fracties van het Europees Parlement en dankzij bemiddeling binnen onze eigen fractie. Persoonlijk zou ik de voorkeur hebben geven aan een richtlijn die verder ging, die meer ruimte zou geven aan gedecentraliseerde productie, die met een aantal meer ambitieuze mededingings-elementen zou komen ten gunste van de districten en de samenwerkingsverbanden van het MKB. Wij hebben echter met tevredenheid geluisterd naar de toezeggingen die de Commissie gedaan heeft gedurende de besprekingen in onze onderzoeks- en energiecommissie en dus blijft er nog een element over waarover wij in het ongewisse verkeren en dat is de wijze waarop warmte-krachtproducenten behandeld zullen worden, een onderwerp waarover de richtlijn volgens ons niet duidelijk is en volledige vrijheid laat met betrekking tot de toegangsdrempels.
<P>
Ik heb evenwel geluisterd naar de beweegredenen van de verschillende betrokken partijen, naar de analyse van de rapporteur en ik geloof tenslotte dat wij moeten uitgaan van de regel dat het beste vaak de vijand is van het goede - zoals wij trouwens ook gedaan hebben bij de richtlijn inzake elektriciteit - en dat men zo snel mogelijk dient te komen tot een goede nieuwe regeling voor de gasmarkt, in plaats van misschien wel jaren lang de degens te blijven kruisen met de Raad over een betere.
<P>
Aan de andere kant levert het amendement ingediend door collega Pompidou en opgenomen in het verslag-Desama, waarin een evaluatie van de resultaten van deze richtlijn binnen een bepaald tijdsbestek gevraagd wordt, het Europees Parlement een gang van zaken op die zekerheid biedt met betrekking tot het nastreven van onze doelstellingen.
<P>
Ik zou willen besluiten met felicitaties aan het adres van collega Desama en de Commissie voor een puik stuk werk.

<SPEAKER ID=31 NAME="Plooij-van Gorsel">
Voorzitter, collega's, commissaris, mijn fractie, de Fractie van de Europese Liberale en Democratische Partij, is zeer verheugd over de totstandkoming van de gasrichtlijn. Eindelijk komt er een interne markt voor gas met de daarbij behorende marktwerking en natuurlijk concurrentie. Dat betekent marktconforme en dus lagere prijzen voor Europese bedrijven en op termijn ook voor de consumenten. Ik feliciteer natuurlijk Claude Desama met zijn resultaat. Ofschoon de marktopening nog zeer beperkt is, kan mijn fractie zich vinden in het gemeenschappelijk standpunt van de Raad. Wij steunen de heer Desama met uitzondering van twee zaken waarover mijn fractie amendementen heeft ingediend. Tenslotte is het onze taak om te zorgen dat er goede wetgeving tot stand komt in Europa.
<P>
De lidstaten in de Europese Unie zijn in hun energievoorziening steeds afhankelijker van gas als bron van warmte en elektriciteitsopwekking. Hoewel gas een relatieve schone vorm van energie is, komt bij de verbranding natuurlijk wel CO2 vrij. Gezien de afspraken die in Kyoto gemaakt zijn omtrent CO2 -reductie is het dus zaak ons gas zo efficiënt mogelijk te gebruiken. Een technologie die daaraan een bijdrage levert is de warmtekrachtkoppeling, de cogeneration . WKK-centrales hebben een rendement van 80 % à 90 % en dat is bijna tweemaal zoveel dan een conventionele gasgestookte centrale. WKK dient dan ook bevorderd te worden en moet profiteren van een geliberaliseerde markt.
<P>
Het standpunt van de Raad geeft echter slechts de grote WKK-centrales altijd recht op vrije inkoop van gas. Maar in de praktijk worden er steeds meer kleine WKK -centrales gebouwd, bijvoorbeeld voor een bedrijf dat daarmee eigen elektriciteit opwekt en de warmte gebruikt voor een industrieel proces.
<P>
In Nederland wordt in de tuinbouw warmte-elektriciteit en ook CO2 van een WKK-centrale gebruikt, een totaal gesloten circuit zuinig en milieuvriendelijk. Hadden wij niet met de Raad afgesproken dat energiezuinige technologieën bevorderd dienen te worden? Mijn fractie is dan ook van mening dat alle gasgestookte WKK-centrales recht hebben op vrije inkoop van gas. Wij zijn tegen artikel 18, lid 2, en zullen met de socialisten de amendementen dienomtrent ondersteunen.
<P>
Mijn tweede amendement betreft de positie van distributiebedrijven op de gasmarkt. Distributiebedrijven kunnen op decentraal niveau initiatieven stimuleren, zoals de bouw van WKK-centrales. Het is dan ook belangrijk dat die bedrijven door alle lidstaten als volwaardige marktpartij kunnen worden aangemerkt en vrij hun gas kunnen inkopen. Alleen goede marktwerking onder gelijke voorwaarden zorgt ervoor dat energie zo efficiënt mogelijk gebruikt wordt. Willen wij de afspraken van Kyoto nakomen, dan is dat een noodzakelijke voorwaarde. Ook hierin zal onze fractie dan ook principieel volharden.
<P>
Tot slot, Voorzitter, dat de Raad het niet zo nauw neemt met het terugdringen van het gebruik van fossiele brandstoffen en dus CO2 -reductie moge eens te meer blijken uit het budget voor het ALTENER-programma, waarover hierna gedebatteerd zal worden. Mijn fractie sluit zich geheel aan bij de mening van de rapporteur mevrouw Bloch von Blottnitz dat het budget zo laag is dat alle verklaringen van de Raad over grotere inspanningen voor klimaatbescherming bijna lachwekkend voorkomen.

<SPEAKER ID=32 LANGUAGE="FR" NAME="Elmalan">
Mijnheer de Voorzitter, hoewel er geen gemeenschappelijk energiebeleid is, volgen de richtlijnen elkaar op teneinde de energiemarkt aan te passen aan de beginselen van het vrije verkeer en de mededinging. Zoals reeds gezegd, wordt na de elektriciteit de gasmarkt geliberaliseerd.
<P>
Juist is dat de verschillende regeringen op 8 december 1997 een compromis hebben bereikt, dat de energiecommissie niet door amendementen op de helling heeft willen zetten omdat ze het bereikte akkoord evenwichtig en redelijk vond. Ik wil op mijn beurt de heer Desama feliciteren voor het geleverde werk. De liberalisering gebeurt echter geleidelijk aan en ze is minder vergaand dan wat de Commissie oorspronkelijk had voorgesteld. De leveringscontracten op lange termijn zijn gevrijwaard en de bepalingen inzake de verplichte openbare dienstverlening worden erkend, met name wat de distributie betreft.
<P>
Hoewel de vrijmaking van de markt geleidelijk en beheerst gebeurt, toch is ze een feit en zal ze de evolutie in de sector steeds sterker gaan beïnvloeden. De industrie zal profiteren van de prijsdalingen dankzij de concurrentie tussen de leveranciers, terwijl de particuliere klant meer zal moeten betalen om dit te compenseren. De voorzitter van Eurogaz heeft dat trouwens erkend tijdens een hoorzitting met de energiecommissie. De markt zal proberen te tornen aan de beginselen en de taken van openbare dienstverlening, die door de harde concurrentie geleidelijk aan dreigen te worden uitgehold. Zo heeft de Franse regering, nog voor de definitieve aanneming van de richtlijn, het monopolie van Gaz de France op de helling gezet door de markt van de gemeenten waar nog geen gasvoorziening is, voor de particuliere sector open te stellen. Omdat men de investeringen snel zal willen laten renderen, bestaat bovendien het risico dat men vooral de voorkeur zal geven aan elektriciteitsproductie uit aardgas, dit ten nadele van andere energiebronnen, zoals kernenergie.
<P>
Om al die redenen is de meerderheid van onze fractie, meer bepaald de Franse afgevaardigden, tegen de richtlijn die de gasmarkt liberaliseert. Wij vinden dat, aangezien er geen gemeenschappelijk energiebeleid is, niets de liberalisering van de energiemarkt, die van de elektriciteit noch die van het gas, rechtvaardigt. Ons standpunt steunt zowel op artikel 90, lid 2, van het Verdrag, dat elke staat de mogelijkheid geeft zijn openbare diensten te organiseren in afwijking van de mededingingsregels, als op het subsidiariteitsbeginsel, waardoor rekening moet kunnen worden gehouden met het specifieke karakter van de energie, die geen koopwaar is als een andere en bijgevolg niet voor vrije mededinging in aanmerking komt.

<SPEAKER ID=33 LANGUAGE="SV" NAME="Holm">
Mijnheer de Voorzitter, ik wil collega Desama bedanken die dit uitvoerige verslag heeft geschreven, niet met veel woorden, maar kort en bondig, wat het voor ons makkelijker maakt.
<P>
De liberalisering van de markt voor aardgas heeft wel een aantal voordelen, maar ook nadelen. De heer Desama heeft een aantal kritische punten aangehaald. Hieraan zou ik willen toevoegen dat men graag zou willen dat de decentrale producties veel meer bevorderd worden dan er in de richtlijn wordt aangegeven. Er is bovendien een probleem met de criteria die worden gehanteerd voor toetreding tot de markt, bijvoorbeeld een drempel van 25 miljoen m3 voor industriële afnemers. Wat dat betreft moeten wij proberen om later een verbetering tot stand te brengen.
<P>
Aardgas is in veel gevallen beter dan kernenergie of energie opgewekt door kolen, maar is ondanks alles niet het beste vanuit milieuoogpunt. Daarom moeten we nog verder werken aan de hernieuwbare energiebronnen - om vooral de doelstelling te bereiken die geformuleerd is tijdens de Conferentie van Kyoto. Hiervoor hebben wij veel meer middelen nodig.

<SPEAKER ID=34 LANGUAGE="FR" NAME="Sainjon">
Mijnheer de Voorzitter, ik ben heel tevreden met het bereikte compromis. Het is elastisch en maakt het elke lidstaat mogelijk geleidelijk aan te evolueren naar de interne markt voor aardgas, waarbij de liberalisering evenwel beheerst is en de openbare dienstverlening als een verplichting wordt erkend.
<P>
Dit compromis houdt rekening met de opmerkingen van alle betrokkenen in dit dossier sinds 1993. Het Parlement heeft ruimschoots bijgedragen tot het succes van dit initiatief en ik ben het niet eens met sommige parlementsleden die vinden dat men tot elke prijs de bemiddelingsprocedure moet aanwenden. Die procedure vormt een laatste rechtsmiddel, dat in sommige gevallen inderdaad het belang en de vastberadenheid van het Parlement aantoont. Een wapen is evenwel pas echt ontradend als men er spaarzaam mee omspringt. In dit gasdossier nu hebben wij in tweede lezing een bevredigend evenwicht bereikt. Het is bijvoorbeeld essentieel dat de lidstaten de in aanmerking komende klanten aanwijzen. Evenals de elektriciteitsrichtlijn onderwerpt de gasrichtlijn dit probleem aan het subsidiariteitsbeginsel.
<P>
Het is eveneens essentieel dat, ik zei het reeds, dit akkoord elastisch is, namelijk dat de lidstaten hun eigen tempo kunnen volgen in het vrijmaken van hun respectieve markten. Sommige willen hierin immers sneller gaan dan andere. Er moet dus rekening worden gehouden met structurele verschillen in het consumptiepatroon van de diverse landen. Het in het akkoord vastgestelde minimale liberaliseringsniveau lijkt mij dan ook aanvaardbaar.
<P>
De Fractie van de Europese Radicale Alliantie dankt de heer Desama en staat dan ook achter diens verslag. Het zal aan de basis liggen van een richtlijn op grond waarvan duidelijke spelregels zullen kunnen worden opgesteld in een uitermate strategische sector. Inderdaad, op korte termijn zal er in Europa weliswaar een overaanbod zijn evenals een verscherpte concurrentie onder de traditionele leveranciers. Wij mogen echter niet vergeten dat er tegen 2005 nieuwe energiebronnen nodig zullen zijn en dat de Unie almaar afhankelijker zal worden van externe gasbronnen.

<SPEAKER ID=35 LANGUAGE="DE" NAME="Linkohr">
Mijnheer de Voorzitter, ook ik wil Claude Desama hartelijk bedanken. In aansluiting op wat hij hiervoor heeft gezegd zou men kunnen zeggen: de Raadsvoorzitters komen en gaan, maar rapporteur Desama blijft altijd bestaan. In ieder geval heeft hij zeer lang aan deze zaak gewerkt en hij heeft daardoor een plaats verworven in het geschiedenisboek van de Europese politiek. Onze centrale probleemstelling hier is artikel 18, lid 2. Onze bedoeling is dat door warmtekrachtkoppeling de mogelijkheid ontstaat het gas zo goedkoop mogelijk in te kopen, dat wil zeggen als klant toegelaten worden, overal, in elk land.
<P>
Het bezwaar dat dan weer wordt opgeworpen, is: ja maar, dat stelt het compromis in de Raad ter discussie dat met grote moeite tot stand is gebracht. Waarom zouden wij dan de procedure nu door een bemiddelingsprocedure verlengen? Het spijt me, ik kan dit argument niet aanvaarden. Als men dit standpunt inneemt, dan zijn in principe alle compromissen in de Raad goed doordacht, en dan kunnen we het onszelf tamelijk gemakkelijk maken. Overdragen aan de nationale parlementen zou dat heten, als de regering een wetsontwerp voorstelt, zal zij daar wel over hebben nagedacht, dus moet het parlement daarmee instemmen. Daarin kan ik niet helemaal meegaan, hoewel ik toegeef dat de procedure daarmee natuurlijk zou worden gerekt. Er is echter nog een ander, inhoudelijk punt. Op het zelfde moment dat wij over de gasrichtlijn debatteren, heeft de Commissie een document, een interessante mededeling over warmtekrachtkoppeling gepresenteerd. Ook wij in het Parlement zullen - in de persoon van mevrouw Estevan Bolea als rapporteur - verlangen dat het aandeel van de warmtekrachtkoppeling binnen de Europese Unie wordt verdubbeld of verdrievoudigd.
<P>
Wat het Parlement hier doet, is tegenstrijdig. Aan de ene kant eist het een verdubbeling of een verdrievoudiging van de warmtekrachtkoppeling, aan de andere kant deinzen we ervoor terug in onze richtlijn zwart op wit te zetten: zij mogen hun gas kopen waar ze willen. Als wij ons als Parlement zo gedragen, verliezen we onze geloofwaardigheid en dat is het ergste wat in de politiek kan gebeuren en dat komt ons hier en daar in de lidstaten tegenwoordig behoorlijk duur te staan. Daarom verzoek ik u de resolutie van de socialisten te steunen en dan zullen we wel zien waar het schip strandt. We hebben tenslotte met verstandige mensen te maken!
<P>

<SPEAKER ID=36 LANGUAGE="FI" NAME="Matikainen-Kallström">
Mijnheer de Voorzitter, na een debat dat bijna 10 jaar heeft geduurd, wordt de opening van de aardgasmarkt een feit. Ik wil de heer Desama bedanken voor zijn werk ten behoeve van deze kwestie. De ontwerp-richtlijn is goed, maar ik wil toch een tekortkoming naar voren brengen. Er moet namelijk in acht worden genomen dat in de gasrichtlijn warmtekrachtkoppeling in een slechtere positie wordt geplaatst dan andere vormen van energieproductie. Elektriciteitsproducenten mogen onafhankelijk van de grootte van de centrale gas over het net verspreiden, maar als de centrale aan warmtekrachtkoppeling doet, mogen de lidstaten de grootte van de centrale bepalen, waardoor kleinere centrales geen recht hebben op gasdistributie. Naar mijn mening is dit niet rechtvaardig. Warmtekrachtkoppeling is zeker een van de beste manieren om de doelstellingen van Kyoto te bereiken, want deze productie reduceert de uitstoot van broeikasgassen door het totale rendement van de centrales te vergroten. Bovendien vind ik het zeer belangrijk dat de tenuitvoerlegging van de richtlijn in de lidstaten wordt geëvalueerd en dat de Commissie over de ervaringen een rapport bij het Europees Parlement en de Raad indient.

<SPEAKER ID=37 LANGUAGE="EL" NAME="Ephremidis">
Mijnheer de Voorzitter, misschien is dit een valse toon, maar helaas ben ik gedwongen te zeggen dat ik tegen de richtlijn, tegen de aanbeveling ben en bijgevolg de heer Desama niet kan gelukwensen. Zowel de richtlijn als de aanbeveling beoogt privatisering, extreme liberalisering en meedogenloze concurrentie op een ongebreidelde vrije markt. De richtlijn zal de overheidssector doen wegkwijnen en tegelijkertijd, met een geïntegreerde aanpak en verticale of horizontale maatregelen, een particulier monopolie in de aardgassector tot stand brengen. Als hiervoor horizontale maatregelen worden getroffen, zullen zelfs bedrijven uit andere sectoren - en ik noem bijvoorbeeld de stroomsector - zich kunnen gaan bezighouden met aardgas. Dan krijgen wij reusachtige, monopolistische bedrijfscomplexen die heel de samenleving naar hun hand zullen zetten. Zij zullen immers de scepter zwaaien in de voor de economische ontwikkeling, de sociale dienstverlening en de milieubescherming o zo belangrijke energiesector. Deze drie factoren vallen echter helaas niet te rijmen met particuliere monopolies. Een particulier monopolie denkt immers maar aan één ding: winst en nog eens winst. Zij zullen heel de samenleving naar hun pijpen doen dansen en de samenleving zal via de belastingen ook nog voor de infrastructuur en de veiligheid van deze bedrijven op moeten draaien. Daarom zullen wij tegenstemmen.

<SPEAKER ID=38 NAME="Papoutsis">
Mijnheer de Voorzitter, geachte afgevaardigden, u weet allen dat het voorstel voor de interne aardgasmarkt uitermate belangrijk is. De geleidelijke liberalisering van de aardgasmarkt, waar jaarlijks een omzet wordt gemaakt van meer dan 100 miljard ecu, maakt deel uit van ons doel het mededingingsvermogen van de Europese economie te versterken en de werkloosheid te verminderen.
<P>
Ik wil allereerst het Europees Parlement bedanken voor zijn besluit om de behandeling van het gemeenschappelijk standpunt in tweede lezing te bespoedigen en aldus het resultaat daarvan tijdig aan de Raad voor te leggen. Zoals u weet, vindt er op 11 mei aanstaande een Energieraad plaats. Het gemeenschappelijk standpunt is de vrucht van intensieve onderhandelingen. Tijdens deze onderhandelingen zijn wij er in geslaagd de fundamenten te leggen voor niet alleen de nieuwe elektriciteitsmarkt, maar ook de aardgasmarkt. Deze markten zijn nu opengesteld voor de concurrentie en vormen de twee pijlers van de interne energiemarkt. Deze goede resultaten zouden echter nooit mogelijk zijn geweest zonder de persoonlijke inzet van de rapporteur, de heer Desama en ik wil hem dan ook van harte bedanken voor het uitzonderlijke werk dat hij de afgelopen jaren heeft verricht.
<P>
Inderdaad is de omgeving waarin de interne energiemarkt opereert, radicaal veranderd. Met de uitvaardiging van de elektriciteitsrichtlijn is bewezen dat de lidstaten, het bedrijfsleven, de consumenten en de andere instanties op de markt vastbesloten zijn de energiesector open te stellen voor de mededinging. Zoals uit een recent verslag van de Commissie aan het Europees Parlement duidelijk is geworden, zijn de lidstaten van plan de elektriciteitsmarkt sneller en in grotere mate open te stellen dan in de desbetreffende richtlijn is voorzien. Daaruit blijkt dat wij voor de uitvaardiging van de elektriciteitsrichtlijn de juiste aanpak hebben gevolgd.
<P>
Mijns inziens hebben zowel het bedrijfsleven als de consumenten er belang bij dat de aardgasrichtlijn zo snel mogelijk van kracht wordt. Deze mag geen achterstand oplopen ten opzichte van de elektriciteitsrichtlijn. Men mag met de openstelling van de aardgasmarkt voor de concurrentie niet te lang wachten. Het gemeenschappelijk standpunt betreffende de aardgasrichtlijn, dat tijdens de Raad van 12 februari jongstleden met eenparigheid van stemmen werd aangenomen, is een belangrijke stap vooruit en is een weerspiegeling van de eensgezindheid van de lidstaten. In dit standpunt staan talrijke gemeenschappelijke voorschriften die de lidstaten, met inachtneming van hun bijzonderheden, moeten toepassen.
<P>
De Europese Commissie wilde, evenals het Europees Parlement overigens, met de onderhavige richtlijn een gemeenschappelijk kader voor heel Europa opstellen. Dit kader moet natuurlijk worden aangevuld met specifieke bepalingen, hetgeen zal geschieden overeenkomstig het subsidiariteitsprincipe. In de richtlijn worden met name minimale concurrentieniveaus op de aardgasmarkt vastgesteld. Ook garandeert de richtlijn dat voor talrijke industriële consumenten en alle elektriciteitsproducenten van meet af aan vrijheid van keuze bestaat voor de aardgasleverancier. Deze keuzemogelijkheid bestaat ook voor bedrijven die energie produceren volgens het systeem van de warmtekrachtkoppeling. Op die manier respecteert men volledig de prioriteit die aan deze sector is toegekend. Alleen in heel speciale en uitzonderlijke situaties kan een lidstaat voorzien in beperkingen wat de bovengrenzen betreft. Wel moet de Commissie op de hoogte worden gebracht van dergelijke gevallen. De Commissie zal deze gevallen aan een nauwkeurig onderzoek onderwerpen en daarbij met name nagaan of het door de lidstaat genomen besluit inderdaad gerechtvaardigd kan worden met een gebrek aan evenwicht op de binnenlandse elektriciteitsmarkt.
<P>
Zoals ik al zei, zullen veel lidstaten zich waarschijnlijk niet beperken tot de uitvoering van de fundamentele vereisten van de richtlijn en hun markten voor de concurrentie in sterkere mate openstellen dan in de richtlijn is voorgeschreven. Uit onze indicaties blijkt dan ook dat de resultaten van de liberalisering onze verwachtingen zullen overtreffen.
<P>
De richtlijn behelst tevens bescherming van de verplichtingen inzake overheidsdiensten. De lidstaten hebben voor de behartiging van het algemeen economisch belang de mogelijkheid dergelijke verplichtingen aan bedrijven in de aardgassector op te leggen. Liberalisering betekent immers geen privatisering. Liberalisering betekent dat zowel staatsbedrijven als particuliere bedrijven onderworpen zijn aan de interne marktregels en aan de beginselen inzake gezonde concurrentie. De lidstaten zullen, uitgaande van het communautaire kader, vorm geven aan deze verplichtingen en daarna de Commissie daarvan in kennis stellen. De Commissie moet dan nagaan of hetgeen de lidstaten hebben besloten, strookt met de communautaire wetgeving. Dankzij dit mechanisme hebben de lidstaten de mogelijkheid tussen concurrentie en overheidsdiensten een evenwicht te vinden dat volgens hen beantwoordt aan het algemeen belang.
<P>
Wij zijn verder van mening dat opslag niet gezien kan worden als onderdeel van een monopolie. Opslag is immers al een commerciële activiteit en daarom hoeven volgens de Commissie geen speciale bepalingen te worden toegevoegd aan hetgeen reeds in het voorstel is opgenomen.
<P>
Tot mijn voldoening wordt er algemeen ingestemd met de oplossing voor de take or pay -contracten. Dankzij deze oplossing kan de Commissie aan de hand van duidelijke en objectieve maatstaven een efficiënte controle uitoefenen. Ik ben vastbesloten wat dit betreft te zorgen voor een doeltreffende manier van samenwerking tussen de Commissie en de lidstaten. Zowel de Commissie als de lidstaten hebben hier immers een belangrijke rol te vervullen. In het gemeenschappelijk standpunt zijn talrijke amendementen uit de eerste lezing van het Parlement overgenomen. De Commissie had deze reeds verwerkt in haar gewijzigd voorstel. Dankzij deze amendementen kon een reeks belangrijke punten worden verduidelijkt en het voorstel evenwichtiger worden gemaakt. Ik heb grote waardering voor de werkzaamheden die de commissie energie van het Europees Parlement in tweede lezing heeft verricht. Algemeen werd erkend dat het gemeenschappelijk standpunt evenwichtig van structuur en waardevol was.
<P>
Er is een amendement waarin de Commissie wordt gevraagd na drie jaar toepassing van de richtlijn een verslag op te stellen. Als het Parlement absoluut op dit amendement wenst aan te dringen, is de Europese Commissie bereid dit over te nemen. De Commissie is echter reeds van plan verslagen voor te leggen aan het Europees Parlement en aan de Raad, zodra zij dit op grond van de gang van zaken noodzakelijk acht. Dergelijke verslagen zijn voor ons trouwens een gelegenheid om na te gaan hoe de speciale bepaling inzake warmtekrachtkoppeling door de lidstaten wordt toegepast. Ik wilde hier nog aan toevoegen dat de Commissie juist een eerste verslag heeft opgesteld over de toepassing van de elektriciteitsrichtlijn, ofschoon zij daartoe op grond van de richtlijn niet verplicht was. Wat wij voor de elektriciteit doen, zullen wij zeer zeker ook voor het aardgas doen. Daar kunt u van op aan.
<P>
Dergelijke verslagen zijn overigens van vitaal belang voor de voorbereiding van de komende stadia in de ontwikkeling van de interne energiemarkt. Ik kan u verzekeren dat ook het voorzitterschap van de Raad hier volledig achter staat. Maar natuurlijk moet het Parlement besluiten of het ondanks de zojuist gegeven verzekeringen het desbetreffende amendement wenst te handhaven. Volgens mij is de Commissie hoe dan ook gedwongen in samenwerking met de lidstaten de toepassing van de aardgasrichtlijn nauwgezet te volgen. Dat is de enige mogelijkheid om foutieve interpretaties van de verschillende bepalingen te voorkomen en een volledige, tijdige en doeltreffende verwezenlijking van dit belangrijke initiatief te verzekeren. Wij hebben deze aanpak met succes toegepast bij de elektriciteitsrichtlijn en vastgesteld dat deze niet alleen doeltreffend was, maar ook op vruchtbare bodem viel bij alle lidstaten.
<P>
De resterende amendementen zijn echter helaas niet aanvaardbaar voor de Commissie. Met name kunnen wij niet instemmen met de twee amendementen waarin sprake is van warmtekrachtkoppeling. Zoals ik zojuist al heb toegelicht, is deze al gedekt. Slechts onder zeer specifieke voorwaarden kan hiervan worden afgeweken, mits deze voorwaarden aan de Commissie bekend worden gemaakt.
<P>
Verder is een amendement ingediend betreffende de distributeurs. Dit was een van de meest gevoelige vraagstukken waarvoor bij het zoeken naar een algemeen compromis een oplossing moest worden gevonden. De klanten, of dit nu bedrijven zijn of elektriciteitsproducenten, hebben reeds de mogelijkheid om hun eigen leverancier te kiezen. Alles wat verder gaat dan deze keuzevrijheid valt onder het subsidiariteitsprincipe. Dit thema is een kernpunt van het compromis en houdt met name ook verband met de verplichtingen inzake overheidsdiensten. Daarom kan de Commissie niet met dit amendement akkoord gaan.
<P>
Mijnheer de Voorzitter, dames en heren, voor de Commissie is het van vitaal belang dat deze richtlijn zo spoedig mogelijk wordt aangenomen. Zowel de consumenten als ook de bedrijven zijn voor deze richtlijn en uit het debat van vandaag is duidelijk gebleken dat ook het Europees Parlement ermee instemt.
<P>
Tot slot zou ik nog mijn dank willen uitspreken aan de rapporteur, de heer Desama, en aan alle leden van de commissie energie van het Europees Parlement. Ook dank ik de afgevaardigden die het woord hebben gevoerd tijdens dit debat. Ik denk dat wij de procedure vandaag op doeltreffende wijze hebben kunnen afsluiten.

<SPEAKER ID=39 NAME="Voorzitter">
Dank u zeer, commissaris Papoutsis.
<P>
Het debat is gesloten.
<P>
De stemming vindt vandaag om 11.00 uur plaats.

<CHAPTER ID=4>
Programma ALTENER II
<SPEAKER ID=40 NAME="Voorzitter">
Aan de orde is de aanbeveling voor de tweede lezing (A4-0143/98), namens de Commissie onderzoek, technologische ontwikkeling en energie, betreffende het gemeenschappelijk standpunt, door de Raad vastgesteld met het oog op de aanneming van de beschikking van het Europees Parlement en de Raad betreffende een meerjarenprogramma ter bevordering van hernieuwbare energiebronnen in de Gemeenschap - ALTENER II (C4-0032/98-97/0106(SYN)) (Rapporteur: mevrouw Bloch von Blottnitz).

<SPEAKER ID=41 NAME="Bloch von Blottnitz">
Mijnheer de Voorzitter, het programma ALTENER II is typisch zo'n voorbeeld dat duidelijk maakt hoe pretenties en werkelijkheid in de politiek mijlenver uiteen kunnen liggen. Ik volsta ermee aan de besluiten van Berlijn, Rio en Kyoto te herinneren. We hebben ons verplicht tot vermindering van de uitstoot van milieuverontreinigende stoffen en CO2 . Er werd gezegd dat dit een van de grootste uitdagingen was waarvoor we in de komende tijd zouden staan. De Raad zelf zegt in zijn overwegingen bij ALTENER II dat er tot het jaar 2000 sprake zal zijn van een toename van de uitstoot van kooldioxide met 3 %, niet van een vermindering. Hij zegt verder - en dat kan ik toch niet anders dan cynisch vinden - dat ALTENER II een aanzienlijke bijdrage tot een vergroting van het gebruik van milieuvriendelijke, hernieuwbare energiebronnen zal leveren en een centraal onderdeel van de gemeenschappelijke strategie ter vermindering van de uitstoot van kooldioxide moet uitmaken.
<P>
Ik moet zeggen dat dit een grove brutaliteit is, als ik zie dat daarvoor slechts 22 miljoen ecu is uitgetrokken! Ik weet niet wat voor zin dat heeft, 11 miljoen ecu per jaar! De Raad gaat zelfs nog verder, doordat hij ook nog onze begrotingsbevoegdheden inperkt, niet de jure , dat kan hij niet, maar de facto , doordat hij ons ook nog wil voorschrijven hoeveel we volgend jaar op de begroting moeten inleveren. Dat gaat zo niet en dat kunnen we ons in geen geval over onze kant laten gaan! Dit jaar 11 miljoen ecu en volgend jaar zullen we wel zien. Maar de klap op de vuurpijl bij deze brutaliteiten is het feit dat de Raad niet van plan is het onderwerp op 11 mei aanstaande op de agenda van de zitting van de Energieraad te zetten. Dat zou betekenen dat we dit jaar helemaal geen geld meer hebben, dat we helemaal geen programma ALTENER II hebben en weer niets aan hernieuwbare energiebronnen doen. Ik wil nog eens herinneren aan de schandelijke afgang van SAVE, JOULE en THERMIE, gewoon door puur geldgebrek. We weten allemaal dat we afhankelijk zijn van de invoer van grondstoffen. Nu komen natuurlijk al mijn atoomvrienden weer en zeggen: ja, ja, kernenergie. Maar ik zeg het u maar vast, dat is absolute onzin, want daarvoor hebben we uranium nodig en dat moeten we ook importeren, laat dat even duidelijk zijn!
<P>
Bovendien levert het arbeidsplaatsen op. Het is een kans voor de export voor de volgende eeuw. Het is milieuvriendelijk. Alleen op die manier bereiken we een vermindering van de CO2 . De Raad zegt het, wij weten het, alleen er is geen geld voor! Het enige wat ik wil is dat we nu eens - al is het maar voor vier jaar - evenveel geld voor dit programma zouden krijgen als we per jaar voor de atoomindustrie uit het raam gooien, zoals bijvoorbeeld voor kernfusie. Daarvoor geven we los uit de pols 250 miljoen ecu uit, en ooit, misschien in het jaar 2050 of zo... Maar waar het echt nodig is, waar het ons arbeidsplaatsen oplevert, goed is voor het milieu, innovatiekracht van ongekende omvang in zich draagt, daar doen we gewoon niets! Ik vraag me werkelijk af: waar ben ik hier eigenlijk, wat spelen we hier? Is dit een komedie? Dit is geen komedie, dit is tragisch. Ik wil er ook op wijzen, dat bovendien in het programma is gepland huishoudafval voor een hernieuwbare energiebron te laten doorgaan. Nu vraag ik mij echt af: wat moet dit allemaal? Huishoudafval! Ik vraag u: dat is toch geen hernieuwbare energie? Het is natuurlijk volkomen duidelijk dat heel wat bedrijven daar een groot belang bij hebben, namelijk de afvalverbrandingsinstallaties. Maar die zijn toch al in handen van de grote energievoorzieningsbedrijven, doordat deze zulke grote voorzieningen voor de verwerking van kernafval in hun boekhouding konden opnemen, waardoor ze miljarden die anders aan belasting moesten worden besteed konden vergaren; die konden door de afvalverwerkingsinstallaties zomaar worden verdonkeremaand. Nu zouden we die ook nog moeten subsidiëren en huisvuil voor hernieuwbare energie moeten laten doorgaan! Het wordt hoog tijd alle kennis en alle middelen die we hebben nu eindelijk eens te steken in zonne-energie, waterstof, aardwarmte enzovoorts, zodat we op dat gebied eens tot successen komen.
<P>
Bovendien is het dringend geboden dat we over goede overgangsregelingen beschikken, anders kunnen we het wel vergeten. Natuurlijk moet de milieuvriendelijkheid ook in de prijs worden verrekend. Dat betekent dat ik de andere energievormen wat moet belasten. Tenslotte worden namelijk de milieu- en ziektekosten gesocialiseerd. Maar de winsten worden geprivatiseerd. Goed, daar heb ik niets tegen, maar ooit moeten we hier een rechtvaardige verdeling aanbrengen. Dat bestaat nu allemaal niet en geen enkel land wil tot een belasting overgaan. Het wordt weggedrukt, ontkend. Tot nu toe blijft het bij broddelwerk, en dan organiseren we gigantische internationale conferenties, zoals laatst in Kyoto, en dan zeggen we: ja zeker, CO2 , we leggen ons vast op 10 %. En dan komt de Raad en zegt: we zullen een toename van 3 % hebben, maar ALTENER II krijgt 11 miljoen, en eigenlijk toch liever zelfs dat niet; en omdat we het niet eens kunnen worden, halen we het onderwerp voor 11 mei '98 maar van de agenda van de vergadering van de Raad. En als het dan toch nog leuk wordt, dan wordt plotseling gezegd: nou goed, dan gooien we het op de subsidiariteit! Die wordt er dan bijgesleept. Dan moet ieder land het maar alleen doen.
<P>
Als ik dan naar de afzonderlijke landen kijk, dan stel ik vast dat niemand iets doet. Er wordt gezegd: ik maak nu deel uit van de interne markt, ik heb met concurrentie te maken, enzovoorts, en daardoor kan ik me dat niet veroorloven. Hopelijk wordt er nu eens eindelijk serieus opgetreden en geven we dit programma voldoende middelen mee. De Commissie heeft 30 miljoen ecu voorgesteld. Dat zou mij ook nog te weinig zijn, maar in vergelijking met het spelletje dat de Raad nu met ons speelt zijn dat bijna gigantische bedragen. Daarom wil ik het Parlement vragen de amendementen goed te keuren, die de commissie voor onderzoek, technologische ontwikkeling en energie heeft voorgesteld en die overigens al in eerste lezing door het Parlement waren aangenomen. Daar was de Commissie het uiteindelijk ook mee eens, hoewel ze dat altijd heel diplomatiek een beetje anders verpakt. Ik ben ervoor om duidelijk te zeggen waar het op staat, zodat er geen uitvluchten mogelijk zijn. Mocht het niet zover komen, dan wil ik u één ding zeggen: de kosten van ons slappe gedrag, doordat we niets ondernemen, zijn in de gezondheids- en milieusector dermate hoog, dat we die in de volgende eeuw helemaal niet meer kunnen dragen. Tenslotte dragen we toch enige verantwoordelijkheid voor de volgende generaties!
<P>

<SPEAKER ID=42 LANGUAGE="DE" NAME="Rothe">
Mijnheer de Voorzitter, geachte collega's, mijnheer de commissaris, ik denk dat ik mij in hoge mate bij de zeer duidelijke woorden van de rapporteur kan aansluiten. Het programma ALTENER is het enige programma van de Europese Unie dat uitsluitend is bedoeld voor de ontwikkeling van hernieuwbare energiebronnen. Voor het jaar 2010 moet het aandeel van de hernieuwbare energiebronnen in het totale energieverbruik worden verdubbeld. Dat is wat de Europese Commissie voorstelt in haar Witboek over de hernieuwbare energiebronnen. U weet dat ze met deze eisen bij het Europees Parlement echt een open deur intrappen, omdat we al in het initiatiefverslag-Mombaur en in mijn verslag over het Groenboek hadden geëist dat de hernieuwbare energiebronnen aanzienlijk - minstens met 15 % - moeten worden uitgebreid, omdat we er ten diepste van overtuigd zijn dat de Europese Unie hier uit een oogpunt van klimaatbeleid, milieubeleid, invoerafhankelijkheid, ruimtelijke ordening en stimulering van de werkgelegenheid aanzienlijk veel meer moet doen.
<P>
Ik weet ook wel, het realiseren van deze doelstellingen is niet alleen en misschien niet eens hoofdzakelijk een kwestie van Europese programma's. De belangrijkste randvoorwaarden zijn beleidsbeslissingen, die via een eerlijke toegang tot het net tot werkelijk eerlijke concurrentievoorwaarden leiden en die via een Europese energiebelasting tot doorberekening van de kosten van de verschillende vormen van energiewinning leiden. Een beleidsstrategie die tot een ander energiebeleid leidt moet bijna alle beleidsterreinen van de Gemeenschap omvatten en moet op gecoördineerde wijze door de lidstaten en de Europese Unie worden gevoerd. Maar voor het realiseren van een daadwerkelijke marktpenetratie is het van groot belang dat het gebruik van nieuwe technologieën bij de energiewinning uit hernieuwbare energiebronnen wordt vergemakkelijkt door financiële stimulansen en concrete steunmaatregelen.
<P>
In haar Witboek heeft de Commissie een doorbraakcampagne voorgesteld. Een miljoen daken en gevels, zonneenergie, 10.000 MW wind, 10.000 MW biomassa. Daarvoor zijn 4 miljard ecu aan overheidsmiddelen nodig. Ik weet dat er ook een groot bedrag uit de lidstaten moet komen. Maar ik weet ook, dat de 22 miljoen ecu, die hier voor twee jaren zijn uitgetrokken, in elk geval slechts een druppel op een gloeiende plaat zijn, en misschien zelfs dat niet eens. Daarom moet het heel duidelijk zijn dat hier minstens voor het volgende jaar meer begrotingsruimte moet worden vrijgemaakt, en dat we hier nog verbeteringen kunnen aanbrengen. Ten tweede - en mijnheer de commissaris, u kunt er zeker van zijn dat u nog van ons zult horen als de opvolger van ALTENER II in het energiekaderprogramma aan de orde komt - verwachten we ook daar een aanzienlijke verhoging. Ten derde, en op dit punt sluit ik mij ook volledig bij de rapporteur aan, is het absoluut noodzakelijk dat de Raad op 11 mei wel degelijk een besluit neemt, zodat nog dit jaar actie kan worden ondernomen!

<SPEAKER ID=43 LANGUAGE="ES" NAME="Estevan Bolea">
Mijnheer de Voorzitter, geachte parlementsleden, ook de Fractie van de Europese Volkspartij steunt alle amendementen van mevrouw Bloch von Blottnitz die al in de energiecommissie zijn goedgekeurd. Mijnheer de commissaris en mevrouw Bloch von Blottnitz, ik moet zeggen dat de meeste van die amendementen alleen mooie woorden zijn en veel weg hebben van een academische denkoefening: ten eerste is er geen geld en ten tweede zijn zowel de voorstellen van de Commissie als alles wat wij dagelijks in de energiecommissie over hernieuwbare energiebronnen opperen louter wensdromen, mijlenver verwijderd van de werkelijkheid.
<P>
Misschien hebben wij niet alleen geld nodig om de hernieuwbare energiebronnen te steunen, mijnheer de commissaris, maar ook beleidsbeslissingen. Wie de huidige cijfers over de productie van hernieuwbare energiebronnen in de Europese Unie bekijkt, zal zien dat die 6 % bedraagt. In Spanje is dat 8 %, omdat men daar grote inspanningen heeft geleverd. Van die 6 % is 90 % echter afkomstig van klassieke waterkrachtprojecten, wat betekent dat slechts 0, 4 % via andere hernieuwbare energiebronnen wordt geproduceerd, mevrouw Bloch von Blottnitz. Aangezien u bij u thuis biomassa probeert te benutten, weet u hoe moeilijk dat is. Ik denk dat de lidstaten beleidsbeslissingen moeten nemen om het gebruik van waterkracht te stimuleren. De meeste fracties zijn daartegen gekant, omdat ze geen stuwdammen willen - nochtans is het de minst vervuilende energiebron, de enige die echt hernieuwbaar is en de enige waarmee wij elektriciteit kunnen opslaan. Met de overige kunnen wij dat niet.
<P>
In het kaderprogramma voor onderzoek en ontwikkeling zullen wij sterk de nadruk leggen op onderzoek naar hernieuwbare energiebronnen, omdat ik denk dat dit de eerste stap is. In dit onderzoek zullen wij natuurlijk de aandacht toespitsen op fotovoltaïsche energie. Volgens mij ligt de toekomst van de hernieuwbare energiebronnen in de fotovoltaïsche zonne-energie. Nu is dat echter nog niet zo, omdat die vorm van energie nog te duur is. Hoe kunnen wij het gebruik van hernieuwbare energiebronnen stimuleren? Vanuit economisch oogpunt kan dat door die energiebronnen die slechts weinig uren beschikbaar zijn, in een andere vorm om te zetten. Windenergie is zeer interessant, maar het waait slechts 1.500 tot 2.000 uur per jaar en dan nog soms "s nachts, wanneer wij geen elektriciteit nodig hebben. Daarom moet de omzetting van hernieuwbare energiebronnen gestimuleerd worden.
<P>
Volgens mij is subsidiariteit hier heel belangrijk, mevrouw Rothe en mevrouw Bloch von Blottnitz, omdat alle lidstaten een maximale inspanning moeten leveren als ze echt in hernieuwbare energiebronnen geloven. Zo niet, blijft het bij mooie woorden. Hoe dan ook, mijnheer de commissaris, wij steunen het programma ALTENER, wij vinden dat daarvoor heel weinig geld beschikbaar is, wij vinden dat het Directoraat-Generaal XVII heel weinig geld heeft voor alle programma's, maar ik zal u één ding zeggen: misschien hebt u niet alleen geld nodig, maar ook meer moed bij uw beleidsbeslissingen en concretere en duidelijkere afspraken met de lidstaten. De geliberaliseerde elektriciteitsmarkt functioneert zeer goed en de gasmarkt zal niet zo sterk geliberaliseerd worden omdat alleen het Verenigd Koninkrijk, Nederland en in beperkte mate ook Denemarken gas produceren. Bovendien is het een heel specifieke vorm van liberalisering van het vervoer. Daarom was die richtlijn ook makkelijker dan die over elektriciteit en uiteindelijk vergt ze van eenieder slechts een kleine inspanning.

<SPEAKER ID=44 LANGUAGE="EN" NAME="Hyland">
 Mijnheer de Voorzitter, het permanente debat over hernieuwbare energie onderstreept nog eens het belang van een gecoördineerde en globale benadering van alle ontwikkelingsprogramma's in de Europese Unie. Over het belang van een alternatief energiebeleid is in deze Vergadering iedereen het eens. Aangezien op hernieuwbare bronnen gebaseerde energie van belang is bij het gebruik van onze bodemrijkdommen en daardoor mogelijkheden biedt aan landbouwers en voor het scheppen van werkgelegenheid in plattelandsgebieden, zou ik er bij de Raad en de Commissie op aan willen dringen dat zij hun inspanningen bij het formuleren van een energiebeleid voor de lange termijn coördineren met de ontwikkeling van de landbouw, en dat - en dit is belangrijk - in het kader van Agenda 2000 te doen.
<P>
Ik vind dat het EU-beleid veel te gefragmenteerd is en dat men zich onvoldoende realiseert hoe belangrijk het is het volledige potentieel van onze Europese bodemrijkdommen tot ontwikkeling te brengen. De onvermijdelijke hervorming van het gemeenschappelijk landbouwbeleid toont aan hoe belangrijk het is niet voor de voeding bestemde gewassen te produceren. Alternatieve energieprogramma's gebaseerd op hernieuwbare bronnen betekenen een winstgevend alternatief voor onze landbouwers, voor de mensen die op het platteland wonen en voor de programma's tot ontwikkeling van het platteland. Zoals ik al opmerkte, hebben wij aan de ontwikkeling van het platteland een hoge prioriteit toegekend. Wij hebben het Europese landbouwmodel vastgelegd, waarbij is uitgegaan van de instandhouding van een zo groot mogelijk aantal boerengezinnen op het Europese platteland. Deze Vergadering is het daar in groten getale mee eens en verleent daar ook haar steun aan.
<P>
Maar als we onze doelstellingen op beide punten werkelijk willen verwezenlijken, dan moeten we het energiebeleid coördineren met de ontwikkeling van de landbouw en met de werkgelegenheid op het platteland. De technologie voor de productie van alternatieve energie gebaseerd op landbouwgewassen hebben we al. Waar we nu voor moeten zorgen is voor een gecoördineerde aanpak en de bereidheid de beleidsmaatregelen op EU-niveau en op nationaal niveau op elkaar af te stemmen en de economische omgeving te creëren voor de duurzame ontwikkeling van alternatieve energie die nauw verbonden is met en gebaseerd is op de ontwikkeling van onze bodemrijkdommen en de landbouw, en waarbij het behoud van een zo groot mogelijk aantal landbouwers op het Europese platteland en een maximum aantal mensen dat daar werk heeft, centraal staan. Als we het dus serieus menen, moeten we voor deze gecoördineerde aanpak kiezen. Ik doe dan ook een beroep op de Commissie en de Raad nauwer samen te werken ten behoeve van een Europees en nationaal beleid in het kader van Agenda 2000.

<SPEAKER ID=46 LANGUAGE="SV" NAME="Holm">
Mijnheer de Voorzitter, ik wil de rapporteur, mevrouw Bloch von Blottnitz bedanken voor haar verslag. Het is zonder twijfel waar dat het ALTENER-programma voortgezet moet worden, aangezien dit het enige programma in de EU is waarmee men zich eigenlijk uitsluitend met hernieuwbare energiebronnen bezighoudt, maar ook met het oog op al het geld dat de EU aan andere energiebronnen geeft. Het minste wat we kunnen verlangen is wel dat de hernieuwbare energiebronnen ook geld krijgen. Het is daarom belachelijk dat de Raad zomaar instemt met 11 miljoen ecu per jaar.
<P>
Maar wat is er gebeurd met al die fraaie woorden van de Raad, onder andere die van de Conferentie in Kyoto? Wat houden deze woorden in? Niets in de praktijk! Hoe moet het doel om de uitstoot van kooldioxide te verminderen eigenlijk worden bereikt? Hoe stelt de Raad zich dit voor? Moet de Raad gaan toveren of moeten er trucjes uitgehaald worden met de cijfers van de uitstoot? Er lijkt immers amper een andere oplossing te zijn!
<P>
De 30 miljoen ecu die de Commissie voorstelt zijn nog gering maar tenminste aanvaardbaar. De cijfers van de Raad zijn echter absoluut onaanvaardbaar. Er mag in deze condities niet minder geld gegeven worden aan de hernieuwbare energiebronnen als de uitstoot van kooldioxide de hele tijd toeneemt. Mocht de uitstoot flink dalen, dan zou er misschien gesproken kunnen worden over een stabilisatie van het programma, maar niet in de huidige situatie.
<P>
Het is ook zo dat de amendementen van betekenis zijn, vooral amendement 3 is van belang. Wie de natuur vervuilt, moet er ook voor betalen. Wie daarentegen een goed milieubeleid voert, hoeft ook minder te betalen. Het is dan van belang dat de verschillende cijfers om de kosten van de uitstoot te taxeren ook op verschillende manieren worden berekend. Wat goedkoop is moet ook goed zijn voor het milieu en wat slecht is voor het milieu moet duur zijn voor ondernemingen.

<SPEAKER ID=47 LANGUAGE="FR" NAME="Weber">
Mijnheer de Voorzitter, laat mij een praktisch voorbeeld geven. In mijn gemeente wil men achter mijn huis windmolens bouwen en een particuliere projectontwikkelaar is bereid 150 à 200 miljoen Belgische frank in dat windmolenpark te investeren. Eigenaardig genoeg komt de weerstand tegen dat project van een culturele vereniging die zich zorgen maakt over de aantasting van het landschap en over het feit dat het zicht vanuit de burcht die in de buurt ligt zal worden aangetast door de aanwezigheid van de windmolens op het erachter liggende plateau.
<P>
Het ALTENER II-project is in dat verband een uitstekend middel om een studie naar de gevolgen uit te voeren waarin door computersimulatie kan worden aangetoond dat men vanuit de burcht de windmolens niet ziet en dat het zicht bijgevolg niet kan worden aangetast. Ik maak mij natuurlijk eerder zorgen over het lawaai en dat is een van de redenen waarom het ALTENER-project ons de middelen geeft om studies naar de gevolgen te financieren.
<P>
Gaan wij ervan uit dat zo'n studie voor een project 1, 5 miljoen Belgische frank kost, dan is de 22 miljoen ecu die de Raad ons toekent, net genoeg voor 500 projecten in de hele Europese Unie. Ik vind dat een belachelijk laag bedrag. Mijn fractie zal dan ook stemmen voor de amendementen van mevrouw Bloch von Blottnitz, die ik trouwens wil bedanken voor haar uitstekende werk.

<SPEAKER ID=48 LANGUAGE="FR" NAME="Pinel">
Mijnheer de Voorzitter, net zoals rapporteur wil ik vooreerst zeggen dat afvalverbranding niet aan de orde is in een dossier over hernieuwbare energie; er is geen enkel verband. Het zou een mooi staaltje van cynisme zijn afvalverbranding in dit verslag op te nemen: het zou om echte geldverduistering gaan ten voordele van grote ondernemingen die zich geen barst aantrekken van hernieuwbare energiebronnen.
<P>
Jaren reeds voert men een beetje overal in de westerse wereld "experimenten" uit - en ik plaats dat woord tussen aanhalingstekens - op het gebied van hernieuwbare energiebronnen. Al jaren dus spreekt men over experimenten en geven de staten mondjesmaat aalmoezen om de publieke opinie zand in de ogen te strooien. Ik denk dat er voldoende experimenten geweest zijn en te weinig inspanningen op grote schaal; afgezien van de waterkrachtcentrales blijven de hernieuwbare energiebronnen gadgets om de bevolking te vermaken.
<P>
Men zou kunnen denken dat de onmacht van de staten om een actief beleid op het gebied van hernieuwbare energiebronnen te voeren, een onmacht die onder meer wordt verklaard door de aanzienlijke economische belangen van de energielobby's, de Europese Unie ertoe zou aanzetten die leemte op te vullen, de zaak aan te pakken met meer aandacht voor het algemeen belang, afstand te nemen van al die particuliere belangen. Welnee, men houdt het bij vrome wensen, mooie woorden, vrijblijvende uitspraken. Zo zou het, luttele maanden na de conferentie van Kyoto, waar reeds schuchter de weg werd gewezen voor het vrijwaren van de grote evenwichten van onze planeet, logisch lijken dat de Europese Unie een zekere voorrang geeft aan hernieuwbare energiebronnen. Die vrijwaren immers het milieu en ze zijn een potentiële bron van werkgelegenheid en van technologische ontwikkeling. En wat zien wij? De Unie trekt hiervoor 22 miljoen ecu uit, een habbekrats, niet eens een aalmoes.
<P>
In feite zit ik verveeld met dit verslag. Verveeld omdat mevrouw Bloch von Blottnitz uitstekend werk geleverd heeft en ik bedank haar daarvoor. Het verslag maakt duidelijk wat er op het spel staat, alleen is het desbetreffende budget ontoereikend. Opdat dit werk niet nutteloos is, zal ik natuurlijk de aanbevelingen van de rapporteur onderschrijven. Ik blijf er evenwel van overtuigd dat wij inzake energie nog lang in het stenen tijdperk zullen blijven, meer bepaald zolang wij niet alle indirecte kosten van de conventionele energiebronnen zullen hebben verrekend. Aangezien de berekeningen vervalst zijn, blijft de concurrentievervalsing bestaan en boekt men geen vooruitgang. Ik vraag dan ook met aandrang dat zo snel mogelijk een nieuwe fiscale regeling wordt ingevoerd waarbij niet alleen met economische criteria maar eindelijk ook met sociale en milieuparameters ten volle rekening wordt gehouden.
<P>
Wij zullen de amendementen van mevrouw Bloch von Blottnitz steunen.

<SPEAKER ID=49 LANGUAGE="EN" NAME="McNally">
Mijnheer de Voorzitter, het gebeurt maar zelden dat wij in deze Vergadering een onderwerp bespreken waar zoveel verschillende fracties interesse voor hebben. Dat onderwerp is hernieuwbare energie. Hernieuwbare energie stelt ons in staat onze beloftes te houden en wel de beloftes die wij hebben gedaan in Kyoto. Hernieuwbare energie schept banen en sluit dus goed aan op onze prioriteit om werkgelegenheid te creëren.
<P>
Het verslag van mevrouw Bloch von Blottnitz krijgt mijn volledige steun, behalve dat ik het niet eens ben met het feit dat zij huishoudelijk afval heeft weggelaten en daar zal ik tegen stemmen. Collega's, als u wil dat Europa iets betekent voor de mensen in uw kiesdistrict, dan moet u onderwerpen kiezen waarvoor zij belangstelling hebben. Hernieuwbare energie interesseert de mensen in Europa. Wij benaderen hernieuwbare energie vanuit verschillende invalshoeken. Er worden vele miljoenen gespendeerd aan onderzoek op het gebied van hernieuwbare energie. Tegelijkertijd moeten we het juridisch kader creëren voor toegang tot het distributienet, zodat het iets kan opbrengen en we hebben een programma nodig zoals ALTENER. In iedere lidstaat van de Europese Gemeenschap wordt het gebruik van hernieuwbare energie bevorderd door het programma ALTENER. Dankzij het uitstekende werk dat verricht wordt door het Centrum voor hernieuwbare energie van South Midlands, het enige in het Verenigd Koninkrijk, weet ik dat als we naar buiten treden met de boodschap dat hernieuwbare energie gunstig is voor het milieu en banen creëert, we op de steun van het publiek kunnen rekenen. Kameraden en collega's in dit Parlement, we hebben die steun voor de Europese Unie nodig.
<P>
Ten behoeve van een optimaal gebruik moeten we in elk deel van de Unie, van Lapland tot de Griekse eilanden, bekijken welke omstandigheden zich het beste lenen voor welke vorm van hernieuwbare energie.
<P>
De minister die het voorzitterschap vertegenwoordigt van het Verenigd Koninkrijk, John Battle, is een van degenen die enthousiast zijn over hernieuwbare energie en hij heeft mij persoonlijk de verzekering gegeven dat hij niet zal toestaan dat ALTENER II maar blijft liggen tot het te laat is om het ten uitvoer te leggen. Hij zal alles doen wat in zijn vermogen ligt om ervoor te zorgen dat een kwestie die van belang is voor alle Europeanen op het juiste niveau wordt behandeld. Naar mijn mening is het budget in het voorontwerp van begroting sterk verbeterd. Dat is op zich zeer bemoedigend.
<P>
Toen de Europese Unie van start ging, was de aandacht vooral gericht op steenkool en op kernenergie. Volgens mij moet er nu gekeken worden naar hernieuwbare energie en daarom ben ik zo blij dat ALTENER II de steun zal krijgen van elke fractie in dit Parlement.

<SPEAKER ID=50 LANGUAGE="FI" NAME="Matikainen-Kallström">
Mijnheer de Voorzitter, de door de Commissie beoogde doelstelling die het aandeel hernieuwbare energiebronnen in het hele energieverbruik in de EU met 15 % vergroot tot het jaar 2010, is in overeenstemming met de doelstellingen van Kyoto en moet ook door het Parlement worden gesteund. In Finland is deze doelstelling al ruimschoots gehaald. Door met behulp van het ALTENER-programma de ontwikkeling van de markt en de activiteiten op het gebied van onderwijs en voorlichting voort te zetten, bevorderen we het gebruik van hernieuwbare energiebronnen in de hele Unie.
<P>
Verschillende landen bevinden zich alleen al vanwege hun geografische ligging in een aparte positie. Volgens het voorgestelde contingent per land kost de extra vermindering van de uitstoot Finland het meest van alle lidstaten per verminderde ton CO2 . Bij ons zijn alle gemakkelijkste reducties van uitstoot al gerealiseerd, zoals stadsverwarming, het gebruik van hout als brandstof, warmtekrachtkoppeling en energiebesparingsprogramma's. Overgebleven zijn alleen nog de zeer dure alternatieven en middelen. Hoogwaardige technologie wordt in ons land in vrijwel elke sector gebruikt. Onze huizen, die voor het koude klimaat zijn gebouwd, laten bijvoorbeeld geen warmte ontsnappen zoals in veel andere lidstaten.

<SPEAKER ID=51 NAME="Papoutsis">
Mijnheer de Voorzitter, geachte afgevaardigden, ik wil in eerste instantie de rapporteur, mevrouw Bloch von Blottnitz, van harte bedanken voor het werk dat zij voor het ALTENERprogramma heeft verricht.
<P>
Voordat ik inga op de door het Parlement in tweede lezing ingediende amendementen, wilde ik enkele meer algemene ontwikkelingen vermelden. U zult zich wellicht nog herinneren dat ik tijdens de voltallige vergadering van november jongstleden het ALTENER-programma heb gepresenteerd. Ik heb toen een kader geschetst voor dit programma en u gezegd welke ambities wij koesterden voor de versterking van dit beleid. Alhoewel sedertdien nog maar vijf maanden zijn verstreken, kan ik tot mijn groot genoegen nu reeds melding maken van enkele gunstige ontwikkelingen. Ik heb u toen gezegd dat ik van plan was zo spoedig mogelijk het Witboek over de hernieuwbare energiebronnen en het kaderprogramma voor energie aan de Europese Commissie ter goedkeuring voor te leggen. Beide voorstellen zijn inmiddels met algemene stemmen door de Commissie goedgekeurd en worden momenteel in de communautaire instanties behandeld.
<P>
Waarschijnlijk zal tijdens de Raad van 11 mei aanstaande voor het Witboek over de hernieuwbare energiebronnen een resolutie worden aangenomen waarin steun wordt uitgesproken voor onze voorstellen. Dit is zeer belangrijk daar het ALTENER II-programma een essentieel instrument is voor de toepassing van de in het Witboek beschreven communautaire strategie en het actieprogramma.
<P>
Dan zou ik nu met uw instemming kort willen ingaan op twee, door een aantal afgevaardigden aangestipte, specifieke vraagstukken. Ik moet u in eerste instantie zeggen dat ik volkomen akkoord ga met hetgeen de heer Alavanos zei. Wij moeten inderdaad de windenergie nog sterker bevorderen.
<P>
(Spreker wordt door de Voorzitter onderbroken)

<SPEAKER ID=52 NAME="Voorzitter">
Geachte collega's, ik begrijp de reden waarom er enige onrust heerst; het debat is immers vertraagd door oorzaken waar wij in het geheel niet de hand in hebben. Niettemin wil ik er andermaal op aandringen dat u zich thans onthoudt van onderlinge gesprekken en daardoor voor de sprekers - zowel voor de leden als voor de commissaris - de voorwaarden schept waaronder zij met passende waardigheid kunnen worden aangehoord.

<SPEAKER ID=53 NAME="Papoutsis">
Dank u wel, mijnheer de Voorzitter. Ik zei dus dat ik volkomen akkoord ga met hetgeen de heer Alavanos zei over de noodzaak de windenergie sterker te bevorderen. Dit geldt met name voor de gebieden waar de omstandigheden gunstig zijn voor windenergie, zoals de Cycladen en andere gebieden in Europa. Ik kan u verzekeren dat wij in samenwerking met de lidstaten al onze zeilen zullen bijzetten. Bovendien heeft de Commissie voorgesteld in de verordening betreffende het Regionaal Fonds voor de tijd na het jaar 2000 activiteiten op te nemen voor onder meer de hernieuwbare energiebronnen. Ik hoop dat het Europees Parlement steun zal verlenen aan dit voorstel.
<P>
Mevrouw Rothe en de heer Pinel spraken over afval. In het ALTENER-programma en meer algemeen in het afvalbeleid van de Gemeenschap wordt prioriteit verleent aan een ecologische verwerking van met name het organische gedeelte van het afval. Ik noem hier de biomassa.
<P>
Ik moet u eerlijk bekennen dat ik bijzonder verheugd ben over de instemming van zowel de Raad als het Parlement met het Commissievoorstel voor ALTENER II. Praktisch alle in dit programma opgenomen acties zijn zonder enige wijziging goedgekeurd. Daaruit blijkt hoe belangrijk ALTENER II is. Daarom moet dit programma tijdens de Raad van 11 mei aanstaande worden aangenomen. Dan kan nog dit jaar met de toepassing daarvan worden begonnen.
<P>
Ik wilde verder nog iets herhalen dat ik reeds tijdens de eerste lezing heb vermeld. Een aantal amendementen hoort qua inhoud eerder thuis in het Witboek over de strategie van de Gemeenschap voor de hernieuwbare energiebronnen en niet zozeer in ALTENER.
<P>
Van de door u ingediende amendementen kan de Commissie in principe akkoord gaan met de amendementen 1, 2, 6, 7 en 9. Wel houdt de Commissie zich aan haar tijdens de eerste lezing ingenomen standpunt dat de in de amendementen 1 en 2 genoemde principes beter op hun plaats zijn in respectievelijk de overwegingen 20 en 19.
<P>
Met de amendementen 7 en 9 wordt ons inziens reeds elders in het voorstel voor ALTENER II rekening gehouden. Amendement 6 hoort qua inhoud eerder thuis in het voorstel voor het Witboek over de hernieuwbare energiebronnen.
<P>
In amendement 3 is sprake van de indirecte kosten en de vermelding daarvan op de facturen. Ons inziens is dit voorbarig. Wij moeten deze mogelijkheid eerst onderzoeken en dan kunnen wij dit misschien regelen in een later wetgevingsvoorstel.
<P>
De amendementen 5 en 9 gaan over de begrotingskredieten. De Commissie heeft in de notulen van de Energieraad van december jongstleden een verklaring laten opnemen waarin zij haar verzet uitspreekt tegen de vermelding van een begrotingsbedrag in het besluit. Eveneens is de Commissie van mening dat het bedrag dat de Raad voor twee jaar heeft goedgekeurd, onvoldoende is. Dus is voor ons ook het bedrag dat de begrotingsautoriteit voor 1998 heeft vastgesteld onvoldoende. Daarom kan de Commissie instemmen met amendement 5. Amendement 8 kunnen wij daarentegen niet overnemen, evenmin als amendement 10 over de comitologie.
<P>
Mijnheer de Voorzitter, de Commissie doet haar uiterste best om zo veel mogelijk voorstellen van het Parlement in haar wetgevingsvoorstel, dat momenteel ter besluitvorming voorligt, over te nemen.
<P>
Derhalve wil ik nogmaals mevrouw Bloch von Blottnitz en de leden van de Commissie onderzoek, energie en technologische ontwikkeling van het Europees Parlement van harte bedanken voor hun inspanningen.

<SPEAKER ID=54 NAME="Voorzitter">
Dank u zeer, commissaris Papoutsis.
<P>
Namens het Parlement verzoek ik u ons te willen verontschuldigen voor de omstandigheden waarin het debat verlopen is.
<P>
Het debat is gesloten.
<P>
De stemming vindt vandaag om 11.00 uur plaats.

<CHAPTER ID=5>
Luchtverontreiniging door motorvoertuigen
<SPEAKER ID=55 NAME="Voorzitter">
Aan de orde is de aanbeveling voor de tweede lezing (A4-0126/98), namens de Commissie milieubeheer, volksgezondheid en consumentenbescherming, betreffende het gemeenschappelijk standpunt, door de Raad op 23 maart 1998 vastgesteld met het oog op de aanneming van de richtlijn van het Europees Parlement en de Raad betreffende maatregelen tegen luchtverontreiniging door emissies van motorvoertuigen en tot wijziging van richtlijn 70/220/EEG van de Raad voor wat lichte bedrijfsvoertuigen betreft (C4-0177/98-96/0164B(COD)) (Rapporteur: de heer Lange).

<SPEAKER ID=56 NAME="Lange">
Mijnheer de Voorzitter, geachte collega's, in februari hebben wij in het kader van het auto-olieprogramma een beslissing genomen over de luchtkwaliteit in Europa. Daaraan ontbrak een kleine bouwsteen. Dat waren de lichte bedrijfswagens. Dat zijn de voertuigen die in de steden het distributievervoer verzorgen, de postbodes, de kleine groentehandelaren, het distributievervoer voor leveranciers. Daarom moeten we ook hier zo snel mogelijk juist voor deze voertuigen een bouwsteen toevoegen, zodat de kwaliteit van de lucht in Europa's steden beter wordt.
<P>
Deze procedure in tweede lezing toont overduidelijk aan dat het Parlement snel en doeltreffend kan werken. We hebben het gemeenschappelijk standpunt op 2 april ontvangen en zijn daarmee vandaag - eind april - al klaar en we kunnen vandaag een besluit nemen. Dus zo snel en doeltreffend kan het Parlement werken. Daarom wil ik nu ook geen lange uiteenzetting houden, maar in deze traditie blijven en snel en efficiënt aanbevelen dit voorstel van de milieucommissie over te nemen, zodat de industrie weet waar zij aan toe is en zodat de kwaliteit van de lucht in Europa's steden beter wordt.

<SPEAKER ID=57 NAME="Bangemann">
Mijnheer de Voorzitter, ik wil het Parlement ervoor bedanken dat we ook in de procedure snel en doeltreffend tot een resultaat kunnen komen. Ook wil ik de heer Lange bedanken en er begrip voor vragen, nu we in de gelegenheid zijn dit dossier in het overleg mee te nemen, dat de Commissie de amendementen, die het auto-olieprogramma II te boven gaan, en dat geldt in het bijzonder voor amendement 5 en de andere amendementen die daarmee verband houden, niet kan aanvaarden. Dat betekent echter niet dat we niet, zoals tot nu toe, zeer open en positief met het Parlement zullen samenwerken. Deze opmerking is weliswaar niet door velen gehoord, maar dat is ook niet nodig, want het is bekend dat we daar voorstander van zijn.

<SPEAKER ID=58 NAME="Voorzitter">
Dank u zeer, commissaris Bangemann.
<P>
Het debat is gesloten.
<P>
De stemming vindt vandaag om 11.00 uur plaats.

<CHAPTER ID=6>
Stemming
<SPEAKER ID=59 LANGUAGE="IT" NAME="Amadeo">
Mijnheer de Voorzitter, geachte collega's, ik zou het Parlement willen voorstellen zich solidair op te stellen met het personeel van het Europees Parlement, dat nu bijeen is in een permanente algemene vergadering om de onafhankelijkheid van het Europees ambtenaarschap tegen nationalisering en verpolitieking te verdedigen.

<SPEAKER ID=60 LANGUAGE="EN" NAME="Banotti">
Mijnheer de Voorzitter, om iedere dubbelzinnigheid te vermijden wil ik opmerken dat mijn fractie tegen alle amendementen zal stemmen. We hebben dit om procedurele redenen besloten. Tegenover een gezamenlijke tekst stonden we positief, maar jammer genoeg vond de heer Nicholson dat hij daar zijn handtekening niet onder kon zetten. Ons standpunt is dat we deze tekst ongewijzigd steunen. Dit betekent niet dat we niet instemmen met de essentie van sommige amendementen, maar wij zijn ervan overtuigd dat het akkoord van Goede Vrijdag een aantal krachtige verbintenissen bevat ten overstaan van ontwapening. Mijn fractie zal dan ook voor de compromistekst stemmen waarover gisteren is beraadslaagd.

<SPEAKER ID=61 LANGUAGE="EN" NAME="Cox">
Mijnheer de Voorzitter, ik wil het over hetzelfde onderwerp hebben. De kwestie van de ontwapening in Noord-Ierland is zeer delicaat en ligt uitermate gevoelig. Ik wil dat er geen enkele onduidelijkheid over is dat de liberale fractie voor de gezamenlijke resolutie zal stemmen en de amendementen niet zal goedkeuren. Tegen de heer Nicholson en de mensen die hij vertegenwoordigt, wil ik zeggen dat wij dat doen omdat wij vinden dat de gevoelige ontwapeningskwestie uitgebreid aan bod komt in het kader van het akkoord. Daarom willen we geen afzonderlijke punten uit de tekst van het akkoord lichten. Wij steunen hetgeen in het akkoord staat en zullen niet voor amendementen op de gezamenlijke resolutie stemmen.

<SPEAKER ID=62 NAME="De Voorzitter">
Waarde collega's, wij kunnen geen nieuw debat voeren. Bewaart u uw opmerkingen voor eventuele stemverklaringen. Eerlijk gezegd brengt u mij een moeilijk parket, want nu hebben nog meer collega's het woord gevraagd. Ik geef het woord aan nog twee collega's en dat sluit ik dit debat.

<SPEAKER ID=63 LANGUAGE="EN" NAME="Collins, Gerard">
Mijnheer de Voorzitter, ik kan met betrekking tot de amendementen opmerken dat ik natuurlijk steun verleen aan de strekking ervan, te weten het inleveren van alle wapens die in het bezit zijn van terroristen van beide zijden. Maar ik wil wel stellen dat het zeer onverstandig is om welke kwestie dan ook die reeds uitgebreid in het akkoord aan bod komt, eruit te lichten. Daarom kunnen wij in dit stadium geen enkel amendement steunen. Met betrekking tot de amendementen waarin de term "Republiek Ierland" wordt gebruikt, wil ik de collega's er graag aan herinneren dat de officiële naam van mijn land Ierland is.

<SPEAKER ID=64 LANGUAGE="EN" NAME="Nicholson">
Mijnheer de Voorzitter, ik heb deze amendementen vanochtend niet ingediend om deze Vergadering in moeilijkheden te brengen. Maar ik moet wel opmerken, mevrouw Banotti, mijnheer Cox en mijnheer Collins, dat mondelinge steun alleen niet voldoende is. Ik zeg vandaag tegen dit Parlement dat u een kans heeft om tegen alle terroristen in Noord-Ierland te zeggen dat zij hun wapens moeten inleveren. Stem voor mijn amendement. Daarom heb ik het ingediend.

<SPEAKER ID=65 LANGUAGE="EN" NAME="Green">
Mijnheer de Voorzitter, ik hoop dat u geen stemverklaring zult accepteren van deze mensen. Ze hebben ze al van tevoren afgelegd.
<P>

<SPEAKER ID=66 NAME="De Voorzitter">
Mevrouw Green, u hebt volkomen gelijk. Dat zei ik zojuist zelf ook al. Nu heeft echter ook de heer Hume het woord gevraagd. Ik bevind mij nu in een heel moeilijke situatie. Helaas hebben wij een begin gemaakt met dit debat en ben ik gedwongen de anderen oneerlijk te behandelen. Ik geef nog het woord aan de heer Hume, want ik kan de fracties niet discrimineren.

<SPEAKER ID=67 LANGUAGE="EN" NAME="Hume">
Mijnheer de Voorzitter, laten we een en ander even op een rijtje zetten. De heer Nicholson heeft een zeer ernstige kwestie aan de orde gesteld - namelijk het ontwapenen van gewelddadige organisaties. Wij zijn het daar allemaal mee eens. Maar ik wil er wel op wijzen dat wij door onze goedkeuring te hechten aan het akkoord en aan de gezamenlijke resolutie, volgens de tekst van de overeenkomst voor het volgende stemmen: "Alle partijen die aan het akkoord deelnemen bevestigen nogmaals hun verbintenis ten overstaan van de algehele ontwapening van alle paramilitaire organisaties" . Dat is waar de Vergadering voor stemt.
<P>

<P>
(Het Parlement neemt de gezamenlijke resolutie aan)

<SPEAKER ID=68 LANGUAGE="EN" NAME="Falconer">
Mijnheer de Voorzitter, overeenkomstig de instructies van het Bureau heb ik vóór de stemming het woord gevraagd. U had mij vóór deze stemming het woord moeten verlenen. In de notulen dient opgenomen te worden dat ik hier bij deze stemming aanwezig was.

<SPEAKER ID=69 NAME="De Voorzitter">
Mijnheer Falconer, gelukkig herinnert u ons steeds weer aan de richtsnoeren van het Bureau. Stelt u zich voor dat iemand ze zou vergeten!

<SPEAKER ID=70 LANGUAGE="FR" NAME="de Gaulle">
Mijnheer de Voorzitter, ik zal niet aan de stemming deelnemen, want ik vind de invoering van de eenheidsmunt politiek boerenbedrog.
<P>
Betreffende paragraaf 11
<SPEAKER ID=71 NAME="von Wogau">
, rapporteur. (DE) Mijnheer de Voorzitter, ik wil het volgende mondelinge amendement voorstellen, namelijk om het laatste woord in de Duitse tekst, " te verdiepen" te vervangen door "voort te zetten" .
<P>
Betreffende paragraaf 16
<SPEAKER ID=72 NAME="von Wogau">
, rapporteur. (DE) Mijnheer de Voorzitter, wat betreft paragraaf 16, dit is een belangrijk punt, maar wat er wordt gezegd staat niet centraal in dit verslag. Om een zo breed mogelijke meerderheid in dit Parlement te bereiken ben ik bereid dit artikel te schrappen en ik zou de collega's die daar moeite mee hebben willen vragen hetzij tegen te stemmen hetzij zich van stemming te onthouden.

<SPEAKER ID=73 NAME="De Voorzitter">
Mijnheer von Wogau, als rapporteur hebt u het recht uw eigen paragraaf 16 in te trekken. Wij hoeven niet te stemmen over deze intrekking.
<P>
Betreffende paragraaf 26
<SPEAKER ID=74 NAME="von Wogau">
, rapporteur. (DE) Mijnheer de Voorzitter, hier stel ik als rapporteur voor in de tweede zin het woord "zullen" door "kunnen" te vervangen, dus will door may .
<P>
Betreffende amendement 7
<SPEAKER ID=75 LANGUAGE="IT" NAME="Dell'Alba">
Mijnheer de Voorzitter, enkele andere mondelinge amendementen hebben wij aanvaard, vandaar dat ik met uw goedvinden en dat van het Parlement, maar vooral met instemming van de rapporteur, een mondeling amendement zou willen indienen omdat het amendement juridisch slecht geformuleerd is. Het gaat, ik heb het al gezegd, om een kleine technische wijziging die ik, als u het ermee eens bent, zou willen voorlezen: "Verzoekt de Europese Raad zijn toezeggingen na te komen en één kandidaat voor het presidentschap van de Europese Centrale Bank voor te stellen op zijn volgende topbijeenkomst op 2 mei 1998" .
<P>
Ik zou hierover de mening van de rapporteur willen vragen.

<SPEAKER ID=76 NAME="von Wogau">
, rapporteur. (DE) Mijnheer de Voorzitter, we hebben in de economische commissie over het amendement in zijn oorspronkelijke vorm gesproken en zijn daar tot de conclusie gekomen dat het zo niet kan worden aangenomen, omdat er ook feitelijk twee onjuistheden in staan en het zo was geformuleerd, dat we het daarmee niet eens konden zijn. In de formulering zoals die nu luidt, weerspiegelt het een zeer brede opvatting in dit Parlement. Ik heb bij de verschillende fracties in de commissie navraag gedaan. Ze waren allen van mening, dat de inhoud zoals die nu is, de mening van het Parlement weergeeft. Daarom wil ik voorstellen het amendement van collega Dell'Alba in zijn gewijzigde vorm goed te keuren.
<P>
Betreffende paragraaf 43
<SPEAKER ID=77 NAME="von Wogau">
, rapporteur. (DE) Mijnheer de Voorzitter, met betrekking tot punt 43 wil ik het volgende zeggen: in de commissie waren we het al eens over het compromisamendement, maar omdat de formulering niet helemaal klopte, hebben we het volgende besloten. Punt 12, dat we al hebben goedgekeurd, drukt precies uit wat hier moet worden uitgesproken en daarom zou ik als rapporteur willen voorstellen dat we 43 verwerpen en dat degenen die daar een probleem mee hebben, zich tenminste, en daar wil ik krachtig op aandringen, van stemming onthouden.
<P>
(Het Parlement neemt de resolutie aan)

<SPEAKER ID=78 NAME="Desama">
Mijnheer de Voorzitter, aangezien wij daarstraks bij het debat weinig talrijk waren - en ik vraag mijn collega's aandachtig te luisteren, want het is een belangrijk moment - wil ik mijn standpunt als rapporteur ten aanzien van de verschillende amendementen duidelijk maken. De stemming die vandaag plaatsvindt sluit immers een procedure af die zes jaar geleden werd ingezet.
<P>
Wij zullen over vier amendementen stemmen. Ik zal het eerst hebben over de eerste drie. Mijnheer de Voorzitter, ik vraag u mij opnieuw het woord te geven voor het laatste amendement, dat paradoxaal genoeg, het nummer 1 draagt. Wat de amendementen 2, 3 en 4 betreft, wil ik zeggen dat ik er als rapporteur tegen ben. Ik vraag de vergadering dan ook die amendementen te verwerpen, op het gevaar af mijn eigen fractie in verlegenheid te brengen. Ik verzet mij immers ook tegen een amendement van mijn fractie, namelijk amendement 2 van mevrouw McNally.
<P>
De redenen waarom ik tegen die amendementen ben, zijn duidelijk en hebben geen betrekking op de grond van de zaak. Maar het Britse voorzitterschap, dat zich fel heeft ingezet voor dat compromis, de Commissie, die dit kan bevestigen als de heer commissaris het wil, en ikzelf zijn na zes jaar werk van mening dat wij inzake de punten waarop de amendementen betrekking hebben, geen beter compromis kunnen vinden dan wat thans voorligt. Nu de bemiddelingsprocedure inzetten voor die amendementen kan er echt voor zorgen dat een richtlijn, die dringend ten uitvoer moet worden gelegd, geblokkeerd wordt. Alle actoren van de energiesector wachten op die richtlijn. Ik vraag u dan ook, beste vrienden, ongeacht uw standpunt over de grond van de zaak, blijk te geven van politiek plichtsbesef en de amendementen te verwerpen.

<SPEAKER ID=79 NAME="Plooij-van Gorsel">
Voorzitter, om de verwarringen ter linkerzijde nog wat groter te maken, amendementen 2 en 4, één van de socialisten en één van de liberalen, zijn dus identiek. De socialisten zijn dus van plan op de eerste plus nog een tweede min te stemmen. Het lijkt mij dat dat bij de kiezers verwarring zal geven als het een hoofdelijke stemming is.
<P>
Betreffende amendement 1
<SPEAKER ID=80 NAME="Desama">
Mijnheer de Voorzitter, de Commissie onderzoek, technologische ontwikkeling en energie had dit amendement van de heer Pompidou goedgekeurd om de Commissie ertoe aan te zetten haar standpunten terzake te verduidelijken, namelijk om het Parlement te waarborgen dat de Commissie heel snel een verslag zou voorleggen over de toepassing van de richtlijn. In dat amendement hadden wij de Commissie een termijn van drie jaar gegeven.
<P>
Daarstraks heeft de heer Papoutsis in verband met dit amendement gezegd dat de Commissie het kan aanvaarden maar dat de Commissie in feite nog kortere termijnen voor ogen had dan die in het amendement. Ik vind dan ook - met permissie van mijn collega's van de Fractie van de Europese Volkspartij - dat wij niet roomser dan de paus moeten zijn en ik vraag dus het amendement van de energiecommissie te verwerpen.

<SPEAKER ID=81 NAME="Papoutsis">
Mijnheer de Voorzitter, geachte afgevaardigden, na de stemming over het verslag van de heer Desama, wil ik het Parlement en met name de rapporteur, de heer Desama, van harte bedanken. Met de stemming van vandaag is een belangrijke stap gezet in de richting van de voltooiing van de interne markt.
<P>
Dit is ook in politiek opzicht een belangrijke dag. Zes jaar lang hebben wij onderhandeld over de richtlijn inzake de aardgasmarkt. Met de richtlijn voor de interne elektriciteitsmarkt, waar tijdens deze zittingsperiode minder dan twee jaar onderhandelingen over zijn gevoerd, hebben wij nu een nieuwe dimensie kunnen toevoegen aan de Europese binnenmarkt. Deze binnenmarkt kent een jaarlijkse omzet van 250 miljard ecu, oftewel binnenkort 250 miljard euro, en zal veel voordelen met zich meebrengen voor het bedrijfsleven, de werkgelegenheid en de Europese burgers.
<P>
Daarom wil ik nogmaals het Parlement van harte bedanken voor zijn zeer belangrijke en opbouwende bijdrage aan onze inspanningen.

<SPEAKER ID=82 LANGUAGE="DE" NAME="Mombaur">
Mijnheer de Voorzitter, met deze stemming komt een einde aan een debat, dat zich over drie zittingsperiodes heeft uitgestrekt. Namens mijn fractie wil ik de rapporteur, de heer Desama, hartelijk bedanken voor zijn buitengewoon grote betrokkenheid en de successen die het Parlement uiteindelijk heeft geboekt!
<P>

<SPEAKER ID=83 NAME="De Voorzitter">
Alhoewel in het Reglement nergens sprake is van uitingen van sympathie, mogen dergelijke vriendelijke woorden zoals die van u, mijnheer Mombaur, niet onuitgesproken blijven.
<P>
(De Voorzitter verklaart dat het gemeenschappelijk standpunt is goedgekeurd) Aanbeveling voor de tweede lezing (A4-0143/98) van de Commissie onderzoek, technologische ontwikkeling en energie, betreffende het gemeenschappelijk standpunt, vastgesteld door de Raad met het oog op de aanneming van de beschikking van het Europees Parlement en de Raad betreffende een meerjarenprogramma ter bevordering van hernieuwbare energiebronnen in de Gemeenschap - ALTENER II (C4-0032/98-97/0106(SYN)) (Rapporteur: mevrouw Bloch von Blottnitz)
<P>
(De Voorzitter verklaart dat het aldus gewijzigde gemeenschappelijk standpunt is goedgekeurd)
<SPEAKER ID=84 LANGUAGE="IT" NAME="De Luca">
Mijnheer de Voorzitter, gelieve in de notulen te laten opnemen dat ik vanaf nu aanwezig ben en dat ik niet aan de stemming zal deelnemen.

<SPEAKER ID=85 NAME="De Voorzitter">
Mijnheer De Luca, dat hebben wij genoteerd.
<P>
Betreffende amendement 29
<SPEAKER ID=86 LANGUAGE="DE" NAME="Pirker">
Mijnheer de Voorzitter, ik heb al voor deze stemming het woord gevraagd, en wel om een zeer eenvoudige reden. Er is hier duidelijk sprake van onjuiste vertalingen in meerdere talen met betrekking tot amendement 29 en dat kan dan ook tot een volkomen andere uitslag van de stemming leiden. Het gaat hier om een maatregel tegen de jeugdwerkloosheid. Veel jongeren zijn voor de verkeerde beroepen opgeleid, waarnaar geen vraag bestaat. Daarom luidt hier het voorstel, dat de Commissie vaststelt naar welke beroepen werkelijk vraag bestaat met een kwalitatieve analyse van de vraag op de arbeidsmarkt per beroep. Deze moet dan aan de lidstaten ter beschikking worden gesteld en deze besluiten of ze deze informatie opnemen en de opleidingsprogramma's al of niet veranderen. Dat wil dus zeggen dat het om een dienstverlening gaat en de lidstaten besluiten op vrijwillige basis de programma's al of niet te wijzigen. Dat is in veel vertalingen als een verplichting terechtgekomen en dat kan tot een vertekening van de uitslag van de stemming leiden. Daarom vraag ik u de stemming over amendement 29 over te doen.

<SPEAKER ID=87 NAME="De Voorzitter">
Mijnheer Pirker, wij zullen de vertaling uit het Duits naar de andere talen laten controleren. U hoeft niet ongerust te zijn. Uw amendement is aangenomen. Ik heb u niet onmiddellijk het woord gegeven, omdat ik de stemmingen zo snel mogelijk probeer te doen verlopen. Als ik voortdurend moet onderbreken om iemand het woord te geven, zitten wij hier straks nog.
<P>
(Het Parlement neemt de wetgevingsresolutie aan)

<SPEAKER ID=88 NAME="De Voorzitter">
Dan hebben wij ook dit thema afgehandeld. Ik kan natuurlijk moeilijk de rapporteur gelukwensen.

<SPEAKER ID=89 LANGUAGE="ES" NAME="Medina Ortega">
Mijnheer de Voorzitter, aangezien de voorzitter in dit geval de rapporteur niet kan feliciteren, heb ik het woord gevraagd omdat ik dit namens de Socialistische Fractie wil doen.
<P>

<SPEAKER ID=90 NAME="De Voorzitter">
De Spaanse vriendelijkheid ontbreekt nooit en hult zich dit keer in de persoon van de heer Medina Ortega. Natuurlijk ben ik ook de socialistische fractie dankbaarheid verschuldigd.

<SPEAKER ID=91 LANGUAGE="EN" NAME="Thors">
Mijnheer de Voorzitter, het probleem dat de heer Medina Ortega aan de orde stelt, zouden we voorkomen als de rapporteur niet als voorzitter zou optreden tijdens de behandeling van zijn verslag.

<SPEAKER ID=92 NAME="De Voorzitter">
Mevrouw Thors, zoals u weet, is dit een gebruikelijke praktijk en als de verslagen verder geen problemen opwerpen, is er geen vuiltje aan de lucht.
<P>
Verslag (A4-0134/98) van de heer Ettl, namens de Commissie werkgelegenheid en sociale zaken, over het voorstel voor een richtlijn van de Raad betreffende de bescherming van de rechten op aanvullend pensioen van werknemers en zelfstandigen die zich binnen de Europese Unie verplaatsen (COM(97)0486 - C4-0661/97-97/0265(CNS))
<P>
(Het Parlement neemt de wetgevingsresolutie aan)

<SPEAKER ID=93 LANGUAGE="DE" NAME="Soltwedel-Schäfer">
Mijnheer de Voorzitter, het spijt me, maar ik heb zojuist van hier uit niet zo goed als u kunnen zien dat de amendementen 3, 4 en 5 van de groenen werkelijk met zo'n duidelijke meerderheid zijn verworpen.
<P>
(Tekenen van onrust) Eerlijk gezegd kan ik me dat ook nauwelijks voorstellen, omdat de Raad en de Commissie het gisteren in het vragenuur met deze punten eens waren. Dat was het onderwerp van het vragenuur. Het is bevestigd. Er bestaan op het gebied van de ecologisering van de textielindustrie al werkgroepen.

<SPEAKER ID=94 NAME="De Voorzitter">
Mevrouw Soltwedel-Schäfer, u weet dat het Parlement het recht heeft in alle wijsheid te besluiten over zijn standpunt. Daarbij hoeft het geen rekening te houden met noch het standpunt van de Raad, noch dat van de Commissie, noch onze individuele standpunten. Het is niet de eerste keer dat dit gebeurt. Het Parlement besluit over zijn mening en mijns inziens is elk commentaar overbodig. Het Parlement heeft besloten twee amendementen te verwerpen en het daaropvolgende aan te nemen.
<P>
(Het Parlement neemt de gezamenlijke resolutie aan)

<SPEAKER ID=95 NAME="Ullmann">
De fractie van de groenen is het met de Commissie en de meerderheid in het Parlement eens dat de verdere ontwikkeling van de markt voor elektronische diensten - betaaltelevisie, pay-perview, betaalradio, online-toegang tot gegevensbanken - enerzijds en de huidige juridische fragmentering van deze markt door de nationale wetgevingen anderzijds een regeling op Gemeenschapsniveau onontbeerlijk maken.
<P>
De onderhavige richtlijn voldoet in zoverre aan deze doelstelling, dat zij door de samenhangende definities van beschermde diensten een voldoende omvattend en voldoende soepel kader op Gemeenschapsniveau schept voor de toepassing van de regels van de interne markt en van de uitsluiting van ongeoorloofde toegangstechnieken.
<P>
We delen de opvatting van de economische commissie en de cultuurcommissie dat ondanks elders bestaande regelingen ook in deze richtlijn uitdrukking moet worden gegeven aan het belang van de bescherming van auteursrechten tegen de belangen van de exploitanten, aan het veiligstellen van een van marktbelangen onafhankelijke toegang tot openbare informatie en aan de mogelijkheid van bescherming van de privésfeer door coderingstechnieken.
<P>
Ook zijn we het eens met degenen die elke inperking van de definities van de artikelen 1c en 1e afwijzen.
<P>
Resolutie over Noord-Ierland
<SPEAKER ID=96 LANGUAGE="EN" NAME="Malone">
Mijnheer de Voorzitter, ik ben werkelijk blij dat ik in de gelegenheid word gesteld het woord te voeren. Omdat er gisteren onvoldoende tijd was, konden niet alle aanwezigen die het woord wilden voeren, dat ook inderdaad doen. Terecht was John Hume onze belangrijkste spreker. Het is voor een groot stuk ook aan hem te danken dat we met het vredesproces zover gekomen zijn. De kritiek die de socialistische fractie gisteren en vandaag ook weer heeft geventileerd bij monde van Jim Nicholson wil ik evenwel van de hand wijzen.
<P>
Voor mij is het een duidelijke zaak dat het akkoord inzake Noord-Ierland in zijn geheel geaccepteerd dient te worden; er is helemaal geen sprake van dat alleen bepaalde aspecten eruit gelicht kunnen worden. Ik ben blij dat een overweldigende meerderheid hier vanochtend voor de gezamenlijke resolutie stemde die opgesteld en goedgekeurd werd door vertegenwoordigers van alle belangrijke fracties.
<P>
Ik heb gisteren met veel genoegen vastgesteld dat de Raad en de Commissie het vredesproces in Noord-Ierland blijven steunen, iets wat zij altijd hebben gedaan. Onze rol in de steunverlening aan Noord-Ierland is een groot succes geweest. Zo was de financiële steun die naar de partnerschappen is gegaan de allereerste gelegenheid waarbij republikeinen en loyalisten samen rond de tafel zijn gaan zitten en aan de basis hebben samengewerkt. De aankondiging van voortgezette financiële steun van de Europese Unie is precies wat Noord-Ierland in deze kritieke fase nodig heeft.
<P>
Ook ben ik erg blij dat onze fractie de aanzet heeft gegeven tot het voorstel om hier gisteren een debat te houden. Het is immers belangrijk dat de standpunten van het Parlement op een duidelijke manier naar voren worden gebracht en dat onze goede wil altijd en overal te zien is. Tot slot wil ik ook hulde brengen aan de rol van de Women's Coalition in het proces. Ik hoop dat we hun stem in Noord-Ierland zullen blijven horen en dat deze nog krachtiger zal worden.

<SPEAKER ID=97 NAME="De Voorzitter">
Ik heb u toegestaan uw spreektijd te overschrijden omdat ik me eerlijk gezegd toch wat bezwaard voelde wegens het feit dat ik vanochtend enkele van uw collega's in de gelegenheid heb gesteld het woord te voeren. Ik bevond mij toen in een bijzonder lastige positie aangezien de Vergadering terecht eiste dat er geen discussie zou volgen. Anderzijds had ik enkele sprekers reeds het woord gegeven en voelde ik me bijzonder ongemakkelijk tegenover uw verzoek. Dus heb ik u nu extra tijd gegeven om dit goed te maken.

<SPEAKER ID=98 LANGUAGE="EN" NAME="Nicholson">
Mijnheer de Voorzitter, ik wil vandaag graag duidelijk maken waarom ik tegen deze resolutie stem. Ik hoop dat mevrouw Malone nog even kan blijven om naar mijn redenen te luisteren, omdat het haar wellicht goed zal doen. We hebben tegengestemd omdat de socialistische fractie niet bereid was ontwapening in de resolutie op te nemen. Ik wil u wel even zeggen, mevrouw Malone, dat ik niet selectief te werk ga. En verder wil ik u vertellen dat deze overeenkomst er alleen maar gekomen is dankzij de moed en vastberadenheid die mijn fractieleider in dit alles heeft getoond.
<P>
Ik wil tegen u en de socialistische fractie zeggen dat ik in deze Vergadering spreek namens de grootste unionistische fractie in Noord-Ierland. Als de socialistische fractie geen rekening wenst te houden met hetgeen wij voelen, met hetgeen wij zeggen en met datgene waarvan wij diep zijn overtuigd, wel, dan maar niet. Maar daar zit wel een risico aan vast, en een groot risico. Uw kameraad, de minister van Binnenlandse Zaken, heeft ons hier gisteren laten zien dat ze niet eens een evenwichtig betoog kon houden toen ze hier in de Vergadering was.
<P>
Mevrouw Malone, het moet voor iedereen in deze Vergadering duidelijk zijn dat ik wil dat alle terroristische groepen hun wapens neerleggen. Ik wil dat ze ze inleveren. Ik weet dat ze ze niet allemaal zullen inleveren, maar ze moeten op zijn minst een indicatie geven van hoeveel wapens ze zullen inleveren. Ik wil wel even opmerken dat deze Vergadering jammer genoeg de verkeerde boodschap heeft uitgezonden naar de unionisten die ik in NoordIerland vertegenwoordig. Ik zal mijn fractieleider een boodschap moeten overbrengen die niet positief is. Mooie woorden zijn niet voldoende, we moeten daden zien. Als je instemming wil, als je consensus wil, dan moet je ervoor werken. Ik heb niet gemerkt dat men getracht heeft een consensus te bereiken in de socialistische fractie hier in dit Parlement. Ik heb niets tegen de andere fracties in deze onderhandelingen, het ging alleen om de socialistische fractie.

<SPEAKER ID=99 NAME="Crowley">
Ik wil te kennen geven dat ik het akkoord dat de Ierse en Britse regering en de politieke partijen in Noord-Ierland op Goede Vrijdag hebben gesloten, ten volle steun. De inzet van beide regeringen en met name van minister-president Bertie Ahern en van de Britse premier toont aan hoe vurig de meerderheid van de bevolking van Ierland en Groot-Brittannië verlangt naar een rechtvaardige en duurzame vrede voor iedereen.
<P>
De tijd staat mij niet toe dat ik de lijst van alle deelnemers aan het vredesproces doorneem, maar het zou onvergeeflijk zijn als ik zou nalaten de enorme moed en visie te vermelden van de voormalige Ierse ministerpresident Albert Reynolds en van premier John Major. Het welslagen van de huidige onderhandelingen is terug te voeren tot het ondertekenen van de verklaring van Downing Street in 1993, waarbij de parameters werden vastgelegd voor samenwerking, wederzijds respect, gelijkheid en de hervorming van de onbillijkheden die inherent waren aan de stelsels.
<P>
Het zeer bekritiseerde document van de heren Adams en Hume heeft een belangrijke rol gespeeld om de nationalistische partijen rond te tafel te krijgen. Maar het is van belang vertegenwoordigers van loyalistische paramilitaire groeperingen bij de onderhandelingen te betrekken, teneinde met alle tradities rekening te kunnen houden.
<P>
De voortdurende steun, zowel financieel als moreel, van de instellingen van de Europese Unie is een essentieel onderdeel van het proces geweest. Europa heeft zijn geloof in het Ierse volk nooit verloren en heeft steeds geweten dat het land in staat is een oplossing te vinden met respect voor de verschillende tradities, terwijl tegelijkertijd gebouwd wordt aan gemeenschappelijke doelen en idealen.
<P>
Op 22 mei zal het eiland Ierland in een dubbel referendum stemmen over het akkoord en de voorgestelde wijzigingen van de Ierse grondwet, de Britse grondwettelijke wetgeving en de oprichting van nieuwe Noord-Zuidinstanties. Ik hoop dat een overweldigende meerderheid het akkoord zal steunen. Het is nu of nooit.
<P>
Ik wil graag afronden met twee citaten, het eerste van Abraham Lincoln: "Koester tegen niemand wrok, maar wees juist mild; volhard in het goede, want God leert ons het goede te zien. Laat ons ernaar streven het werk tot een goed einde te brengen."
<P>
Tot slot de veel geciteerde woorden van de dichter William Butler Yeats, uit het gedicht "The Lake Isle of Innisfree" : "En daar zal ik vrede vinden, want vrede komt met mondjesmaat; het druppelt van de sluier van de morgen naar waar de krekel zingt."

<SPEAKER ID=100 NAME="Hyland">
Ik begin mijn betoog met de opmerking dat ik bijzonder verheugd ben over het vredesakkoord dat de partijen in Belfast op Goede Vrijdag hebben gesloten.
<P>
Ik wil vooral hulde brengen aan de politieke partijen die de moed en overtuiging hebben gehad deel te nemen aan deze onderhandelingen en die ervoor hebben gezorgd dat er een evenwichtig en billijk akkoord is gesloten.
<P>
Dit akkoord is een evenwichtige en redelijke schikking met erkenning voor de verschillende waarden en culturen op het eiland Ierland.
<P>
Tegenstanders van het akkoord kunnen er niet prat op gaan dat zij iets hebben gedaan ter bevordering van de vrede en van verzoening op het eiland Ierland.
<P>
Dit akkoord moet de kans krijgen om te kunnen slagen en een overweldigende goedkeuring aan beide zijden van de Ierse grens zou in dit opzicht een verstandige stap in de goede richting zijn.
<P>
Ik ben blij met de rol die de Europese Unie heeft gespeeld door het proces van vrede en verzoening te steunen. Ik hoop dat dit in de nabije toekomst zo zal blijven.
<P>
Verslag-von Wogau (A4-0130/98)
<SPEAKER ID=101 LANGUAGE="FR" NAME="Berthu">
Mijnheer de Voorzitter, bij de stemming over het verslag-von Wogau over de convergentievoorwaarden voor de invoering van de eenheidsmunt heeft de Fractie van onafhankelijken voor het Europa van de Nationale Staten een test willen doen om aan te tonen dat er een immense kloof gaapt tussen de opvattingen van het Europees Parlement en die van de nationale parlementen inzake de controle op de muntunie.
<P>
Wij hebben inderdaad twee amendementen ingediend waarin de verzoeken die het Franse parlement formuleerde in zijn resolutie van 22 april jongstleden, woord voor woord zijn overgenomen: enerzijds het verzoek dat de president van de directie van de toekomstige centrale bank geregeld verslag uitbrengt bij de bevoegde organen van het Franse parlement over de doelstellingen en de werkzaamheden van de ECB; anderzijds het verzoek tot oprichting van een interparlementair comité voor de euro bestaande uit vertegenwoordigers van het Europees Parlement en van de nationale parlementen, met als taak regelmatig openbare hoorzittingen te organiseren met de leiders van de ECB over de krachtlijnen van het toekomstige muntbeleid.
<P>
De test blijkt honderd procent afdoende. Het Europees Parlement heeft die twee voorstellen massaal verworpen en zelfs een tegengesteld standpunt ingenomen door de volgende tekst aan te nemen, ik citeer: "Het Europees Parlement heeft als enige rechtstreeks gekozen instelling van de EU de officiële taak als dialoogpartner van de Europese Centrale Bank te fungeren" . En in de tekst van het Europees Parlement is er verder sprake van een uiterst geringe controle op de ECB die de soevereiniteit ervan niet in het gedrang mag brengen. Het zijn de woorden van ons Parlement.
<P>
In die verklaring worden de nationale parlementen dus volledig buiten spel gezet. Wij wisten heel goed - ik druk erop - dat onze amendementen, mochten ze zijn aangenomen, het antidemocratische karakter van de muntunie niet fundamenteel zouden hebben veranderd, maar de verwerping ervan maakt de les er des te leerrijker door, een les die het Franse parlement indachtig zal moeten zijn; nooit zal het Europees Parlement aanvaarden dat een greintje macht wordt gegeven aan de nationale parlementen van de Unie, omdat het in feite uit is op een volledige onderwerping ervan alsook van de naties die zij vertegenwoordigen. Maar tegelijk zal de door het Europees Parlement uitgevoerde controle bij de nationale parlementen nooit legitimiteit verwerven, omdat die te ver af staat van de burger. De Europese muntunie is dusdanig opgebouwd dat parlementaire controle, die nochtans volstrekt legitiem is, onmogelijk is. Wij voorspellen de democratie heel bange dagen als het systeem in zijn huidige vorm wordt ingevoerd.

<SPEAKER ID=102 NAME="De Voorzitter">
Mijnheer Berthu, alhoewel het niet mijn gewoonte is commentaar te leveren, moet het toch van mijn hart dat uw stemverklaring wel erg onheilspellend was.

<SPEAKER ID=103 LANGUAGE="IT" NAME="Ripa di Meana">
Mijnheer de Voorzitter, ik heb tegen dit verslag gestemd omdat het de bevestiging vormt van het eurofanatisme-concept, dat enkel en alleen streeft naar één munt zonder tegelijkertijd te trachten een gemeenschappelijk economisch beleid uit te stippelen. Het verslag accepteert bovendien voor de toekomstige Centrale Bank een oppermachtige rol, een ontoegankelijkheidsstatus, gespeend van enige democratische controle. Door voor dit alles te buigen beaamt de meerderheid helaas een ondergeschikte rol voor het Europees Parlement.

<SPEAKER ID=104 LANGUAGE="SV" NAME="Ahlqvist, Theorin en Wibe">
Wij hebben vandaag tegen het verslag gestemd. Dit hebben wij met name gedaan om de volgende redenen:
<P>
de EMU zal niet alleen leiden tot een gemeenschappelijk monetair beleid. Een stap verder naar een gemeenschappelijk financieel beleid en belastingbeleid zal afgedwongen worden, of men dat nu wil of niet, anders loopt de Monetaire Unie het risico in te storten door moeilijkheden met externe schokken, geringe mobiliteit van arbeidskrachten enzovoorts; -het recht op besluitvorming over het interne monetair beleid, het financieel beleid en het belastingbeleid overlaten aan onafzetbare bankdirecteuren in Frankfort van wie men geen politieke verantwoordelijkheid mag eisen, betekent een verarming van de democratie; -als de EU-lidstaten in toenemende mate federaal bestuurd gaan worden, is het onvermijdelijk dat beleidsbeslissingen steeds verder van de burgers af genomen zullen worden. De democratie in Europa zal nog verder verarmen; -de EMU is economisch een riskant project. In het beste geval zullen de positieve effecten marginaal zijn en in het ergste geval zullen de consequenties ernstig zijn. Mocht de gemeenschappelijke munt in crisis komen te verkeren, dan weten wij uit ervaring dat het de zwakke groepen in de samenleving zullen zijn die ervoor moeten betalen; -het EMU-project heeft geen politieke verankering in de burgers van veel EU-lidstaten. De democratie is te belangrijk om te worden gemanipuleerd. Een politiek project zoals dit dient de steun te hebben van een meerderheid van de bevolking om doorgevoerd te mogen worden. Als de politiek gekozen representanten volharden en een riskant project doorvoeren dat niet de steun heeft van de bevolking, wordt het vertrouwen in de democratie ernstig aangetast.
<SPEAKER ID=105 NAME="Bébéar">
Gisteren zijn wij een historische week ingegaan. De Economische en Monetaire Unie, waar reeds zoveel jaren aan getimmerd wordt, krijgt concreet gestalte, nu de eerste groep deelnemende landen is gekozen.
<P>
Tijdens de voorbije maanden en jaren hebben wij in bijna alle domeinen de voor- en nadelen kunnen nagaan. Er is nochtans een vraagstuk waarop ik vandaag wil terugkomen en dat veertien dagen geleden druk is besproken.
<P>
Inderdaad, de komst van de euro baart tal van economische en politieke actoren uit de zone "Afrika- Caribisch gebied - Stille Oceaan" zorgen. Op de Paritaire Vergadering ACS/Europese Unie kwam het onderwerp ruimschoots aan bod.
<P>
Een van de hoofdbekommernissen is de herverkaveling van de invloedssfeer in die zones, ten nadele van Europa en ten voordele van een schommelende dollar. Men vreest ook dat dit binnen afzienbare tijd in sociale, etnische en politieke spanningen, meer bepaald in Centraal-Afrika, zal resulteren.
<P>
Het is niet omdat wij de eenheidsmunt invoeren dat wij onze buitenlandse economische partners mogen vergeten. Een betere inschakeling van Afrika en van de zones Caribisch gebied/Stille Oceaan in de wereldeconomie moet een van onze voornaamste prioriteiten blijven.
<P>
De monetaire samenwerking moet in haar huidige vorm worden voortgezet met als resultaat een echte verankering aan de euro. Dat principe, dat in de Verdragen van Maastricht en Amsterdam is vastgelegd, mag niet op de helling worden gezet. Wij moeten evenwel waakzaam blijven gelet op de juridische dubbelzinnigheden in de Verdragen. Ook hier heeft het Parlement een belangrijke politieke rol te spelen met het oog op het mondiale evenwicht en de ontwikkeling van de derde landen.
<P>
Ik sta volledig achter het verslag-von Wogau. Toch mag het ons niet doen vergeten dat de toekomstige eurozone bij kan dragen tot het versterken van de economie bij onze partners en ons een ruimere toegang kan verschaffen tot de grote markt.

<SPEAKER ID=106 NAME="Cardona, Rosado Fernandes, Girão Pereira">
Voor velen, ook voor ons, vormt dit verslag het laatste fundamentele politieke standpunt (dat nochtans niet op de merites van de zaak ingaat) van het Europees Parlement over de gemeenschappelijke munt voordat deze formeel wordt goedgekeurd. Natuurlijk kunnen later weer andere standpunten worden ingenomen, maar het zal nooit meer worden zoals nu. Daarom kennen wij aan dit verslag een politiek belang toe dat veel groter is dan het belang dat strikt genomen voortvloeit uit datgene wat het verslag behelst.
<P>
Wij hebben altijd onze twijfels gehad bij de leus "euro nu" , vooral ten aanzien van de keus van de EU om eerst een nominale convergentie tussen de lidstaten na te streven, terwijl wij er de voorkeur aan hadden gegeven om eerst reële convergentie te bereiken. Er is altijd gezegd, en dat wordt nu nog gezegd, dat reële convergentie in het kielzog zal volgen, zoals ook altijd gezegd is - en ook dat wordt nu nog steeds beweerd - dat de gemeenschappelijke munt het wondermiddel is voor de problemen van de Unie, waaronder vooral het probleem van de werkloosheid. Wij zijn het hier echt niet mee eens!
<P>
Het onderhavige verslag is op zich niet slecht. Het gaat uit van juiste constateringen, waar het echter waardeoordelen aan verbindt die volgens ons achterwege hadden kunnen blijven. Het verslag rechtvaardigt het politieke criterium krachtens hetwelk twee extra landen deel kunnen uitmaken van de "kopgroep" van de euro; daardoor is flexibiliteit ontstaan ten aanzien van het voldoen aan de in het Verdrag neergelegde criteria, hetgeen wij graag even willen opmerken. Voorts bevestigt het verslag de overheveling van soevereiniteit van de lidstaten naar de Europese Unie, deze keer met betrekking tot het monetair beleid; dit lijkt ons te getuigen van een intellectuele en politieke eerlijkheid die velen lange tijd niet hebben opgebracht of niet onder ogen wilden zien.
<P>
Voor dit verslag stemmen zou betekenen dat wij te kennen zouden geven, het altijd eens te zijn geweest met de weg die sinds het begin is afgelegd om de goedkeuring van de gemeenschappelijke munt te bewerkstelligen - en dat is niet waar. Tegen het verslag stemmen zou anderzijds betekenen dat de regels van de democratie in het gedrang komen, dat de inspanningen van de betrokken regeringen niet erkend worden, en, tot slot, dat wij niet bereid zijn de euro het voordeel van de twijfel te gunnen. Wij hebben ons daarom van stemming onthouden, zonder dat wij daarbij ook maar enige bedoeling hebben om in de toekomst partijpolitieke munt te slaan uit de moeilijkheden waar de EU door de euro volgens ons nog mee te maken zal krijgen. Daarvoor is het onderwerp ons duidelijk te ernstig... Daarom vormt onze onthouding in zekere zin op zichzelf een aanvullende stem. Hopelijk hebben wij het daarmee bij het verkeerde eind!

<SPEAKER ID=107 NAME="Kirsten Jensen en Sindal">
De Deense sociaal-democraten stemmen voor het verslagvon Wogau over de invoering van de gemeenschappelijke munt. De conclusie van het verslag is dat elf landen - België, Duitsland, Spanje, Frankrijk, Ierland, Italië, Luxemburg, Nederland, Oostenrijk, Portugal en Finland - voldoen aan de vereiste criteria voor deelname aan de derde fase van EMU en dat deze landen vanaf het begin, op 1 januari 1999, kunnen meedoen. Het rapport van de Commissie "EURO 1999" levert het bewijs dat de 11 genoemde landen aan de vereiste voorwaarden voor deelname aan de derde fase van de EMU voldoen. De Deense sociaal-democraten zijn van oordeel dat deze elf landen aan de derde fase van de EMU kunnen deelnemen en wensen een nauwere samenwerking tussen deze landen niet te verhinderen. Dit standpunt komt overeen met dat van de Deense regering.
<P>
Bovendien verheugen wij ons over de volgende centrale standpunten:
<P>
de democratische controle op de Europese Centrale Bank is noodzakelijk. Het is belangrijk te zorgen voor openheid in de instellingen van de EU; -een levenslange voortgezette opleiding gebaseerd op een versterkt onderwijssysteem is belangrijk in de strijd tegen de werkloosheid; -de Raad wordt opgeroepen om zijn verbintenissen betreffende een actief werkgelegenheidsbeleid die hij tijdens de buitengewone Top in Luxemburg is aangegaan, na te komen.De Deense sociaal-democraten in het Europees Parlement kunnen de in het verslag voorgestelde coördinatie van de fiscale systemen en belastingtarieven niet steunen. Wij onderstrepen dat de vier Deense uitzonderingen, waaronder die betreffende de derde fase van de EMU, van kracht blijven.

<SPEAKER ID=108 NAME="Lindqvist (ELDR), Eriksson en Sjöstedt (GUE/NGL), Gahrton, Holm, Lindholm en Schörling (V)">
De EMU is een zeer riskant centralistisch project met geringe verankering in de bevolking. De EMU geeft prioriteit aan prijsstabiliteit en een lage inflatie. De EU is geen optimaal monetair gebied en de economieën van de afzonderlijke lidstaten zijn al te verschillend om een gemeenschappelijke munt te kunnen invoeren. Het risico is groot dat de EMU door eenzijdig gericht te zijn op de inflatiebestrijding zal leiden tot een grotere werkloosheid. De verschillen tussen groeiregio's en de gebieden die ontvolkt raken, kunnen groter worden met meer instabiliteit tot gevolg.
<P>
De EMU leidt tot een sterke centralisatie en een minder democratische vorm van het economische beleid, het interne en externe monetaire beleid, dat op den duur ook het belastingbeleid en het financiële beleid kan gaan omvatten. Dit blijkt ook uit het verslag dat spreekt over "een intensievere coördinatie van belastingsystemen en belastingtarieven" .
<P>
Bij de EMU gaat het om economie, maar het is in hoge mate een politiek project in de richting van supranationaliteit en centralisatie. De EMU versterkt de federale elementen van de EU die in de richting wijzen van staatsvorming, de staat EU.
<P>
De EMU en de nieuwe munt, de euro, zullen geleid worden door de Europese Centrale Bank, de ECB. De ECB krijgt meer onafhankelijkheid en macht dan welke bank ook ter wereld. De leden van de ECB, die voor een periode van acht jaar gekozen worden en niet afgezet kunnen worden, krijgen een ongekende invloed op het munt-, renteen overige economisch beleid dat directe gevolgen heeft voor mensen, regio's en landen. De democratische controle is zwak.
<P>
De Commissie heeft een aanbeveling gedaan om op 1 januari 1999 in elf lidstaten de gemeenschappelijke munt in te voeren. Dit is de keus van die landen. Het Zweedse parlement heeft besloten om niet deel te nemen aan de EMU-etappe van 1 januari 1999. Dit is een verstandig besluit. De EMU heeft economische en democratische gebreken, los van het aantal landen dat lid is van de Monetaire Unie. Tegen de achtergrond van bovenstaande hebben wij tegen het verslag gestemd.

<SPEAKER ID=109 NAME="Lienemann">
Ik ben voorstander van een eenheidsmunt. Ik heb voor Maastricht gestemd. In zeg echter neen tegen de invoering van de euro in de huidige omstandigheden en tegen het verslag-von Wogau omdat er geen minimale sociale en democratische garanties gegeven worden en omdat het globale evenwicht zoals het in Maastricht was voorgesteld, niet is verwezenlijkt.
<P>
In de huidige vorm zorgt de invoering van de euro niet voor een overdracht van soevereiniteit van nationale staten op Europese democratische instellingen, de invoering komt gewoonweg neer op het afstand doen van de soevereiniteit van de volkeren. De muntbevoegdheid wordt integraal overgedragen aan de ECB, die de meest onafhankelijke bank van de wereld wordt. De ECB haalt haar bevoegdheden uit een verdrag, de Amerikaanse Federal Reserve of de Bundesbank daarentegen halen die uit wetten. Die kunnen door de parlementen en de regeringen gemakkelijk gewijzigd worden, wat hun de garantie geeft dat ze worden gehoord als er zich ernstige problemen voordoen. Dat is niet het geval voor de ECB, die vrij spel heeft.
<P>
Doordat er geen Europese economische regering is, is de situatie nog erger. Immers, tegenover de ECB staat geen enkele legitieme macht die de belangen van de EU vertegenwoordigt en ze dient dan ook niet, zoals de BUBA, het beleid van de regering uit te voeren. In het verslag-von Wogau is zelfs geen sprake van de Euroraad, waarvan men zou kunnen hopen dat hij mettertijd die economische regering wordt, die wij absoluut nodig hebben.
<P>
Wij leggen ons monetair lot dus in handen van een instelling zonder democratische controle en tegenmacht, wat reeds onaanvaardbaar is. De situatie wordt evenwel nog verergerd door het stabiliteitspact, waarin alle beslissende criteria voor een macro-economisch beleid onwrikbaar worden vastgelegd en onze economieën in een permanent keurslijf worden gekneld. Wij kunnen oeverloos discussiëren over de gegrondheid (of liever de ongegrondheid) van die criteria en over de risico's die ze meebrengen zowel voor onze sociale bescherming als voor de lonen en de toekomst van de openbare diensten. Dat behoort tot het normale debat in een democratie. Maar het grootste probleem is dat die parameters, uiterst essentiële macro-economische keuzes voor de werkgelegenheid en voor ons dagelijks leven, niet langer worden bepaald door de regeringen of door een Europese regering afhankelijk van de omstandigheden en de wil van de kiezer. Ze zijn onwrikbaar, eens en voorgoed vastgelegd en de naleving ervan wordt draconisch opgelegd, aangezien in strenge sancties is voorzien voor de landen die ertegen zondigen.
<P>
Voortaan zijn monetaire en macro-economische keuzes niet meer het voorwerp van politieke arbitrage. Het afzweren van die democratische verworvenheden, die zo moeizaam werden bevochten door mensen die het geld en de macht dienden te trotseren om het algemeen belang en de soevereine keuze van de volkeren te laten zegevieren, zal ons duur te staan komen. Bovendien is het zo dat bij de goedkeuring van het Verdrag van Maastricht, de verwezenlijking van de EMU in een ruimer kader was geplaatst. Tegelijk met de invoering van de eenheidsmunt moest de politieke unie van Europa een nieuwe stap zetten en diende de IGC te ijveren voor beslissende institutionele vooruitgang - Amsterdam heeft een muis gebaard. De EMU volgt een geforceerd tempo, het politieke Europa trappelt ter plaatse en van het sociale Europa is nauwelijks iets te bespeuren.
<P>
Het evenwicht tussen het monetair-economische en het sociale is niet bereikt. Reeds toentertijd was het prangende probleem van de werkloosheid en de groei heel actueel. Jacques Delors had een Witboek voor de groei en de werkgelegenheid voorgesteld, waarin hij met name een herstel via een programma van grote werken voorstond, maar dat is er nooit gekomen. Hij pleitte voor een aanpassing van het belastingstelsel en de heffingen om opnieuw tot een evenwichtige verhouding te komen tussen arbeid en kapitaal, kapitaal dat steeds meer werd begunstigd en vergoed ten koste van de loontrekkenden en de productieve krachten...
<P>
Kortom, noch het interne herstel, noch een rechtvaardiger belastingstelsel slaagden erin de werkloosheid significant terug te dringen. Men kan zelfs vrezen dat, door het geheel van economische beleidsvormen in het stabiliteitspact en de onmogelijkheid om de waarde van de munt te beïnvloeden, er maar een parameter overblijft om het concurrentievermogen bij te sturen, namelijk de loonkosten die naar omlaag zullen worden gehaald - zoals trouwens nu reeds al te vaak het geval is.
<P>
Dezelfde dumpingtendensen tekenen zich ook af in de belastingsector, waarbij enorme risico's ontstaan voor de financiering van de sociale zekerheid of van de openbare dienstverlening. In dat vlak wint het idee van een harmonisatie min of meer veld. In het sociale vlak daarentegen, de verdediging van de loontrekkenden of de zwaksten, wordt geen beduidende convergentie in het vooruitzicht gesteld. Het sociale Europa geeft niet thuis, zoals wij in Vilvoorde hebben gemerkt en vaak leidt de strikte toepassing van het concurrentiebeginsel helaas tot werkloosheid en sociale achteruitgang. Zo kan het niet verder.
<P>
In het politieke en sociale vlak werden de beloften van Maastricht niet ingelost. De euro moet er komen, maar om te slagen moet het stabiliteitspact worden afgewezen en moet er dringend een nieuw Verdrag komen , waarbij een Europese economische regering wordt ingesteld, de democratische instellingen en de cohesie binnen de EU worden versterkt, criteria inzake sociale convergentie worden ingevoerd en een harmonisatie naar boven toe wordt uitgevoerd.
<P>
Vandaag verzwakt de EMU het politieke en sociale Europa; het evenwicht moet worden hersteld opdat die drie pijlers van de Europese eenmaking tegelijk worden verwezenlijkt.

<SPEAKER ID=110 NAME="Lukas">
De afgevaardigden Raschhofer, Hager, Linser en Lukas hebben op grond van de slechte vertaling amendement 11 en artikel 11 verward. We hebben voor amendement 11 willen stemmen. We hebben er bij vergissing voor gestemd.
<P>
Verder wilden mevrouw Raschhofer en de heer Lukas voor artikel 12 stemmen.

<SPEAKER ID=111 NAME="Pinel">
De geboorte van de Economische en Monetaire Unie is een historisch triest en uiterst gewichtig moment. De EMU betekent het einde van de soevereiniteit, van de vrijheid en de onafhankelijkheid van onze naties. Die soevereiniteit is niet onze eigendom, wij zijn er slechts de rentmeesters van: wij kregen ze van onze vaderen; het is onze plicht ze ongeschonden aan onze kinderen door te geven.
<P>
Naast de verdwijning van de CFA-frank betekent de EMU overigens het einde van het beleid inzake ontwikkelingssamenwerking tussen Frankrijk en Afrika en er valt te vrezen dat dit verlies niet door het federalistische Europa zal worden goedgemaakt. De EMU trekt een streep onder decennialange relaties, die soms onhandig waren maar uiterst verrijkend en warmhartig.
<P>
Zoals Dominique Souchet onderstreepte, betekent het einde van de Franse frank de doodsteek voor de CFA-frank en meteen ook voor heel Franstalig Afrika. Door de EMU te aanvaarden dragen de Franse regering en president, in de ogen van de geschiedenis, de uiterst zware verantwoordelijkheid voor het in de steek laten van Franstalig Afrika.
<P>
Het Europa van de eenheidsmunt is een Europa van het mercantiele egoïsme, dat Afrika negeert en misprijst, hoewel Frankrijk en Europa de plicht hebben het zwarte continent te helpen bij zijn ontwikkeling en het de kans te geven al zijn kinderen het levensnoodzakelijke te geven.
<P>
Dat Europa van het geld, dat de volkeren en de mensen misprijst, is niet het onze.

<SPEAKER ID=112 NAME="Rovsing">
Het verslag-von Wogau pleit voor de goedkeuring van de aanbeveling van de Commissie om de derde fase van de EMU op 1 januari 1999 met elf lidstaten te starten. De economische ontwikkeling in Europa van de voorbije jaren heeft aangetoond dat de Europese landen in staat zijn hun economie te stabiliseren. Het renteniveau is laag, de inflatie is laag en stabiel en het aantal werklozen neemt in vele Europese landen af. Deze stabilisering zal op termijn belangrijk blijken voor de welvaart en vrede in Europa. Met een gemeenschappelijke munt en één Europese Centrale Bank is de basis voor verdere economische vooruitgang gegarandeerd. De transactiekosten voor de ondernemingen zullen immers dalen en het prijsniveau zal doorzichtiger worden. Dit alles biedt enorme voordelen voor de ondernemingen en consumenten in Europa. Ik schaar mij achter de eis dat landen met een grote staatsschuld deze verder moeten verminderen. Het verslag krijgt mijn absolute steun.

<SPEAKER ID=113 NAME="Souchet">
Het initiatiefverslag van de heer von Wogau heeft duidelijk geen andere ambitie dan het standpunt van de Commissie slaafs te vertolken en het nodigt ons uit om rustig, en liefst vrolijk, de rol van notaris te spelen en ons te verheugen in het feit dat weldra eenzelfde munt zal circuleren van de Ierse zee tot de Egeïsche Zee.
<P>
Men garandeert ons dat de euro stabiel en sterk zal zijn, voor banen zal zorgen en de prijsstabiliteit nog zal bevorderen. Wij baden in een kunstmatige euforie. Alle echte problemen die met de komst van euro gepaard gaan, worden zorgvuldig verdoezeld. Het komt er alleen op aan op 1 januari 1999 de Europese Centrale Bank de soevereiniteit te geven inzake het muntbeleid en de bepalingen van het stabiliteits- en groeipact onverwijld toe te passen.
<P>
Een van de vergeten problemen is met name de geprivilegieerde relatie inzake ontwikkelingssamenwerking tussen Frankrijk en de landen van de franc-zone.
<P>
De franc-zone vormt een belangrijke ontwikkelingsfactor, omdat ze onder meer, binnen een gebied van monetaire stabiliteit, directe Europese investeringen bevordert en de toegang van de Afrikaanse landen tot de Europese kapitaalmarkt vergemakkelijkt.
<P>
Hoe zal de euroschok inwerken op de toekomst van de franc-zone? Dit is een ernstige vraag die eerst moet worden onderzocht op basis van diepgaande economische en financiële studies, en niet van ideologisch getinte petities.
<P>
Waar zijn die studies? Ze zijn er niet en daarom heb ik gevraagd dit punt aan het verslag-Rocard toe te voegen en het Parlement is mij daarin gevolgd. Het is inderdaad niet normaal dat tot op heden alleen het IMF de aandacht getrokken heeft op een aantal risico's die de invoering van de euro meebrengt voor het concurrentievermogen van de betrokken Afrikaanse landen.
<P>
Officieel heet het dat de franc-zone, die het resultaat is van een budgettair en niet van een monetair akkoord, geen last zal ondervinden van de overstap naar de euro. Is dat zo zeker? Hoe kan die zone een franc-zone blijven, aangezien de Franse frank, de nationale referentiemunt, intussen zal zijn verdwenen? Hoe zal de pariteit tussen de CFA-frank en de euro geregeld worden? Aangezien de franc-zone door de Franse begroting gereguleerd wordt, zo zegt men ons, zal ze geen euro-zone zijn. Maar hoe kan men een bilateraal kader in stand houden, wetende dat Frankrijk voortaan zelf in een multilateraal kader terechtkomt?
<P>
Sommige partners van Frankrijk, zoals Duitsland, stellen voor dat de bevoegdheid inzake die monetaire akkoorden op Europa wordt overgedragen. De Franse regering had dit scenario aanvankelijk afgewezen. Als ik echter voortga op de verklaringen die de heer Strauss-Kahn op 25 maart jongstleden heeft afgelegd voor de commissie buitenlandse zaken van het Franse parlement, ziet de regering zich verplicht een verdeling van de bevoegdheid te aanvaarden: Frankrijk behoudt de bevoegdheid voor het dagelijks beheer van de akkoorden maar het advies van zijn Europese partners is noodzakelijk bij wijziging van de pariteit van de CFA-franc of bij toetreding van nieuwe leden tot de zone.
<P>
Welke stabiliteitsgarantie biedt dit gezamenlijk beheer van de franc-zone voor de Afrikaanse landen? Dreigt dit niet vroeg of laat te leiden tot ernstige meningsverschillen binnen de Euroraad? Dit zou grote onzekerheid meebrengen voor de wisselkoersen van de landen van de franc-zone, voor de regeling met betrekking tot de vastlegging van die koersen en zelfs voor het voortbestaan van de zone zelf, mocht een van de elf leden van de muntunie vinden dat ze een factor van instabiliteit vormt die een invloed kan hebben op het beheer van de eenheidsmunt, ook al is de betrokken geldhoeveelheid niet al te groot. Dit zorgt dus voor onzekerheid en verwarring, wat ernstige gevolgen kan hebben voor de economische en sociale toekomst van de partnerlanden die tot op heden rekenden op een ontwikkeling in nauwe samenwerking met Frankrijk en Europa.

<SPEAKER ID=114 NAME="Spiers">
Ik kan geen steun verlenen aan het verslag van de heer von Wogau. In dat verslag wordt de invoering van de gemeenschappelijke Europese munt toegejuicht. Ik geloof niet dat de munten van elf verschillende economische stelsels in een munt verenigd kunnen worden zonder hetzij recessie en werkloosheid in de landen met een minder sterke concurrentiepositie, hetzij een grote toename van de politieke en economische bevoegdheden van de Europese Unie. Deze tendens naar politieke eenmaking is natuurlijk de reden dat veel mensen de gemeenschappelijke munt steunen, maar ik denk niet dat een grote uitbreiding van de bevoegdheden en van de begroting van de Europese Unie de instemming van het publiek heeft. Evenmin geloof ik dat die macht op een voldoende democratische manier onder controle kan worden gehouden binnen een gebied dat zo groot en verschillend is als het onze.
<P>
Het verslag van het Europees Monetair Instituut impliceert dat de elf geselecteerde economieën daadwerkelijk convergent zijn. Er is inderdaad sprake van een indrukwekkende mate van convergentie, maar het besluit om de Economische en Monetaire Unie met elf lidstaten te starten is duidelijk politiek van aard en niet technisch of objectief. Niemand kan eraan twijfelen dat als Zweden had willen toetreden, het land dan zou zijn toegelaten. Als Italië had aangekondigd niet te willen toetreden, dan is het niet waarschijnlijk dat men het land gezegd zou hebben dat zijn lidmaatschap volgens het Verdrag van Maastricht noodzakelijk was.
<P>
Achter het project van de gemeenschappelijke munt zitten politieke drijfveren en het is ontworpen om uit te monden in een politieke unie. Ik vind dat doel niet zo wenselijk. Ook kan ik de moeite die men zich hiervoor moet getroosten, niet billijken.

<SPEAKER ID=115 NAME="Torres Marques">
Ik heb voor het verslag over de invoering van de gemeenschappelijke munt gestemd. Ik neem bij deze gelegenheid met genoegen kennis van de voortgang die de lidstaten van de EU in het licht van de aanvang van de derde fase van de Economische en Monetaire Unie hebben geboekt bij de convergentie. Deze voortgang heeft geleid tot een laag inflatiepercentage, lage lange-termijnrentetarieven, geringe koersschommelingen en een duidelijke consolidatie van de nationale begrotingen.
<P>
Ik juich in het bijzonder het feit toe, dat Portugal dank zij een verstandig economisch beleid van de autoriteiten voldoet aan alle convergentiecriteria die nodig zijn voor toetreding tot de derde fase van de EMU, die op 1 januari 1999 van start gaat. Deze prestatie is bereikt zónder verhoging van de belastingdruk en mét een aanzienlijke toename van de openbare en particuliere investeringen - hetgeen vooral te danken is aan de steun van de communautaire fondsen - en met een duidelijke groei van de sociale uitgaven op de staatsbegroting.
<P>
Ik feliciteer de PSE-fractie met het feit dat wij erin geslaagd zijn de oproep om onmiddellijke toepassing van het stabiliteits- en groeipact uit het verslag te verwijderen; dit zou immers door de Europese burger als een negatief signaal voor de euro kunnen worden opgevat.

<SPEAKER ID=116 NAME="Virrankoski en Väyrynen">
De EMU is een zeer riskant centralistisch project met geringe verankering in de bevolking. De EMU geeft prioriteit aan prijsstabiliteit en een lage inflatie. De EU is geen optimaal monetair gebied en de economieën van de afzonderlijk lidstaten zijn al te verschillend om een gemeenschappelijke munt te kunnen invoeren. Het risico is groot dat de EMU door eenzijdig gericht te zijn op inflatiebestrijding zal leiden tot een grotere werkloosheid. De verschillen tussen groeiregio's en de gebieden die ontvolkt raken, kunnen groter worden met meer instabiliteit tot gevolg.
<P>
De EMU leidt tot een sterke centralisatie en een minder democratische vorm van het economisch beleid, het interne en externe monetair beleid, dat op den duur ook het belastingbeleid en het financieel beleid kan gaan omvatten. Dit blijkt ook uit het verslag dat spreekt over "een intensievere coördinatie van belastingsystemen en belastingtarieven" .
<P>
Bij de EMU gaat het om economie, maar het is in hoge mate een politiek project in de richting van supranationaliteit en centralisatie. De EMU versterkt de federale elementen van de EU die in de richting wijzen van staatsvorming, de staat EU.
<P>
De EMU en de nieuwe munt, de euro, zullen geleid worden door de Europese Centrale Bank, de ECB. De ECB krijgt meer onafhankelijkheid en macht dan welke bank ook ter wereld. De leden van de ECB, die voor een periode van acht jaar gekozen worden en niet afgezet kunnen worden, krijgen een ongekende invloed op het munt-, renteen overige economisch beleid dat directe gevolgen heeft voor mensen, regio's en landen. De democratische controle is zwak.
<P>
Aanbeveling-Desama (A4-0140/98)
<SPEAKER ID=117 NAME="Bernardini">
Vandaag moeten wij ons uitspreken over het gemeenschappelijk standpunt van de Raad over de gemeenschappelijke regels voor de interne markt voor aardgas. Door onze goedkeuring bekrachtigen wij het geheel van bepalingen voor de verwezenlijking van de interne markt voor energie.
<P>
Wij inspireren ons op de elektriciteitsrichtlijn en de gasmarkt zal dezelfde grote beginselen moeten volgen (toegang tot het net, subsidiariteit, wederkerigheid, ...).
<P>
Ik feliciteer onze rapporteur, onze collega Claude Desama, maar ik wil toch even ingaan op een fundamenteel punt: de geleidelijke en beheerste opening van de markt. Wij kunnen niet aanvaarden dat van vandaag op morgen een zo concurrentiegevoelige markt geliberaliseerd wordt uit naam van het belang van de consument. Wij weigeren die liberalisering niet, maar vragen alleen een aanpassingsperiode voor de operatoren. Wij willen een ordeloze situatie vermijden, waarbij, wat de distributie betreft, de beginselen van openbare dienstverlening op de helling komen te staan.
<P>
Het is niet onze bedoeling monopolies te verdedigen, maar wel op te komen voor het belang van de burger en zijn recht op toegang tot de openbare dienstverlening, meer bepaald tot de grote wetten welke die regelen, te vrijwaren.
<P>
Ik denk tenslotte ook aan de personeelsleden van de betrokken ondernemingen, aan wie ik hulde breng. Ik wil hen geruststellen want zij zien de vrijmaking van de markt met vrees tegemoet.
<P>
Het gemeenschappelijk standpunt van de Raad vormt een goed compromis; wij moeten er ons aan houden en niet toegeven aan extreem liberalisme.

<SPEAKER ID=118 NAME="Kirsten Jensen en Sindal">
De Deense sociaal-democraten stemmen voor het verslagDesama, omdat wij een globale richtlijn voor aardgas wenselijk vinden. De nu bereikte overeenkomst is een compromis tussen de lidstaten en wij beschouwen dit als het beste resultaat dat men kon bereiken, rekening houdend met de grote onenigheid die er heerste. Bovendien heeft het Europees Parlement een grote invloed gehad op huidige voorstel van de Commissie. De enige tekortkoming in het voorstel van de Commissie is het gebrek aan een termijn voor de herziening van het toepassingsgebied van de richtlijn. Het is daarom prima dat een amendement is ingediend waarin de Commissie verzocht wordt drie jaar na goedkeuring van de richtlijn een evaluatie te doen.

<SPEAKER ID=119 NAME="Lindqvist">
Er moet grote terughoudendheid betracht worden wat betreft de uitbreiding van aardgas zodat de meer milieuvriendelijke, duurzame en hernieuwbare energiebronnen zoals bio-energie, biogas, wind- en zonne-energie sneller kunnen groeien.
<P>
Aanbeveling-Bloch von Blottnitz (A4-0143/98)
<SPEAKER ID=120 NAME="des Places">
Het programma ALTENER II vormt een aanvulling op het door de Commissie ingevoerde kaderprogramma voor onderzoek en ontwikkeling, dat via JOULE en THERMIE de financiering mogelijk maakt van maatregelen op het gebied van onderzoek en ontwikkeling (JOULE), van demonstratieprojecten (THERMIE) en van acties voor het verspreiden van de technologieën (begeleidende maatregelen).
<P>
Het programma ALTENER II ligt dus in het verlengde van de in het raam van het kaderprogramma ondernomen acties en strekt ertoe die acties beter ingang te doen vinden op de markt door het vertrouwen van de gebruikers ten aanzien van technologieën met betrekking tot hernieuwbare energie te vergroten. Dat programma richt zich dus niet in gelijke mate tot alle hernieuwbare energiebronnen, maar bij voorrang tot die technologieën waarmee voldoende ervaring is opgedaan zodat ze op de markt rendabel kunnen worden gemaakt.
<P>
In februari jongstleden, bij de stemming over het verslag-Hautala over de kwaliteit van brandstoffen, heeft onze fractie gestemd voor de invoering van milieunormen die tot gebruik van biobrandstoffen leiden. Dit programma ALTENER II moet dus de biobrandstoffen opnemen in de hernieuwbare energiebronnen en wij zijn heel tevreden met dit initiatief van de Commissie.
<P>
Wij stellen ons evenwel vele vragen in verband met de coherentie. Immers, in het kader van Agenda 2000 wordt geen enkele specifieke maatregel overwogen voor de bevordering van biobrandstoffen. Integendeel zelfs, de Commissie stelt in haar hervorming van de GMO "akkerbouwgewassen" een verplicht braakleggingspercentage van 0 % voor evenals een gelijkschakeling van de steun voor oliehoudende gewassen en die voor strogewassen. Als voorwendsel hiervoor verwijst ze enerzijds naar de akkoorden van Blair House waarbij de industriële braaklegging wordt beperkt en anderzijds naar een toekomstige potentiële stijging van de rentabiliteit bij de productie van oliehoudende gewassen waarbij natuurlijk gebruik wordt gemaakt van genetisch gewijzigd zaad. Wij vragen dan ook met betrekking tot dit punt dat de Commissie in specifieke maatregelen voorziet om de benutting van niet als voedsel dienende landbouwproducten mogelijk te maken, meer bepaald met het oog op hernieuwbare energie.
<P>
Wat de coherentie van de houding van de Commissie betreft, stellen wij ons toch vragen als wij zien dat ze een lidstaat (in casu Frankrijk) aanvalt die om het gebruik van biobrandstoffen, van milieuvriendelijke brandstoffen dus, te bevorderen, de desbetreffende heffingen verlaagt.
<P>
Ik besluit: in dit dossier zoals in vele andere vragen wij dat de Commissie een coherente houding aanneemt. Sommige acties die door verschillende directoraten-generaal gevoerd worden, werken elkaar tegen en heffen elkaar op. In dit concrete geval plant de Commissie enerzijds een programma ter bevordering van hernieuwbare energie terwijl ze anderzijds de lidstaten verhindert fiscale maatregelen te nemen ten gunste van het gebruik van hernieuwbare energiebronnen en alle inspanningen teniet doet die de Europese landbouwers hebben geleverd om te investeren in de teelt van landbouwproducten waaruit brandstof kan worden gewonnen.
<P>
Verslag-Castagnetti (A4-0135/98)
<SPEAKER ID=121 NAME="Bernardini">
Wij kunnen ons alleen maar verheugen over het voorstel van de Commissie met betrekking tot de inhoud van de stelsels en de voorzieningen inzake beroepsopleiding in de lidstaten. Ziedaar een nieuw denkspoor in de strijd tegen de jongerenwerkloosheid.
<P>
Ik sta volledig achter dit initiatief voor een Europees opleidingstraject waarbij jongeren de kans krijgen alternerende opleidingen te volgen in andere lidstaten. Dit experiment, dat zijn deugdelijkheid reeds heeft bewezen in het universitair onderwijs met het ERASMUS-programma, moet steunen op nauwe samenwerking tussen de opleidingsinstelling (of de opleidingsinstantie) en de gastpartner.
<P>
Onze rapporteur verwijst terecht naar de oprichting - in het kader van het LEONARDO-programma - van een ERASMUS voor het leerlingwezen. Laten wij dat initiatief dan ook de nodige middelen geven en laten wij onverwijld starten met proefprojecten. Miljoenen jongeren hebben interesse voor het leerlingwezen. Wij moeten hun de Europese horizon openen en ze in staat te stellen nuttige ervaringen uit te wisselen.
<P>
Vergeten wij tenslotte de voornaamste belanghebbenden niet, namelijk de KMO's. Daar ze voor werkgelegenheid zorgen, moeten ze worden opgenomen in deze Europese opleidingstrajecten.

<SPEAKER ID=122 NAME="Darras">
Ik verheug mij over dit verslag dat beantwoordt aan het initiatief van de Europese Commissie, die de transnationale mobiliteit op het gebied van vorming en opleiding wil aanmoedigen. Bovendien kunnen wij, nu de Europese Raad van Luxemburg engagementen aangegaan is ten behoeve van de werkgelegenheid voor jongeren en van een betere opleiding, dit voorstel alleen maar toejuichen.
<P>
Als lid van de Commissie cultuur, jeugd, onderwijs en media, moet ik nochtans de woorden van onze rapporteur, de heer Kerr, herhalen. Wij moeten in de nodige middelen voorzien om ons beleid waar te maken, want anders wekken wij verwachtingen die nooit zullen worden ingelost. Er moeten krachtige sociale, juridische en financiële maatregelen worden genomen opdat de mobiliteit van de leerlingen een feit wordt.
<P>
Daarom steun ik dit verslag en onderstreep ik dat mobiliteit samengaat met:
<P>
het vaststellen van een statuut voor de leerlingen (met hun rechten en plichten), -een gecoördineerd optreden van de Commissie, de lidstaten en de sociale partners wat de bewustmaking van de publieke opinie betreft, -het ter beschikking stellen van de nodige middelen voor de personen in opleiding (op budgettair, juridisch en praktisch gebied), -een follow-up van deze opleiding.- Verslag-Monfils (A4-0083/98)
<SPEAKER ID=123 NAME="Lindqvist">
Er zijn geen steekhoudende argumenten aangevoerd om het goed functionerende intergouvernementele project van het evenement "Cultuurstad van Europa" los te laten. Ook pleit niets ervoor dat een plaatsing in het kader van communautaire activiteit met dezelfde cultuurprogramma's, gemeenschappelijke financiering enzovoort, een betere opzet zou zijn. De verbreding tot steden in heel Europa is echter positief.

<SPEAKER ID=124 NAME="Papakyriazis">
"Het evenement "Cultuurstad van Europa" werd op initiatief van Melina Mercouri op 13 juni 1985 door de Raad van ministers gelanceerd met het doel de volkeren van Europa nader tot elkaar te brengen" .
<P>
Zo begint het verslag van de heer Monfils en zo luidt ook de preambule van het Commissiedocument.
<P>
Op voorstel van Melina Mercouri werd in 1985 Athene tot de eerste Cultuurstad van Europa uitgeroepen en toen in 1997 de "tweede ronde" begon werd de rij geopend door Thessaloniki.
<P>
Mijns inziens is gebleken hoezeer Melina Mercouri's ideaal gerechtvaardigd was. Het evenement waartoe zij het initiatief heeft genomen, oogst overal veel succes en is een symbool geworden voor het culturele leven in de Europese Unie.
<P>
Met het onderhavige verslag van de heer Monfils en met het oorspronkelijk voorstel van de Commissie wil men nu het evenement van de "Cultuurstad van Europa" sterker ondersteunen.
<P>
Daarom stem ik met genoegen voor het verslag van de heer Monfils. Ik ben ervan overtuigd dat daarmee wordt bijgedragen aan een nog doeltreffender Europees cultuurbeleid.
<P>
Verslag-Anastassopoulos (A4-0136/98)
<SPEAKER ID=125 NAME="Kirsten Jensen en Sindal">
De Deense sociaal-democraten in het Europees Parlement stemmen voor het verslag-Anastassopoulos. Nochtans zijn een aantal amendementen van het Parlement naar onze mening onduidelijk, zowel wat hun formulering als hun verhoopte effect betreft. Wij hebben vooral bedenkingen bij de amendementen die zo geïnterpreteerd kunnen worden dat het doorgeven van informatie die de niet-geautoriseerde toegang tot informatiediensten vergemakkelijkt, gecriminaliseerd wordt, ook al gebeurt dit niet voor commerciële doeleinden. Wij kunnen een dergelijke zienswijze niet goedkeuren. Wij betwijfelen ook of het noodzakelijk is dit gebied op Gemeenschapsniveau zo restrictief te regelen. Vele van de problemen die het verslag behandelt, worden nu reeds door de lidstaten op voortreffelijke wijze opgelost.
<P>
Verslag-Ettl (A4-0134/98)
<SPEAKER ID=126 NAME="Kirsten Jensen en Sindal">
De Deense sociaal-democraten in het Europees Parlement stemmen voor het voorstel voor een richtlijn die het vrije verkeer voor werknemers en zelfstandigen binnen de EU vergemakkelijkt. Het wordt eenvoudiger en overzichtelijker om naar een ander land te verhuizen als men zijn aanvullende pensioenverzekering in zijn eigen land kan behouden. Dit voorstel voor een richtlijn biedt de mogelijkheid om de pensioenrechten op één plaats, namelijk in het land van oorsprong, te centraliseren en het aanvullend pensioen uitbetaald te krijgen, ook al woont men in het buitenland.
<P>
Zoals de Deense vakvereniging LO zijn ook wij ongerust over het feit dat buitenlandse werknemers een negatieve invloed kunnen hebben op de lonen in het gastland. Aanvullende pensioenen zijn een deel van de lonen en indien gedetacheerde werknemers andere arbeids- en indienstnemingsvoorwaarden hebben dan de werknemers in het gastland, kan dit de lonen naar beneden drukken. Het probleem is echter dat de richtlijn gebaseerd is op het principe dat men bijdragen blijft betalen in eigen land voor de oude verzekering. Wij stemmen daarom voor het voorstel voor een richtlijn en hopen dat de Raad een oplossing vindt voor dit probleem. Een oplossing zou bijvoorbeeld kunnen zijn dat de sociale partners de gelijkwaardigheid erkennen van de bijdragen die in het land van oorsprong worden betaald en deze die in het gastland worden betaald.

<SPEAKER ID=127 NAME="Theonas">
De onderhavige richtlijn maakt deel uit van de maatregelen die de Commissie in haar Groenboek betreffende het aanvullend pensioen in de Europese Unie heeft aangekondigd. Dit voorstel is een schakel in het algemene streven de particuliere pensioenverzekering te bevorderen. De bedoeling is dat de werknemers gewend raken aan het idee dat hun uitkeringen worden besnoeid en de voorwaarden voor pensioenuitkering door overheidsinstanties aanzienlijk worden verscherpt. Ook wil men op die manier het hoofd bieden aan een zeer ernstig probleem waarmee de zich binnen de Europese Unie verplaatsende werknemers zijn geconfronteerd. Deze stellen immers vast dat hun aanvullende pensioenrechten steeds verder ineenschrompelen of soms zelfs geheel verdwijnen en het communautair institutioneel kader zich aanpast aan de algemene tendens.
<P>
In de onderhavige richtlijn wordt met name aandacht besteed aan het vraagstuk van gelijke behandeling van de zich binnen de Europese Unie verplaatsende werknemers en het vraagstuk van bescherming van hun verworven rechten bij verplaatsing naar een andere lidstaat. Hierin wordt echter geen voorstel gedaan voor het probleem van de lange wachttijden bij verzoeken om erkenning van de pensioenrechten en van de dubbele belasting bij overdracht van pensioenrechten naar een andere lidstaat. Daarvoor moeten aanvullende wetgevende initiatieven worden genomen en wij geven dan ook steun aan de desbetreffende amendementen.
<P>
Ons inziens moeten de verworven rechten inzake aanvullend pensioen bij verplaatsing naar een andere lidstaat ten volle worden gehandhaafd. Deze rechten moeten dezelfde zijn als in het land van oorsprong. Verder vinden wij het belangrijk dat de rechthebbende zijn uitkeringen kan ontvangen in het land waarin hij verblijft. Ook stemmen wij in met de speciale bepalingen voor gedetacheerde werknemers.
<P>
In het verslag wordt terecht de vinger gelegd op een aantal tekortkomingen in de ontwerprichtlijn. Wij kunnen dan ook instemmen met de desbetreffende amendementen. Ons inziens moet de werknemer ook bij verplaatsing naar een andere lidstaat volledige bescherming van zijn rechten kunnen genieten. Wij geven dan ook onze steun aan elke maatregel die hieraan kan bijdragen.

<SPEAKER ID=128 NAME="Titley">
Ik steun dit verslag vandaag omdat de pensioenrechten van te veel medeburgers niet naar behoren zijn beschermd als zij het ideaal van de Europese Unie in realiteit omzetten en naar een andere lidstaat verhuizen. Degenen onder ons die inspraak hebben op EU-niveau dienen er dan ook voor te zorgen dat dit in orde komt.
<P>
Het wordt tijd dat de pensioenrechten van mensen die voor een aanvullend pensioen betalen naar behoren beschermd worden als ze naar een ander land trekken. Deze bescherming moet zowel voor werknemers als voor zelfstandigen gelden. De lastige vraag die hier rijst, is hoe je die bijdragen en uitkeringen moet belasten en tegelijkertijd dubbele belastingen moet voorkomen. Dat moet bestudeerd worden op Europees niveau zodat er sprake is van een eerlijke situatie, zowel voor de overheidsfinanciën als voor de hard werkende burger.
<P>
Internationale werknemers die een aanvullend pensioen hebben, doen in feite twee van de dingen waartoe vroegere generaties politieke leiders ze hebben aangemoedigd, namelijk werk gaan zoeken en niet op de staat vertrouwen voor je pensioen. Ze mogen niet langer bestraft worden voor het opvolgen van het advies van degenen die zo lang aan de macht zijn geweest en niet in de laatste plaats in mijn eigen land.
<P>
Verslag-Gasòliba i Böhm (A4-0133/98)
<SPEAKER ID=129 NAME="Berthu">
Het verslag-Gasòliba i Böhm stelt een economische opleving in Europa vast en verkondigt dat de Economische en Monetaire Unie die in de hand zal werken doordat ze de voorwaarden voor een stabiliteitszone creëert.
<P>
Ons advies is een stuk genuanceerder: er is vandaag inderdaad een opleving in Europa, die als bij wonder wordt aangewakkerd door het terugvloeien van kapitaal uit Zuidoost-Azië; het gevaar is echter niet denkbeeldig dat de muntunie en de superstaat die er weldra uit zal voortkomen, de groei zullen afremmen. Bovendien geloof ik niet dat de EMU de Europese economie een stabiel kader zal geven: doordat men de muntunie verwezenlijkt terwijl de voorwaarden ervoor niet zijn vervuld, zal men eerder een Europese zone van instabiliteit in het leven roepen en dit voor tientallen jaren.
<P>
Er is nog een andere ongunstige factor voor de groei: de Europese Centrale Bank zal zeker de kortetermijnrente optrekken om haar geloofwaardigheid te vestigen, vooral in een eurozone met 11 heel heterogene landen.
<P>
De muntunie zal tenslotte belastingverhogingen vergen en die zijn nooit goed voor de groei. De daling van de overheidstekorten sinds enkele jaren werd grotendeels mogelijk gemaakt door het verhogen van de belastingdruk, die in 1996 de recordhoogte van 42, 4 % van de Europese BBP's heeft bereikt. Maar dat is nog niet het ergste. De monetaire eenmaking zal structureel tot nieuwe belastingen leiden. Wij vinden er een zoveelste bewijs van in de door het Parlement aangenomen resolutie-Gasòliba i Böhm, waarin het advies van de Commissie met betrekking tot de toegenomen behoefte aan structurele bijsturingen, met een actieve en ruimere benutting van de Europese structuurfondsen, in het kader van de EMU, krachtig wordt gesteund. Zo is het Europees Parlement, net zoals de andere Europese instellingen en ook de regeringen, ervan overtuigd dat de monetaire eenmaking, doordat ze het niet langer mogelijk maakt de economie bij te sturen via een soepel wisselkoersbeleid, een aanzienlijk Europees budget zal vergen om de compenserende financiële herverdeling tussen de landen mogelijk te maken.
<P>
Men zal dus de spontane aanpassingen van de geldmarkt vervangen door heel dure bureaucratische aanpassingen. Men zal enerzijds de onzekerheid met betrekking tot de interne wisselkoersen wegwerken en anderzijds vele kwalijke gevolgen teweeg te brengen in de hele economie. Zo zal het positieve effect van de muntunie, namelijk de vereenvoudiging, teniet worden gedaan en zal het uiteindelijke resultaat nadelig zijn voor de groei.

<SPEAKER ID=130 NAME="Fourçans">
Het verslag van onze collega Gasòliba i Böhm bevredigt mij in het algemeen. Het volgt de visie van de Commissie en houdt rekening met de economische prestaties in de hele Europese Unie. Er is opnieuw groei, de rentevoeten en de inflatiepercentages hebben een historisch laag peil bereikt. Globaal gezien haalden de meeste EU-landen de Maastricht-normen. Dit alles wijst erop dat er hoop is op een economische opleving op lange termijn.
<P>
Nochtans mogen wij, zoals onze rapporteur het onderstreept, geen blijk geven van een beaat optimisme en ons blind staren op goede cijfers. De feiten zijn immers duidelijk: de werkloosheid blijft hoog in tal van EU-landen. En zelfs al beschikken wij nu over fundamentele elementen die ons zullen helpen het werkloosheidsprobleem op te lossen en de groei op lange termijn in stand te houden, toch is dit niet voldoende. Zo moet worden gewezen op de talrijke hinderpalen die ons verhinderen ons werk tot een goed einde te brengen. De investeringen blijven laag en de loonlasten hoog, al te strikte en logge administratieve formaliteiten verhinderen de ondernemingen efficiënt te werken en te handelen en de opleiding van de werknemers is niet altijd aangepast aan de technologische ontwikkelingen. Daarom moeten ingrijpende hervormingen worden doorgevoerd. Ze moeten betrekking hebben op de voormelde domeinen maar ook op de belastingen via een minimale fiscale coördinatie tussen de staten van de eurozone alsook op de loonlasten, meer bepaald voor de laagst geschoolden.
<P>
Het verheugt mij tenslotte dat het verslag sceptisch staat tegenover een verlaging van de arbeidsduur, die in de Europese Unie zou worden opgelegd en bovendien in zou gaan tegen het subsidiariteitsbeginsel. Maar ik wil nog verder gaan. Het is tevens een slechte zaak zo'n verlaging op het niveau van de individuele staten op te leggen. Laat de sociale partners onderhandelen op bedrijfsniveau, waar men over de nodige informatie beschikt om doordachte beslissingen te nemen. Ik vrees helaas dat in mijn land de beleidsmakers er anders over denken.
<P>
Tot besluit wil ik nog toevoegen dat, zoals onze rapporteur het zegt, men niet te snel victorie moet kraaien. Het is niet omdat er een opleving is, dat die zal blijven duren. Onze economieën kunnen nog met bepaalde schokken af te rekenen hebben, zoals een forse schommeling van de dollar of de nog onduidelijke gevolgen van de crisis in Zuidoost-Azië. Het is trouwens daarom dat de Commissie ons het best een studie zou bezorgen die verder reikt dan de periode van twee jaar.
<P>
Ik feliciteer de rapporteur met zijn uitstekende verslag, dat ik dan ook zal steunen.

<SPEAKER ID=131 NAME="Kirsten Jensen en Sindal">
De Deense sociaal-democraten in het Europees Parlement stemmen voor het verslag-Gasòliba i Böhm over groei en werkgelegenheid in het op stabiliteit gerichte kader van de EMU. Het verslag stelt vast dat de snelle vermindering van de tekorten in vele EU-lidstaten als voorbereiding op de derde fase van de EMU ongelukkige gevolgen heeft gehad voor de werkgelegenheid in de EU. Daarom is het belangrijk dat de EU-lidstaten hun inspanningen voor de bestrijding van de werkloosheid verhogen, zoals Denemarken heeft gedaan.
<P>
De Deense sociaal-democraten beschouwen de werkloosheid vandaag als een van de ergste problemen in de EU en verheugen zich over de volgende centrale standpunten:
<P>
zoals besloten op de Top in Luxemburg zijn grotere inspanningen ter bestrijding van de werkloosheid noodzakelijk; -de mobiliteit tussen de verschillende beroepen en sectoren moet verhoogd worden; -bij de ontwikkeling van de controle op de arbeidsmarkt moet benchmarking toegepast; -drastische loonmatiging voor ongeschoolde arbeidskrachten is geen bruikbare formule om banen te creëren. Het schept alleen nieuwe armoede en kan een bedreiging vormen voor de sociale samenhang in Europa; -een coördinatie van de minimumbelasting op arbeid in de lidstaten is noodzakelijk om te vermijden dat de lidstaten aan fiscale dumping doen en elkaars arbeidsplaatsen afnemen.De Deense sociaal-democraten zijn tegen een gemeenschappelijke daling van de belastingtarieven en zijn in tegenstelling tot de rapporteur niet van mening dat lagere BTW-tarieven een gunstige invloed op de werkgelegenheid zullen hebben.

<SPEAKER ID=132 NAME="Lienemann">
Ik ben tegen het verslag van de heer Gasòliba i Böhm over de mededeling aan de Raad en het Europees Parlement getiteld "Groei en werkgelegenheid in het op stabiliteit gerichte kader van de EMU - Overwegingen betreffende het economische beleid met het oog op de aanstaande vaststelling van de globale richtsnoeren voor 1998" , vooreerst omdat de diagnose met betrekking tot de huidige problemen van Europa mij ontoereikend lijkt. Er ontbreken twee sleutelelementen: ten eerste, ook al vormt de werkloosheid een reuzegroot probleem, toch zijn de toename van de armoede en van de bestaansonzekerheid en de groeiende ongelijkheid zeker even belangrijke problemen. Er zijn inderdaad landen met een lage werkloosheid waar het aantal arme werknemers en uitgeslotenen aanzienlijk toeneemt.
<P>
Dit te ontkennen betekent het accepteren van een Amerikaans model, dat niets te maken heeft met het Europese sociaal model, het op de helling zetten van de garanties voor de werknemers en van de sociale normen, en het aanvaarden van een daling van de lonen om het concurrentievermogen te vrijwaren.
<P>
Het tweede sleutelelement is de ontoereikendheid van de interne vraag en van de particuliere consumptie, wat onze groeimogelijkheden beperkt.
<P>
Vervolgens gaat het verslag uit van een a-priori, namelijk dat, wanneer de lidstaten de convergentiecriteria en de monetaristische rechtlijnigheid volgen, onze werkgelegenheids- en groeiproblemen vanzelf zullen worden opgelost.
<P>
Wij moeten nochtans vaststellen dat, wat de werkgelegenheid betreft, er geen merkbare terugval van de werkloosheid te bespeuren valt. Die heeft een heel hoog peil bereikt - en daarbij houden wij nog geen rekening met alle werkzoekenden en met diegenen die een andere baan zoeken omdat zij met de baan die zij hebben niet in hun bestaan kunnen voorzien.
<P>
De groei, die 2 à 3 % bedraagt, is ontoereikend en in elk geval onvoldoende om de werkloosheid terug te dringen. Het verslag en de Commissie hebben daar duidelijk geen moeite mee. Rekening houdend met het tempo waarmee men te werk gaat, vraag ik mij af wanneer er volledige werkgelegenheid zal zijn. Volgens het verslag... nooit.
<P>
Nochtans zou Europa kunnen optreden om de groei en de werkgelegenheid te bevorderen, en wel op vier manieren:
<P>
1.door het overnemen van het plan uit het Witboek dat indertijd door de Commissie en door Jacques Delors is voorgesteld, namelijk het uitvoeren van grote Europese werken om grote vervoers- en telecommunicatienetwerken te verwezenlijken; 2.door het invoeren van een Europese belasting op kapitaalverkeer, door de belasting op kapitaal en op patrimonium naar boven toe te harmoniseren, en door de BTW te verlagen, inzonderheid voor levensnoodzakelijke goederen, in arbeidscheppende sectoren of in de multimediasector; 3.door te ijveren voor een substantiële arbeidsduurverkorting in Europa - in dat opzicht is het verslag van de heer Gasòliba totaal onaanvaardbaar - en voor loonstijgingen in Europa en, meer in het algemeen, voor sociale convergentie met een harmonisatie naar boven toe van onze sociale normen; 4.door het stimuleren van onderzoek, innovatie en ontwikkeling van nieuwe technologieën, en, ruimer nog, van de creatieve krachten in alle domeinen, meer bepaald in het culturele vlak.Wij moeten helaas vaststellen dat noch de Commissie economische en monetaire zaken en industriebeleid, noch het Parlement met deze voorstellen rekening hebben gehouden. Ik zal dan ook tegen dit verslag stemmen, dat al te eenzijdig is.

<SPEAKER ID=133 NAME="Lindqvist">
Het verslag bevat verscheidene goede voorstellen om de werkgelegenheid te vergroten, bijvoorbeeld door verlaging van de belasting op arbeid, investeringen om de binnenlandse vraag te bevorderen en het verminderen van de bureaucratie. De EMU is niet de juiste weg voor duurzame groei, een goed milieu en regionaal evenwicht. Belastingverschuiving, arbeidstijdverkorting, investeringen in sectoren waarin toekomst zit, zoals het milieu en nieuwe technologie, dienen plaats te vinden in het kader van een economie die een grotere regionale en lokale verscheidenheid kent en minder centralistisch is.

<SPEAKER ID=134 NAME="Theonas">
Eens te meer weigert de Europese Commissie lering te trekken uit het door de EU en de lidstaten gevolgde beleid. Integendeel, zij eist zelfs nog meer bezuinigingen. Zij wil dat de duimschroeven in de begroting nog meer worden aangehaald. Dat betekent vermindering van overheidsuitgaven, verlichting van de "last" van overheidspensioenen en besnoeiing van de uitgaven voor volksgezondheid en werkloosheidsuitkeringen.
<P>
Het is duidelijk dat niet alleen het monetair beleid en het beleid inzake wisselkoersen, maar in feite ook het economisch beleid in handen komt van de EU. De nationale regeringen kunnen niet anders dan zich beperken tot het beheer en de uitvoering van de verstikkende richtsnoeren uit Brussel.
<P>
De Commissie gaat zelfs zover dat zij de verantwoordelijkheid voor de ontwikkelingen op het gebied van de werkgelegenheid de vakbonden in de schoenen schuift. Zij doet een warme aanbeveling voor "realistische collectieve overeenkomsten" . Anders zullen de vakbonden, zegt zij, de verantwoordelijkheid moeten dragen voor de stijging van de werkloosheid en de golf van bedrijfsverplaatsingen. De sociale dialoog wordt aldus op provocerende wijze gebruikt als een paard van Troje voor de poging radicale veranderingen teweeg te brengen op de arbeidsmarkt en het sociale zekerheidsstelsel.
<P>
In het verslag van de Commissie wordt in alle talen gezwegen over de levensstandaard van de werknemers en de gevolgen van de bezuinigingen. Men zegt hierin weliswaar dat het mededingingsvermogen en het rendement van de investeringen moeten worden versterkt, maar nergens wordt gesproken over concrete initiatieven voor de bevordering van de investeringen. Daar denkt de Commissie zelfs niet over na, ofschoon het kapitaal zich in een heel gunstige situatie bevindt: stijgende export, hoge winsten, vermindering van bedrijfs- en vermogensbelastingen en arbeidskosten per producteenheid die lager zijn dan in 1970. Desalniettemin wordt niet geïnvesteerd.
<P>
Het verslag van de Commissie economische en monetaire zaken en industriebeleid van het Europees Parlement gaat dezelfde kant uit. Hierin wordt instemming betuigd met de richtsnoeren van de Commissie en de EMU-logica. Ook vraagt men om versnelde herstructurering van de arbeidsmarkt en het socialezekerheidsstelsel. Alhoewel het verslag enkele juiste opmerkingen behelst, is dit absoluut beneden peil. Enerzijds zegt men namelijk dat de gebrekkige binnenlandse vraag en de nalatende particuliere consumptie verantwoordelijk zijn voor verminderde economische groei en anderzijds vraagt men om nog sterkere uitgavenvermindering, aanhoudende loonsbeperking, vermindering van andere arbeidskosten dan loonkosten en absolute bescherming van een "hoog investeringsrendement" , dat wil zeggen van hoge winsten. Het is geen toeval dat de in de commissie ingediende amendementen verworpen zijn door de socialisten en de christen-democraten.
<P>
Wij stemmen tegen het verslag van de heer Gasòliba i Böhm. De logica die hierin wordt gevolgd, houdt angstvallig vast aan hetgeen wij reeds in het verleden hebben gezien, alhoewel juist daardoor de dramatische problemen van werkloosheid, armoede en sociale uitsluiting zijn gerezen en zoveel schade werd berokkend aan de economische groei en de echte convergentie.
<P>
Nu over enkele dagen het besluit wordt genomen over de landen die vanaf 1 januari 1999 deel zullen uitmaken van de eurozone en de EU een nieuwe fase in haar integratieproces tegemoet gaat, is het onze plicht te wijzen op de zeer ernstige problemen waarmee de Europese economie en de werknemers in alle lidstaten geconfronteerd zullen zijn. De enige oplossing is dat in plaats van een beleid van nominale convergentie en bezuinigingen, een andere economische ontwikkeling wordt nagestreefd, een ontwikkeling die tot doel heeft de inkomens van de werknemers te steunen, hun verworven rechten te beschermen en te versterken, de technologische mogelijkheden daadwerkelijk te gebruiken, de investeringen te bevorderen en de ongebreidelde activiteiten van het grote kapitaal aan banden te leggen. Pas dan zullen algemene veranderingen mogelijk worden. Dan zal het ideaal van een Europa van vrede, vooruitgang en sociale welvaart dichterbij kunnen komen. Met het begin van de derde fase van de EMU en de toepassing van nog strengere bezuinigingsprogramma's in het kader van het stabiliteitspact zal het de volkeren duidelijk worden dat zij geen andere keus hebben. Zij zullen voor hun rechten moeten opkomen. Wij zullen het voortouw nemen in dergelijke inspanningen en de burgers in hun strijd op nationaal en communautair vlak met raad en daad bijstaan.
<P>
Resolutie over de textiel- en kledingindustrie (B4-0438/98)
<SPEAKER ID=135 NAME="Cellai">
Het is angstwekkend vast te stellen hoe in de textiel- en kledingsector via massale en continue ontslagen binnen 5 jaar 600.000 arbeidsplaatsen verloren zijn gegaan.
<P>
Laten we hopen dat de Raad aan de vooravond van een nieuwe liberalisering op wereldniveau een nieuwe gemeenschappelijke strategie zal uitwerken om aanpassing van deze sector te bevorderen. Verspreiding en overdracht van technologie alsmede het gebruik van informatietechnologie kunnen voor deze sector ongetwijfeld een bijdrage vormen tot het vinden van een uitweg uit de crisis waarin hij verzeild is geraakt. Maar dat is niet voldoende!
<P>
Het is heel belangrijk dat er wordt gezorgd voor een herstel van de betrokken sector en een eind wordt gemaakt aan de ongelijke verdeling van de industriële groei erin, omdat er bedrijven zijn die zich snel aan de economische veranderingen aanpassen en andere die jammerlijk achterblijven.
<P>
Het actieplan van de Commissie is waardevol en welkom maar vormt geen echte strategie, door het simpele feit dat het geen echte maatregelen bevat, die aangepast kunnen worden aan specifieke gevallen en, wat nog veel erger is, er geen gepaste financiering geboden wordt. Dit is vooral onbegrijpelijk omdat de textiel- en kledingsector de ruggengraat vormt en van vitaal belang is voor de ontwikkeling van een groot aantal regio's in de EU, die al ernstige economische problemen kennen.
<P>
Er moet een nieuwe strategie voor de textielsector uitgedacht worden, gericht op het verwezenlijken van een van de grondbeginselen van de opbouw zelf van de EU, en wel de economische en sociale cohesie van de regio's waarin de sector sterk is ingeworteld

<SPEAKER ID=136 NAME="Ewing">
Een groot gedeelte van de hooglanden en eilanden van Schotland zijn in hoge mate afhankelijk van de textielindustrie: Harris Tweed, Johnstone Mills in Elgin, Brora Mills en Shetland Knitwear. Sommige van deze producten ondervinden nadeel door de invoer en er zijn exportlanden die zich niet houden aan de internationale overeenkomsten voor wat de sociale en arbeidsvoorwaarden betreft.
<P>
Wij steunen het actieplan en het Europees waarnemingscentrum voor de textiel.

<SPEAKER ID=137 NAME="Torres Marques">
Ik heb voor de ontwerpresolutie inzake het concurrentievermogen van de textiel- en kledingindustrie gestemd, omdat volgens mij, als afgevaardigde van een land waar deze bedrijfstak van grote economische betekenis is, de Commissie haar actieplan voor deze sector moet verbeteren, gelet op het feit dat het om een van de belangrijkste industrietakken in de EU gaat, die goed is voor 2, 25 miljoen arbeidsplaatsen (welke voornamelijk bezet worden door vrouwen) in een totaal van meer dan 120.000 bedrijven.
<P>
Bij de wijziging van haar actieplan dient de Commissie rekening te houden met het feit dat tal van gebieden in de EU afhankelijk zijn van de textiel- en kledingindustrie en dat veel van die gebieden met een achterblijvende ontwikkeling of met industrieel verval te kampen hebben. Voorts dient de Commissie doordrongen te zijn van de noodzaak om de beschikbare financiële kaders te verruimen, teneinde het concurrentievermogen van deze gebieden en van de betrokken sector te verhogen.

<SPEAKER ID=138 NAME="Theonas">
Het actieprogramma van de Commissie voor de textielsector maakt deel uit van de algemene strategie voor de versterking van het mededingingsvermogen. Dit doel moet bereikt worden met verlaging van de andere arbeidskosten dan loonkosten, herstructurering van de arbeidsmarkt en bevordering van de zogenaamde soepelheid.
<P>
Men staat echter ternauwernood stil bij het feit dat de textielsector een traditionele bedrijfstak is die voor bepaalde landen van de EU van strategisch belang is. In de afgelopen jaren zijn daar meer dan 600.000 arbeidsplaatsen verloren gegaan. Ook wordt daar steeds vaker gebruik gemaakt van soepele en tijdelijke arbeidsvormen. De productie is aanzienlijk geslonken en de gebieden die afhankelijk zijn van deze sector raken steeds meer in verval. Evenmin denkt men na over het feit dat juist in deze sector het kapitaal met bedrijfsverplaatsing superwinsten probeert te maken.
<P>
Wij vrezen dat met de voorstellen van de Commissie het debat in de Raad van meet af aan een ongunstige wending zal nemen. De werknemers en de talrijke MKB's zullen geen enkele baat hebben bij het herstructureringsplan van de EU. Bovendien is, wat de specifieke programma's betreft, in de nieuwe voorstellen voor de structuurfondsen in het kader van Agenda 2000 sprake van afschaffing van het RETEX-programma.
<P>
De EU heeft een enorme verantwoordelijkheid voor de gevolgen van de door de Amerikanen geïnspireerde liberalisering van de wereldhandel in textiel en voor de toepassing van de GATT-regels daarop. De EU heeft geen enkele poging gedaan om een elementaire bescherming te verkrijgen van de Europese productie tegen de oneerlijke concurrentie van de landen die sociale dumping bedrijven. Nu alles in kannen en kruiken is, komt de Commissie nog eens aanzetten met de noodzaak van bescherming. Dat is je reinste schijnheiligheid. Zij weet immers maar al te goed dat zelfs de alom bekende sociale clausule niet in de overeenkomst inzake de WHO is opgenomen en dat de tegenstrijdige en niet-bindende Verklaring van Singapore geen enkele zekerheid biedt.
<P>
De EU moet maatregelen treffen tegen bedrijfsverplaatsing. Dit verschijnsel heeft in Griekenland een dramatische omvang aangenomen. De werkgevers gebruiken de bedrijfsverplaatsing als dreigement om de werknemers te dwingen af te zien van de toepassing van de collectieve arbeidsovereenkomsten en middeleeuwse arbeidsvoorwaarden te accepteren. Dit verschijnsel vertoont echter ook andere aspecten. De textielsector heeft talrijke, specifiek regionale kenmerken. Door de inkrimping van deze bedrijfstak ontstaan niet alleen in uitgestrekte gebieden economische en sociale problemen, maar wordt ook de kloof tussen de ontwikkelde en de minder ontwikkelde landen van de EU, zoals Griekenland, steeds dieper.
<P>
De EU draagt eveneens een grote verantwoordelijkheid omdat zij met haar beleid de katoenproductie kapotmaakt. Katoen is een van belangrijkste grondstoffen voor deze industrie. In plaats van steun te geven aan deze deficitaire productie en de investeringen in de textielindustrie, streeft zij met de bepalingen van het gemeenschappelijk landbouwbeleid naar productievermindering en verhoging van de medeverantwoordelijkheid. In feite werkt zij op die manier bedrijfsverplaatsing en overheveling van de investeringen naar derde landen, waar de grondstoffen goedkoop zijn, in de hand.
<P>
De gezamenlijke resolutie van het Europees Parlement behelst weliswaar enkele interessante voorstellen, met name voor de financiering van deze sector, de toepassing van de internationale arbeidsovereenkomsten en voor maatregelen ter bestrijding van sociale dumping, maar stemt in feite in met inperking van deze sector. In deze resolutie vermijdt men angstvallig te spreken over de algemene crisis, over de grote problemen, zoals de voor de Europese industrie zo fatale bedrijfsverplaatsingen. Evenmin wordt gezegd hoe men deze het hoofd kan bieden.
<P>
Men zal de problemen van deze bedrijfstak nooit kunnen oplossen als men het "mededingingsbeleid" , het industriebeleid en het handelsbeleid in de EU niet radicaal herziet. Alleen met een totaal andere aanpak, met ondersteuning van productie en investeringen, met modernisering van de bestaande bedrijven en met een volledige en stabiele werkgelegenheid zal men het mededingingsvermogen kunnen versterken. De textielsector zal pas weer tot bloei kunnen worden gebracht als maatregelen worden getroffen tegen commerciële en sociale dumping. Dan zal ook de werkgelegenheid kunnen worden verbeterd.
<P>
Verslag-Pimenta (A4-0125/98)
<SPEAKER ID=139 NAME="Souchet">
In de jongste GATT-akkoorden, waaruit de WHO is ontstaan, zijn twee essentiële elementen niet opgenomen: de milieubepaling en de sociale bepaling.
<P>
Wat de milieuclausule betreft, is een globale aanpak nodig die tegelijk oog heeft voor milieubescherming, bescherming van de consument en bio-ethische aspecten. In dat opzicht werden een aantal schuchtere stappen gezet, onder meer de oprichting van het Comité voor handel en milieu.
<P>
De vraag van het verband tussen handel en milieuzorg begon eind van de jaren "80 de geesten te beroeren, onder meer naar aanleiding van de uitwerking van de reglementering voor de bescherming van zeezoogdieren, die in de Stille en de Indische Oceaan het slachtoffer werden van de visvangst met drijfnetten van tientallen kilometers lang. Geconfronteerd met dat probleem heeft de Europese Unie de VN-norm aangenomen, waarbij de lengte van de drijfnetten tot 2, 5 km wordt beperkt. Uit wetenschappelijke studies blijkt dat de vangst van dolfijnen door Europese vissers fel is teruggevallen sinds de toepassing van die beperking (die niet geldt in de Baltische Zee, waar visvangst met drijfnetten van 21 km nog altijd toegelaten is). Het is bijzonder betreurenswaardig dat de Commissie op dit punt beslist heeft de internationale regel niet na te leven en probeert het gebruik van drijfnetten in de Atlantische Oceaan en in de Middellandse Zee compleet te verbieden. Dat voorstel berust immers niet op wetenschappelijke overwegingen maar is het resultaat van een politieke koehandel. Om de blokkeringsminderheid te doorbreken, aanvaardde de Commissie dat in de Baltische Zee nog steeds drijfnetten van 21 km mogen worden gebruikt en dit zonder echte wetenschappelijke grond. Dit is een perfect voorbeeld van hoe het niet moet gebeuren. Milieuvriendelijke beheersmaatregelen moeten steeds op ernstige wetenschappelijke gronden steunen, anders verliezen ze elke geloofwaardigheid.
<P>
In 1986, toen de landbouwproducten in de gevaarlijke cyclus van de mondialisering van het handelsverkeer werden opgenomen zonder dat hun eigenheid werd erkend, maakte de kwestie van het verband tussen handel en milieu geen deel uit van het mandaat van de onderhandelaars in Punta del Este. Dit punt werd pas in extremis toegevoegd, in de slotfase van de onderhandelingen over het akkoord van Marrakech en het Comité voor handel en milieu (CTE) werd pas ingesteld net voor de Ministeriële Conferentie van Singapore in december 1996. Sinds Marrakech stellen de Verenigde Staten alles in het werk opdat in het kader van de WHO zo min mogelijk rekening wordt gehouden met overwegingen inzake milieu en bescherming van de consument. Hun uiterst restrictieve houding tijdens de Klimaatconferentie van Kyoto is daar een expliciet voorbeeld van. Uit de vraagstukken die thans binnen de WHO worden behandeld, zoals die over de bananen of over het gebruik van hormonen bij runderen, blijkt dat de Amerikaanse drukkingsgroepen absoluut geen oog hebben voor beginselen als preventie en duurzame productie.
<P>
Zo wordt in paragraaf 123 van de beslissing van de beroepsinstantie van de WHO met betrekking tot de hormonen totaal geen rekening gehouden met het preventiebeginsel. Er wordt met name gezegd: "Wij achten het onnodig, en waarschijnlijk onverstandig, als de Beroepsinstantie in het kader van dit beroep een standpunt inneemt over dit belangrijke maar abstracte vraagstuk. Wij stellen vast dat het panel zelf niet tot een definitieve slotsom is gekomen over de status van het preventiebeginsel in de internationale wetgeving, en dat het preventiebeginsel, althans buiten de sector internationale milieuwetgeving, nog steeds niet officieel gedefinieerd is" .
<P>
Inzake bio-ethiek spreekt de internationale wetgeving zich uit voor octrooiering van menselijke en dierlijke genen, terwijl de producten uit de natuur, met inbegrip van de dieren in de landbouwbedrijven, alle onder de noemer "soortgelijke producten" vallen, ongeacht de productiemethode (hyperintensieve teelt, beschadiging van het milieu, enzovoort). Bijgevolg beschermt de internationale WHO-wetgeving het gebruik en de verspreiding van genetisch gewijzigde organismen en zorgt ze ervoor dat er, behalve de geldende douanerechten, geen andere douanebeperkingen zijn voor vlees dat met synthetische hormonen is behandeld of dat geproduceerd werd op basis van methoden die geen rekening houden met het milieu en de bescherming van de consument, noch met het welzijn van de dieren.
<P>
Onder druk van de milieulobby's werkt de Europese Commissie geregeld uiterst complexe richtlijnen uit over de waterkwaliteit, het welzijn van dieren, het transport van levende dieren. Tegelijk ondertekent zij, volledig in tegenstelling daarmee, vrijhandelsakkoorden waarin men "vergeet" restrictieve clausules op te nemen, die ervoor moeten zorgen dat de ingevoerde producten beantwoorden aan de productie-eisen die voor de Europese landbouw gelden. Om bijvoorbeeld in Frankrijk een varkensbedrijf op te zetten, moeten effectenstudies worden uitgevoerd en vergunningen worden aangevraagd, wat verschillende jaren kan vergen. Het opstarten van zo'n bedrijf in de Verenigde Staten duurt nauwelijks drie dagen en er worden amper milieueisen gesteld.
<P>
Er werd ons een nieuwe wetgeving voorgelegd over het welzijn van legkippen: de oppervlakte per kip moet worden verdubbeld, wat paradoxaal genoeg leidt tot een grotere kippensterfte wegens kannibalisme (CNEVA-studie) en tot een stijging van de productiekosten met 40 %. Daartegenover staat dat wij, door de mondialisering van het handelsverkeer en de afbouw van de communautaire preferentie worden blootgesteld aan een steeds hardere concurrentie van producenten uit derde landen, die uiteraard in het geheel niet gebonden zijn door dergelijke norm.
<P>
Kortom, de wetgeving van de Commissie leidt ertoe dat de Europese productie wordt gestraft, want ze schaft tegelijk het beginsel van de communautaire preferentie af. Terwijl de Europese Unie een "sociaal" hoofdstuk wil uitwerken, is er geen enkel verzoek vanwege de Commissie om te eisen dat de WHO de sociale bepaling erkent. In het geval van de bananen bijvoorbeeld, verkiest de Commissie de Europese productie af te bouwen (meer bepaald in Martinique en Guadeloupe), de akkoorden van Lomé met de ACS-landen te negeren en de invoer van de "dollar-banaan" te bevorderen, waarbij ze simpelweg vergeet dat de banaan die de Europese Unie uit derde landen invoert, de sociale en milieuclausules die aan onze producenten worden opgelegd, niet respecteert.

<SPEAKER ID=140 NAME="De Voorzitter">
Hiermee is de stemming beëindigd.

<CHAPTER ID=7>
Onderbreking van de zitting
<SPEAKER ID=141 NAME="De Voorzitter">
Ik verklaar de zitting van het Europees Parlement te zijn onderbroken.
<P>
(De vergadering wordt om 13.05 uur gesloten)

