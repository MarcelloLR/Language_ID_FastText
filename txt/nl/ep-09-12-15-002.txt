<CHAPTER ID="002">
Mededeling van de Voorzitter
<SPEAKER ID="006" NAME="De Voorzitter">
(PL) Eerst en vooral wil ik een belangrijk bericht voorlezen. Op 2 december heb ik een mededeling van de Commissie ontvangen, die gericht is aan het Europees Parlement en de Raad, over de gevolgen van de inwerkingtreding van het Verdrag van Lissabon voor de lopende interinstitutionele besluitvormingsprocedures. Op grond van deze mededeling gaat het Parlement ervan uit dat het Parlement als zodanig opnieuw wordt geraadpleegd over alle hierin opgenomen voorstellen waarvoor in het Verdrag van Lissabon in bevoegdheid van het Parlement is voorzien. Het Parlement neemt voorts kennis van het feit dat de Commissie bij wege van deze mededeling een aantal voorstellen heeft ingetrokken.
<P>
Voor de wetgevingsvoorstellen die op 1 december 2009, datum van inwerkingtreding van het Verdrag van Lissabon, in behandeling waren, verzoekt de Voorzitter de parlementaire commissies waarnaar deze tijdens de huidige zittingsperiode zijn verwezen, zoals bekendgemaakt in de notulen van de vergaderingen, de door de Commissie voorgestelde rechtsgrondslagen en de procedurewijzigingen te controleren alsook na te gaan of in het licht van de bepalingen van het Verdrag van Lissabon andere wijzigingen moeten worden aangebracht en al dan niet te besluiten om in het kader van de raadpleging reeds vastgestelde standpunten als eerste lezing van de gewone wetgevingsprocedure of als goedkeuring te bekrachtigen.
<P>
Het Parlement behoudt zich evenwel het recht voor om de Commissie te vragen nieuwe voorstellen in te dienen.
<P>
Voor voorstellen waarover het Europees Parlement vóór de inwerkingtreding van het Verdrag van Lissabon nog niet was geraadpleegd, is het aan de Commissie om op grond van de gewone wetgevingsprocedures of andere relevante procedures nieuwe voorstellen te doen.
<P>
Deze mededeling handelt over onze wetgevende activiteiten voor de nabije toekomst, over de wederzijdse relaties tussen de Europese Commissie en het Europees Parlement in het wetgevingsproces. Zoals u weet bevinden we ons in een overgangsperiode: van het Verdrag van Nice stappen we over naar het Verdrag van Lissabon en tegelijkertijd begint het Parlement een nieuwe zittingsperiode. De nieuwe Commissie is nog niet goedgekeurd. Dit alles vereist nogal moeizame inspanningen voor de samenwerking tussen de Commissie en het Parlement, die moeten worden geleverd overeenkomstig de wetgeving, en daarover gaat deze mededeling.
