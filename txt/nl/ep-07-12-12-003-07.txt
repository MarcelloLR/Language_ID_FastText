<CHAPTER ID="003-07">
7. Gemeenschappelijke ordening der markten in de sector visserijproducten en producten van de aquacultuur (stemming)
<P>
- Verslag: Pedro Gueirrero
<P>
- Vóór de stemming:
<SPEAKER ID="067" NAME="Pedro Guerreiro">
rapporteur.-(PT)Om te beginnen wil ik in deze korte verklaring mijn genoegen uiten over de beslissing van de Commissie visserij van het Europees Parlement om een verslag op te stellen over de gemeenschappelijke ordening der markten in de sector visserijproducten en producten van de aquacultuur. Het is een erkend feit dat deze GMO de doelstellingen waarvoor zij in het leven is geroepen, namelijk het waarborgen van stabiele markten voor visserijproducten en van een behoorlijk inkomen voor de producenten, nog steeds niet heeft gerealiseerd. In dit licht waarderen wij het weliswaar late besluit van de Commissie om een grondige evaluatie van de bestaande GMO uit te voeren en deze spoedig te herzien opdat deze meer bijdraagt aan de verzekering van de inkomens in de sector en aan de marktstabiliteit, de verbetering van de afzet van visserijproducten en de verhoging van de gegenereerde toegevoegde waarde.
<P>
Ondanks het feit dat een aantal van onze voorstellen niet op de vereiste consensus in de Commissie visserij hebben kunnen rekenen, zijn wij van mening dat het verslag dat nu ter stemming wordt voorgelegd, waardevolle maatregelen bevat, zoals maatregelen om te onderzoeken of de bestaande interventiemechanismen de meest adequate mechanismen zijn en of ze de noodzakelijke flexibiliteit hebben om te beantwoorden aan de behoeften in de verschillende lidstaten; om een compensatievergoeding voor sardine in te voeren naar het voorbeeld van de reeds bestaande compensatievergoeding voor tonijn; ervoor te zorgen dat de structuurfondsen een bijdrage leveren tot de modernisering en het creëren van ondersteunende infrastructuur voor de producenten in het kader van de productie en de afzet op de markt; om effectieve steun te verlenen voor de oprichting en het functioneren van producentenorganisaties, vooral in de kleinschalige kustvisserij en traditionele visserij; om te waarborgen dat op geïmporteerde visserijproducten die worden verkocht op de interne markt dezelfde normen en voorschriften worden toegepast als op communautaire visserijproducten. Dit zijn kwesties die misschien voor sommige leden weinig te betekenen hebben, maar die van het grootste belang zijn voor de vissers.
