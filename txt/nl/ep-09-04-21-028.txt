<CHAPTER ID="028">
Geïntegreerde benadering van gendergelijkheid in het kader van de werkzaamheden van de commissies en delegaties (korte presentatie) 
<SPEAKER ID="242" NAME="De Voorzitter">
Aan de orde is een korte presentatie van het verslag van mevrouw Záborská, namens de Commissie rechten van de vrouw en gendergelijkheid, over de geïntegreerde benadering van gendergelijkheid in het kader van de werkzaamheden van de commissies en delegaties.
<SPEAKER ID="243" NAME="Anna Záborská">
rapporteur. - (SK) In de afgelopen jaren hebben de rol en de waardigheid van de vrouw een andere dimensie gekregen. Dat is vooral merkbaar in het kader van het horizontale beleid van de Gemeenschap, dat is bepaald in de Lissabonstrategie, demografische uitdagingen, oplossingen voor de combinatie van werk en gezin en stappen in de strijd tegen mensenhandel en het geweld tegen vrouwen.
<P>
Het verslag over de geïntegreerde benadering van gendergelijkheid in het kader van de werkzaamheden van de commissies en delegaties is een van de regelmatige verslagen van de Commissie rechten van de vrouw en gendergelijkheid, die ik tijdens deze zittingsperiode tot mijn grote eer twee keer aan het Parlement heb mogen presenteren. Hoewel sommigen verheugd zijn over de toename van het aantal vrouwelijke vertegenwoordigers in het Europees Parlement, betreurt de Commissie rechten van de vrouw en gendergelijkheid het dat vrouwen nog steeds niet voldoende vertegenwoordigd zijn in de hoge posities van de organen van het Parlement. Op het niveau van de directoraten-generaal zijn vrouwen nog steeds ondervertegenwoordigd. We zijn voorstanders van de vorming van netwerken van medewerkers van de secretariaten en commissies en leden van de delegaties, die speciaal worden geschoold in deze problematiek, zodat ze vervolgens regelmatig informatie kunnen uitwisselen over de beste praktijken.
<P>
In het verslag wordt het secretariaat-generaal ertoe aangespoord om door te gaan met de uitvoering van een geïntegreerde strategie voor de combinatie van werk en gezin en de carrièrevoortgang van vrouwelijke ambtenaren makkelijker te maken. In het verslag wordt benadrukt dat de geïntegreerde benadering van gendergelijkheid een positieve ontwikkeling is voor zowel vrouwen als mannen en dat het doel van gendergelijkheid tot uiting moet komen in een praktische benadering, waarbij mannen en vrouwen niet tegen elkaar worden opgezet.
<P>
De Commissie rechten van de vrouw en gendergelijkheid onderstreept hoe belangrijk het is dat de commissies en delegaties beschikken over geschikte instrumenten voor de verwerving van optimale kennis met betrekking tot de geïntegreerde benadering van gendergelijkheid. We hebben naar geslacht gespecificeerde indicatoren, gegevens en statistieken nodig. Ook zouden de budgettaire middelen moeten worden verdeeld vanuit het perspectief van gendergelijkheid.
<P>
We verzoeken de politieke fracties om bij benoemingen van personen in hoge posities rekening te houden met een evenwichtige verdeling van mannen en vrouwen. Het verslag over de geïntegreerde benadering van gendergelijkheid is het resultaat van samenwerking tussen de parlementaire commissies en de Commissie rechten van de vrouw en gendergelijkheid.
<P>
Als voorzitter van de Commissie rechten van de vrouw en gendergelijkheid en rapporteur van het verslag wil ik mijn oprechte dank betuigen voor deze samenwerking. Mijn dank gaat vooral uit naar de collega's uit de verschillende commissies die aan dit verslag hebben meegewerkt. In mijn commissie werd het verslag unaniem goedgekeurd en dat waardeer ik zeer. Mijn commissie heeft een nieuw methodologisch model ontwikkeld, waarmee het werk van elk van de parlementaire commissies kan worden beoordeeld. Het model wordt gedetailleerd beschreven in de toelichting. De beoordeling zou ongetwijfeld meer gewicht in de schaal leggen als alle commissies en delegaties van het Europees Parlement de vragen hadden beantwoord.
<P>
Tijdens de discussie zijn er diverse wijzigingsvoorstellen ingediend, waardoor het verslag meer gewicht kreeg. Ik waardeer het dat dit verslag het resultaat is van een pluralistische parlementaire discussie, waarin het belang van dit verslag werd benadrukt. In verband met de Europese verkiezingen zou ik graag willen benadrukken hoe belangrijk het is dat de kiezers, en vooral de vrouwelijke kiezers, hun best doen om ervoor te zorgen dat vrouwen zo sterk mogelijk vertegenwoordigd zijn in het Europees Parlement.
<SPEAKER ID="244" NAME="De Voorzitter">
De vrouwen vormen deze avond de meerderheid in het Parlement, in de plenaire vergadering. Dat wilde ik even opmerken.
<P>
Het debat is gesloten.
<P>
De stemming vindt woensdag 22 april 2009 plaats.
<P>
Schriftelijke verklaringen (artikel 142)
<SPEAKER ID="245" NAME="Gabriela Creţu  " LANGUAGE="RO">
Wij zijn blij dat er enige vooruitgang is geboekt in het streven naar een evenwichtige vertegenwoordiging bij de administrateurs- en assistentfuncties op het niveau van het commissiesecretariaat. We hopen dat soortgelijke maatregelen ook zullen volgen voor leidinggevende functies binnen de fracties en vooral op het niveau van politieke functies in het Parlement. Wij moeten echter opmerken dat deze veranderingen slechts een klein aspect vormen van wat er nodig is voor een geïntegreerde benadering van gendergelijkheid.
<P>
Deze geïntegreerde benadering zou betekenen dat elk wetgevingsdocument gepaard moet gaan met een voorbereidende genderspecifieke effectrapportage. Verder zou voor elke commissie moeten gelden dat men zich bewust is van genderkwesties en dat er een minimum aan expertise voorhanden is. De praktijk wijst uit dat er tijdens de zittingsperiode van 2004-2009 niet één wetgevingsdocument van de commissies is afgewezen omdat deze effectrapportage ontbrak, terwijl deze een verplicht onderdeel zou moeten zijn sinds het Verdrag van Amsterdam. We moeten helaas vaststellen dat er slechts geringe vooruitgang is geboekt en dat het doel van gendergelijkheid nog ver buiten bereik ligt.
<SPEAKER ID="991" NAME="Lívia Járóka  " AFFILIATION="PPE-DE">
schriftelijk. - (HU) Graag feliciteer ik mevrouw Záborská met haar verslag, waarin zij laat zien dat ondanks het feit dat enkele commissies van het Europees Parlement over een strategie beschikken om de gelijkheid tussen de seksen te bevorderen, deze nog altijd hiaten vertoont als het gaat om de consequente uitvoering van dit beginsel. In het verslag staat tevens een aantal aanbevelingen voor de toekomst verwoord: bijvoorbeeld het initiatief dat ambtenaren in dienst van het Europees Parlement deel moeten kunnen nemen aan trainingen over gelijke kansen, aangezien de juiste kennis onontbeerlijk is bij het in praktijk brengen van het beginsel.
<P>
Gelijkheid tussen mannen en vrouwen is een van de basisbeginselen van het communautair recht, en het Europees Parlement kan alleen geloofwaardig blijven in de ogen van de burgers als er ook intern wordt aangedrongen op de invoering en de volledige uitvoering van maatregelen ter bevordering van gelijke kansen tussen de seksen, met name binnen de commissies en delegaties.
<P>
Met het oog daarop moeten we met een strategie komen waarin concrete doelstellingen worden geformuleerd om gelijke kansen actief te stimuleren en emancipatie te bewerkstelligen. Het is een betreurenswaardig feit dat sinds het verslag dat mevrouw Záborská in 2007 over hetzelfde onderwerp had opgesteld, nauwelijks vooruitgang is geboekt. We hopen dat het nieuwe standpunt meer resultaat zal hebben.
<SPEAKER ID="990" NAME="Zita Pleštinská  " AFFILIATION="PPE-DE">
schriftelijk. - (SK) 52 procent van de Europese bevolking bestaat uit vrouwen. Wij, politiek actieve vrouwen, hebben de taak om vooral de vrouwelijke kiezers ervan te overtuigen dat de participatie van vrouwen ook in de Europese politiek van groot belang is voor de komende generatie en het goede functioneren van democratische systemen.
<P>
Ik ben ervan overtuigd dat de vertegenwoordiging van vrouwen in de politiek niet gebaseerd zou moeten zijn op verplichte quota voor het minimum aantal gekozen vrouwen, maar op het vermogen van vrouwelijke politici om met voorstellen te komen die vrouwen helpen hun huidige problemen op te lossen, dergelijke voorstellen goed te keuren en te propageren.
<P>
Als lid van de Commissie rechten van de vrouw en gendergelijkheid heb ik in het Europees Parlement vaak gesproken over voorstellen die mij aan de hand werden gedaan tijdens ontmoetingen met vrouwen. Ik vind vooral het voor het pensioen meerekenen van de tijd die gaat zitten in de opvoeding van kinderen en het voorzien in meer crèches en peuterspeelzalen heel belangrijk voor het oplossen van het probleem van de combinatie van werk en gezin. Ik ben ervan overtuigd dat een politica die kan putten uit haar eigen ervaringen met het moederschap en het gezinsleven, vrouwenproblemen het beste begrijpt.
<P>
Het verslag van mevrouw Záborská over de geïntegreerde benadering van gendergelijkheid in het kader van de werkzaamheden van de commissies en delegaties toont aan dat de Commissie rechten van de vrouw en gendergelijkheid buitengewoon actief is in het Parlement. De commissie heeft diverse adviezen en verslagen uitgebracht die meer aandacht verdienen van de andere commissies van het Parlement. Ook om die reden zou het aandeel vrouwelijke afgevaardigden in het Europees Parlement omhoog moeten van een derde naar de helft.
<SPEAKER ID="989" NAME="Rovana Plumb  " LANGUAGE="RO">
Tegenwoordig worden vrouwen meer en meer actief in de politiek en nemen zij belangrijke beslissingen in het bedrijfsleven. In 2006 was 32,6 procent van de managers in de EU vrouw. Het aandeel vrouwen in het Europees Parlement is gestegen van 16,3 procent in 1979, toen de eerste Europese verkiezingen werden gehouden, tot 31 procent in 2009.
<P>
Het is echter nog steeds nodig om een strategie voor gendermainstreaming in te voeren met specifieke doelen op alle communautaire beleidsterreinen die relevant zijn voor de parlementaire commissies en delegaties.
<P>
Ik ben het ermee eens dat het noodzakelijk is om binnen de parlementaire commissies en delegaties over passende instrumenten te kunnen beschikken teneinde een goed inzicht te verkrijgen in de gendermainstreamingproblematiek, bijvoorbeeld in de vorm van naar geslacht uitgesplitste indicatoren, gegevens en statistieken. Het is bovendien noodzakelijk om de begrotingsmiddelen te verdelen vanuit een oogpunt van gelijke behandeling van vrouwen en mannen.
<P>
Al deze opties moeten bijdragen aan de voortdurende uitwisseling van optimale praktijken, met als doel de toepassing van de geïntegreerde strategie om werk en gezin te kunnen combineren en de loopbaan van vrouwelijke ambtenaren te faciliteren.
<P>
Als sociaaldemocraat denk ik dat dit een uitstekend initiatief is om het positieve model van het Europees Parlement over gendergelijkheid over te dragen aan de nationale parlementen (11 procent van de parlementsleden in Roemenië is vrouw).
