<CHAPTER ID="008-11">
11. Financiële bijdragen aan het Internationaal Fonds voor Ierland (2007-2010) (stemming) 
<P>
Vóór de stemming
<SPEAKER ID="130" NAME="Jim Higgins " LANGUAGE="EN">
Mijnheer de Voorzitter, ik dank de leden van de Commissie regionale ontwikkeling voor de steun die zij aan dit verslag gegeven hebben. Daarnaast dank ik het secretariaat voor zijn bijdrage.
<P>
Woorden schieten te kort om te beschrijven hoe dankbaar het Ierse volk aan weerszijden van de grens is voor de investering die Europa gedaan heeft in het economisch herstel van Noord-Ierland en de grensdistricten in de Ierse Republiek, alsmede in het Noord-Ierse vredesproces.
<P>
Tot nu toe heeft het Internationaal Fonds voor Ierland 803 miljoen euro subsidie verstrekt en daarnaast 1,46 miljard euro aan kredieten beschikbaar gesteld voor 5700 projecten, waarmee direct en indirect 55 000 banen zijn geschapen. Het fonds heeft voorts een cruciale rol gespeeld in het verminderen van sektarische spanningen en het overbruggen van de kloof tussen de beide cultuurgemeenschappen op het eiland. Het wapengekletter is nu - hopelijk voor altijd - verstomd en de economische krachten in Noord-Ierland en in de grensdistricten van de republiek worden zich bewust van hun ware mogelijkheden.
<P>
Dit is de laatste keer dat we de EU om steun voor dit programma vragen, want in 2010 stopt het Internationaal Fonds. In de tijd achter ons gloorde regelmatig de vergeefse hoop op een definitieve politieke oplossing voor Noord-Ierland. Toch zijn mijn Ierse collega's en ik er zeker van dat we nu eindelijk op de drempel van een duurzame oplossing staan en dat een definitieve bestuursoverdracht weldra een feit is.
<P>
(Spreker wordt door de Voorzitter onderbroken)
