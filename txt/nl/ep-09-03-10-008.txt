<CHAPTER ID="008">
Stemmingen
<SPEAKER ID="096" NAME="De Voorzitter">
Alvorens we met de stemming beginnen, wil ik de leden meedelen dat we vandaag een nieuw informatiesysteem voor de stemmingen in het Parlement introduceren. Het belangrijkste kenmerk is de weergave van de officiële stemlijst van de Afdeling indiening documenten op een van de grote schermen. Elke afzonderlijke stem wordt op het scherm gemarkeerd als deze wordt bekendgemaakt, waardoor de leden de stemming gemakkelijker kunnen volgen.
<P>
We gaan nu over tot de stemming.
<P>
(Uitslagen en nadere bijzonderheden betreffende de stemmingen: zie notulen)
<SPEAKER ID="097" NAME="Graham Watson">
namens de ALDE-Fractie. - (EN) Mijnheer de Voorzitter, ik wil graag opheldering. Is het waar dat de Voorzitter heeft besloten dat we de herschikkingsprocedure zullen volgen voor de stemming vandaag over het verslag-Krahmer en de stemming morgen over het verslag-Cashman? Als dat zo is, verzoekt mijn fractie om de stemming over het verslag-Krahmer uit te stellen tot morgen, zodat we de gevolgen van de toepassing van de herschikkingsprocedure voor die stemming kunnen bestuderen.
<SPEAKER ID="098" NAME="De Voorzitter">
De Voorzitter neemt deze twee punten in overweging. Bij de behandeling van het verslag-Krahmer zullen we uw voorstel van orde meenemen.
<SPEAKER ID="099" NAME="Thomas Mann" AFFILIATION="PPE-DE">
(DE) Mijnheer de Voorzitter, ik feliciteer het Parlement met het nieuwe elektronische systeem voor de weergave van de stemmingsuitslagen. Een paar aspecten lijken echter niet adequaat te functioneren in de dagelijkse routine.
<P>
Ik ben zeer verheugd dat velen van ons met het oog op de al vijftig jaar durende bezetting van Tibet door China hier de Tibetaanse vlag tonen. Ik heb echter vernomen dat het Bureau eerder verklaard heeft dat bepaalde vlaggen niet meegebracht mogen worden zodat afgevaardigden ze op deze belangrijke dag niet kunnen laten zien. Weet u daar iets meer over?
<SPEAKER ID="100" NAME="De Voorzitter">
Naar ik heb begrepen heerste er enige onduidelijkheid op dit punt, maar de Voorzitter heeft gezegd dat de Tibetaanse vlag vandaag voor de goede orde getoond mag worden - en ik ben blij met het grote aantal vlaggen in het Parlement; ook ik draag er een.
<P>
Bij deze gelegenheid wil ik Tashi Wangdi, de vertegenwoordiger van Zijne Heiligheid de Dalai Lama, welkom heten in het Parlement.
<P>
(Langdurig applaus)
<SPEAKER ID="101" NAME="Zbigniew Zaleski" AFFILIATION="PPE-DE">
(EN) Mijnheer de Voorzitter, ik wil een paar heel ernstige en belangrijke woorden spreken, als u mij toestaat. We hebben net de gedenkdag gehad van de barbaarse moord met een schot in het achterhoofd op twintigduizend Poolse officieren en intellectuelen in 1940 in Katyń op bevel van de "vader der volkeren”, Jozef Stalin. Dit betekende de liquidatie van de leiders en elites van een natie die vocht voor haar eigen vrijheid en die van Europa.
<P>
Vier jaar geleden heb ik om een minuut stilte gevraagd om hen te herdenken, maar dit Huis heeft dit geweigerd. Ik zal er daarom vandaag niet opnieuw om vragen en bevrijd het voorzitterschap van wat een moeilijk besluit lijkt. In plaats daarvan wil ik ons herinneren aan deze tragedie en uit ik de wens dat onze gemeenschappelijke inspanningen in de toekomst dit soort genociden op het Europese continent kunnen voorkomen.
<P>
(Applaus)
<SPEAKER ID="102" NAME="De Voorzitter">
Dank u, mijnheer Zaleski - het applaus spreekt voor zich.
