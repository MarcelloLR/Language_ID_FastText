<CHAPTER ID="004-08">
8. Interimovereenkomst betreffende de handel met Turkmenistan (stemming) 
<P>
Vóór de stemming
<SPEAKER ID="077" NAME="Daniel Caspary">
namens de PPE-DE-Fractie. - (DE) Mijnheer de Voorzitter, geachte collega's, overeenkomstig artikel 170, lid 4, verzoek ik namens de PPE-DE-Fractie om uitstel van de eindstemmingen over de resolutie en het verslag tot de volgende plenaire zitting.
<P>
In het debat van gisteren werd duidelijk dat een meerderheid van het Parlement zou kunnen instemmen, hoewel niet van harte, met de ondertekening van de interimovereenkomst. Vele collega's hopen dat de kwaliteit van de dialoog tussen de Europese Unie en Turkmenistan, na een jarenlange impasse, door de overeenkomst zal verbeteren. Echter, de meeste leden van het Parlement vinden het belangrijk dat we de Commissie en de Raad geen carte blanche geven. Het Parlement heeft van de Commissie en de Raad de garantie nodig dat, in geval van een verdere verslechtering van de mensenrechtensituatie, op verzoek van het Parlement serieus zal worden overwogen om de overeenkomst op te schorten. Helaas is de Commissie gisteren slechts onder voorwaarden en is de Raad al helemaal niet op deze eis ingegaan. Ik verzoek daarom namens mijn fractie om uitstel van beide eindstemmingen, totdat de Raad en de Commissie deze garantie hebben gegeven.
<P>
(Applaus)
<SPEAKER ID="078" NAME="De Voorzitter">
Overeenkomstig artikel 170, lid 4, van het Reglement, was het woord zojuist aan een fractie. De procedure voorziet nu in de mogelijkheid voor voor- of tegenstanders van dit verzoek om het woord te voeren.
<SPEAKER ID="079" NAME="Jan Marinus Wiersma">
namens de PSE-Fractie. - (EN) Mijnheer de Voorzitter, ik ben het volkomen eens met onze collega, de heer Caspary, dat we niet alleen de eindstemming over de resolutie, maar ook de stemming over zijn verslag - het toestemmingsverslag - moeten uitstellen, omdat uit het debat van gisteren duidelijk bleek dat met name de Raad niet bereid is het Europees Parlement voldoende gelegenheid en de mogelijkheid te geven om de situatie in Turkmenistan echt onder toezicht te houden en de situatie aldaar op basis van een dergelijke overeenkomst te beïnvloeden. Aangezien we niet voldoende garanties hebben gekregen, steunen wij ook het voorstel van de heer Caspary om deze stemmingen uit te stellen.
<SPEAKER ID="080" NAME="De Voorzitter">
Ik zal het verzoek om uitstel in stemming brengen.
<P>
(Het Parlement willigt het verzoek in)
<SPEAKER ID="083" NAME="Daniel Caspary" AFFILIATION="PPE-DE">
(DE) Mijnheer de Voorzitter, het verzoek was om alleen de eindstemmingen uit te stellen, niet de stemming over de amendementen.
<SPEAKER ID="084" NAME="De Voorzitter">
- Deze informatie heeft ons bij de zittingsdienst niet bereikt. Alleen de eindstemming wordt dus uitgesteld. Ik wil erop wijzen dat we nu eerst over de amendementen stemmen.
<SPEAKER ID="085" NAME="Daniel Caspary" AFFILIATION="PPE-DE">
(DE) Mijnheer de Voorzitter, het verzoek was om alleen de twee eindstemmingen uit te stellen en over de amendementen te stemmen, zodat we alleen de twee eindstemmingen in een van de volgende plenaire zittingen houden.
<SPEAKER ID="086" NAME="De Voorzitter">
- Zo had de zittingsdienst het volstrekt niet begrepen, maar we volgen natuurlijk onze rapporteur.
<P>
Als ik het dus goed begrepen heb, gaan we nu stemmen over de amendementen op het verslag over Turkmenistan en niet over die op uw verslag. Dan stoppen we voor de eindstemming.
<P>
Vóór de stemming over amendement 2
<SPEAKER ID="087" NAME="Hélène Flautre" AFFILIATION="Verts/ALE">
(FR) Mijnheer de Voorzitter, het, nu al uitstekende, amendement dat door mijn fractie is ingediend en dat ervoor zal zorgen dat we echt gewicht in de schaal kunnen leggen als het om de mensenrechtensituatie gaat, wordt nog beter als we "het vooruitzicht van de ondertekening van de interim-overeenkomst" vervangen door "het vooruitzicht van de afronding van het ratificatieproces van de interim-overeenkomst", want dat is de geëigende formulering.
<SPEAKER ID="088" NAME="De Voorzitter">
- Dit is een juridische precisering.
<P>
Zouden de collega's die hiertegen zijn op kunnen staan?
<P>
Aangezien ik geen veertig collega's zie opstaan, zal ik wat mevrouw Flautre zei in het amendement opnemen en zal ik aantekenen dat deze paragraaf mondeling geamendeerd is.
<P>
(Het mondeling amendement wordt in aanmerking genomen)
