<CHAPTER ID="004">
Agenda: zie notulen
<SPEAKER ID="016" NAME="Sophia in 't Veld" AFFILIATION="ALDE">
- (EN) Mijnheer de Voorzitter, ik heb een kort verzoek aan u als Voorzitter van dit Parlement. Ik wil graag dat u de burgemeester van Moskou, de heer Loezjkov, om een toelichting vraagt in verband met de behandeling die twee afgevaardigden van dit Parlement - de heer Cappato en ondergetekende -, een lid van de Duitse Bondsdag, de heer Volker Beck, en een lid van het Italiaans parlement, mevrouw Vladimir Luxuria, op 27 mei ten deel viel.
<P>
In het kader van een vreedzame actie voor gelijke rechten van homoseksuelen wilden wij de burgemeester van Moskou een brief overhandigen die door bijna vijftig afgevaardigden van dit Parlement was ondertekend. De heer Cappato, de heer Beck en een medewerker van de ALDE-Fractie werden daarbij fel aangevallen door hooligans en vervolgens door de Russische politie gearresteerd. Twee van de Russische activisten die toen ook waren gearresteerd, zijn hier vandaag aanwezig: de heer Nikolaj Aleksejev en de heer Nikolaj Khramov. De politie heeft daarnaast mevrouw Luxuria en mijzelf niet adequaat tegen een boze menigte kunnen beschermen en heeft lijdzaam toegekeken toen andere activisten in elkaar werden geslagen door misdadigers, skinheads en zelfs priesters.
<P>
Wij waren als Parlementsleden bij geen enkele illegale activiteit betrokken en hadden verwacht dat de Russische autoriteiten ons tegen gewelddadige criminelen zouden beschermen en zeker niet dat zij ons op dubieuze gronden zouden arresteren. Vrijheid van vergadering is een van de grondrechten, en dat recht dient ook door Rusland gerespecteerd te worden. Rusland is immers lid van de Raad van Europa en vandaag ook aanwezig op de G8-top.
<P>
Mijnheer de Voorzitter, ik vertrouw erop dat u de heer Loezjkov en de heer Poetin om nadere uitleg zal vragen over de wijze waarop leden van dit Parlement behandeld zijn.
<P>
(Applaus)
<SPEAKER ID="017" NAME="De Voorzitter">
Hartelijk dank, mevrouw in 't Veld. Wij zullen het nodige doen om de door u voorgestelde maatregelen te treffen. Ik betuig u onze solidariteit.
