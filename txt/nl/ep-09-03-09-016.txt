<CHAPTER ID="016">
Spreektijd van één minuut over kwesties van politiek belang
<SPEAKER ID="043" NAME="De Voorzitter">
Aan de orde zijn de opmerkingen van één minuut over kwesties van politiek belang.
<SPEAKER ID="044" NAME="Georgios Papastamkos" AFFILIATION="PPE-DE">
(EL) Mijnheer de Voorzitter, de nefaste gevolgen van de wereldwijde economische crisis worden nu ook zichtbaar in de internationale handelsstromen. Ik hoef alleen maar te vermelden dat de groei van de wereldhandel is afgenomen van 8,5 procent in 2006 tot 5,5 procent in 2007 en tot slechts 4 procent in 2008. In het kader van de Wereldhandelsorganisatie is een speciaal mechanisme ingesteld voor toezicht op de door de WTO-leden ingevoerde en nog in te voeren maatregelen ter ondersteuning van noodlijdende bedrijfstakken.
<P>
Daar de externe handel van bijzonder gewicht is voor de economie, de ontwikkeling en de werkgelegenheid in de Europese Unie, is het de taak van de Commissie om bij de uitvoering van het economisch herstelplan een voortrekkersrol te vervullen en onmiddellijk een multilateraal initiatief tot ondersteuning van de handel te ontplooien. Ook moet de Commissie een dergelijk initiatief koppelen aan de werkzaamheden van de Wereldbank en van andere multilaterale organisaties op ontwikkelingsgebied.
<SPEAKER ID="045" NAME="Ioan Mircea Paşcu" AFFILIATION="PSE">
(EN) Mijnheer de Voorzitter, de internationale, politieke, militaire, economische en financiële architectuur is door de huidige crisis onder druk komen te staan. De EU is een centraal onderdeel van deze architectuur. Alleen door middel van de EU bleek Europa zijn rol in de bipolaire wereld te kunnen behouden. Europa is met succes uitgebreid, waardoor aan het eind van de Koude Oorlog een hereniging van het werelddeel heeft plaatsgevonden, en nu wordt er een beroep op Europa gedaan om de behaalde successen te behouden en de integratie voort te zetten, in afwachting van betere tijden.
<P>
Dit is geen eenvoudige taak, met name voor het huidige voorzitterschap, maar ook voor de volgende voorzitterschappen, die te maken zullen krijgen met de voortdurende institutionele impasse over het Verdrag van Lissabon en de overgang naar een nieuw Parlement en een nieuwe Commissie, terwijl ze tegelijkertijd protectionistische tendensen en een dreigende renationalisering van gemeenschappelijk beleid en potentiële internationale crises in onze regio moeten bestrijden.
<P>
De EU bevindt zich derhalve op een cruciaal punt. Het is erop of eronder. We kunnen alleen iets bereiken als we er volledig van doordrongen zijn dat we alleen door middel van solidariteit al deze grote uitdagingen het hoofd kunnen bieden en ons mondiale avontuur kunnen voortzetten.
<SPEAKER ID="046" NAME="Magor Imre Csibi" AFFILIATION="ALDE">
(RO) Na de recente parlementsverkiezingen in Roemenië bevinden de oppositiepartijen zich in een lastig parket. Het is zelfs zo dat de regeringspartijen hen op gemeenteniveau buiten de besluitvorming en het bestuur proberen te houden.
<P>
Dat men uit politieke overwegingen gemeentebestuurders vervang heeft onder verwijzing naar de huidige economische crisis demonstreert het gebrek aan verantwoordelijkheidsgevoel in de regering. Een gevolg hiervan is dat de uitvoering van projecten die speciaal op plaatselijke gemeenschappen gericht zijn vertragingen dreigen op te lopen.
<P>
Het geval van de twee raadsleden uit Braşov werpt een schaduw op de democratische geloofwaardigheid van de zittende regering. Hoewel Vasile Bran en Iulian Mara zijn gekozen door de inwoners van hun gemeente, is hun positie acht maanden na de gemeenteraadsverkiezingen nog niet geformaliseerd. De verkiezing van Vasile Bran is op schijngronden ongedaan gemaakt door de gemeenteraad, terwijl Iulian Mara niet de eed af kon leggen, omdat het besluit dat hem in zijn positie bevestigde op administratieve gronden werd aangevochten door het bestuur van het gewest Braşov.
<P>
Geobsedeerd als zij waren door het verwerven van posities in het gemeentebestuur, voorbijgaand aan de wensen van de kiezers, hebben de vertegenwoordigers van de regeringspartijen de wet overtreden en de twee genoemde gemeenteraadsleden vervangen door een naar eigen goeddunken gekozen tweetal.
<P>
Het lijkt mij dat er bij de huidige regering toch een besef moet leven dat men voor het verwerven van een meerderheid de wet niet aan zijn laars mag lappen. Aan dit soort misstanden dient een eind gemaakt te worden en de wet dient gerespecteerd te worden. Immers, de wil van de kiezer mag niet ontkracht worden door een dictaat van de meerderheid.
<SPEAKER ID="047" NAME="Jan Tadeusz Masiel" AFFILIATION="UEN">
(PL) Mijnheer de Voorzitter, vorige week heeft een informele delegatie van EP-leden een bezoek gebracht aan Palestina en Israël. We hebben eveneens de Gazastrook bezocht. Wat wij daar hebben gezien, heeft in mij diepe verontwaardiging en een sterk gevoel van sympathie voor het bezette Palestijnse volk losgemaakt. Mijn gevoel van verontwaardiging wordt gedeeld door de organisaties van de Verenigde Naties die actief zijn in deze regio.
<P>
Mijnheer de Voorzitter, naar mijn mening is er maar één uitweg uit deze situatie. Er dient zo snel mogelijk en onvoorwaardelijk een Palestijnse staat te worden opgericht. Toen het joodse volk in 1948 een eigen staat oprichtte, heeft het de Palestijnen ook niet om toestemming gevraagd. Israël mag de wil van het Palestijnse volk vandaag niet in de weg staan. Ik herhaal dat aan dit onderdrukte volk onvoorwaardelijke en dringende hulp moet worden verleend en zo een einde moet worden gemaakt aan dit oude conflict.
<P>
Ik geloof dat dergelijke maatregelen wereldwijd de vrede zouden versterken. We zouden hier echter in de eerste plaats werk van moeten maken omdat de Palestijnen recht hebben op een eigen staat.
<SPEAKER ID="048" NAME="Kyriacos Triantaphyllides" AFFILIATION="GUE/NGL">
(EL) Mijnheer de Voorzitter, tijdens haar bezoek aan Israël heeft de Amerikaanse minister van Buitenlandse Zaken er bij de Israëliërs op aan gedrongen de nieuwbouw en uitbreiding van de nederzettingen op de Westelijke Jordaanoever stop te zetten, de wegversperringen op te heffen, een eind te maken aan de bouw van de muur en aan de verdrijving van de Palestijnen uit Oost-Jeruzalem en, wat Gaza betreft, toestemming te verlenen voor het doorlaten van het voor de wederopbouw van het gebied noodzakelijke cement en bouwmateriaal.
<P>
Dit aandringen is natuurlijk goed en wel, maar kennelijk valt het in dovemansoren, omdat de Israëliërs enerzijds deze materialen de Gazastrook niet binnenlaten maar anderzijds niet aarzelen om driekwart van het voor de Israëlische bouwindustrie noodzakelijk bouwmateriaal op illegale wijze te delven in het gebied van de Westelijke Jordaanoever, waardoor zij het natuurlijk milieu meedogenloos vernietigen en de wettelijke eigenaars van die grond geen enkel financieel voordeel bieden.
<P>
Het is hoog tijd dat de Verenigde Staten en de Europese Unie een einde maken aan de situatie van straffeloosheid voor Israël en verder gaan dan alleen woorden en suggesties.
<P>
(Applaus)
<SPEAKER ID="049" NAME="Hans-Peter Martin" AFFILIATION="NI">
(DE) Mijnheer de Voorzitter, ik wil wijzen op een bijzondere schandvlek in dit parlement, het pensioenfonds.
<P>
Volgens de laatste berichten uit het Duitse tijdschrift Stern nemen ten minste 76 Duitse afgevaardigden deel in dit fonds. Dat heeft echter alleen betrekking op het verenigingslidmaatschap, niet op het fonds zelf. Daarom , mijnheer Pöttering, roep ik u als parlementsvoorzitter hierbij op om de volledige fondslijst door te geven aan het bureau van de Duitse Bondsdag, omdat er bij eventuele dubbele uitkeringen volgens de wettelijke bepalingen in uw vaderland sprake is van ernstige fraude. Verdenkingen van fraude dienen onderzocht te worden en de Duitse autoriteiten hebben er recht op deze informatie van u te krijgen.
<P>
Daarnaast is het ons aller goed recht te weten welke tekorten er bij dit fonds zijn. Hier wordt iets verzwegen en het gevaar bestaat dat er aan het eind van deze zittingsperiode met vele miljoenen van de belastingbetaler mensen uit de brand geholpen worden die gespeculeerd hebben. Dat zou een schande zijn.
<SPEAKER ID="050" NAME="De Voorzitter">
Het Bureau van het Parlement zal deze zaak op een juridisch correcte en politiek verantwoorde wijze behandelen - daar kunt u op rekenen.
<SPEAKER ID="051" NAME="Tunne Kelam" AFFILIATION="PPE-DE">
(EN) Mijnheer de Voorzitter, in het laatste verslag van het Internationaal Agentschap voor Atoomenergie wordt vastgesteld dat Iran genoeg laagverrijkt uranium heeft geproduceerd om een atoombom te kunnen maken.
<P>
Het meest verontrustend is de snelheid waarmee Iran voortgang boekt. Volgens de schattingen van het Agentschap heeft Teheran het aantal verrijkingscentrifuges in minder dan drie jaar 34 keer uitgebreid. Maar Iran is van plan de komende vijf jaar nog eens 45 000 centrifuges aan de bestaande 5 600 toe te voegen. Iran heeft dan de capaciteit om op industriële schaal kernwapens te produceren. Dat betekent ook dat Iran atoombommen kan leveren en de ontwikkeling van een raketcapaciteit en de lancering van de eerste satelliet overweegt.
<P>
Dat betekent dat het beleid om Iran slechts met halfslachtige sancties en diplomatie in toom te houden, gefaald heeft. Het heeft Teheran de nodige tijd verschaft om zijn nucleaire programma te voltooien.
<P>
He wordt dus hoog tijd dat we de feitelijke verzoeningspolitiek achter ons laten en ons concentreren op een gezamenlijke EU-reactie op mogelijke nucleaire chantage of een ultimatum van Iran. Als we dan "zoals gewoonlijk” alleen maar de mogelijkheid hebben te onderhandelen, betekent dat een politieke overgave.
<SPEAKER ID="053" NAME="Hannes Swoboda" AFFILIATION="PSE">
(DE) Mevrouw de Voorzitter, helaas debatteren we niet, maar we hebben het wel over het verslag van mevrouw Kósáné Kovács, dat de Roma-problematiek tot onderwerp heeft. Omdat we ons momenteel in een zeer lastige situatie bevinden, zou ik de gelegenheid toch aan willen grijpen om daarop te wijzen. Er zijn incidenten in Hongarije geweest, maar het gaat niet om Hongarije alleen, waar de economische crisis en de sociale problemen misschien aanleiding gegeven hebben tot een toename in de agressie jegens Roma. Dergelijke agressie moeten we ten scherpste veroordelen. Diverse Roma, ook uit Oostenrijk, hebben mij aangesproken en gevraagd het onderwerp ter sprake te brengen, nu er weer angst rondwaart onder de Roma in Europa. Ik wil ook de Commissie met klem verzoeken de situatie scherp in de gaten te houden en alles te doen wat in haar macht ligt om te voorkomen dat Roma, evenals andere minderheden, weer met angst moeten leven in Europa. Dat mag tegenwoordig niet meer voorkomen!
<SPEAKER ID="054" NAME="Marco Cappato" AFFILIATION="ALDE">
(IT) Mevrouw de Voorzitter, geachte collega's, in Italië heeft de Toezichthouder voor telecommunicatie, een onafhankelijke autoriteit, liefst voor de 43ste keer de staatstelevisie veroordeeld wegens het schenden van het recht van de Italianen op informatie over de initiatieven van de Partito Radicale.
<P>
Sinds de verkiezingen, inmiddels tien maanden geleden, is er in Italië geen zendtijd meer geweest voor de politieke partijen. Hoewel die zendtijd in de wet is voorzien, zijn de uitzendingen in strijd daarmee opgeschort. In Italië komt de parlementaire commissie die toezicht uitoefent op de omroep niet bijeen en ook dat druist in tegen de wet. Het is niet slechts een probleem van Berlusconi: het is een probleem van een regime dat rechts, het centrum en links verenigt in een aanslag op de politieke en burgerrechten van de Italianen.
<P>
Collega Pannella en ik moeten morgen onze werkzaamheden hier onderbreken en naar Italië snellen om daar vormen van geweldloos verzet te organiseren tegen deze nieuwe manier om Italië de democratie te ontzeggen. We zullen alle collega's van het Parlement een bericht sturen om gedetailleerd uitleg te geven over deze schendingen en uw steun en hulp te vragen.
<SPEAKER ID="055" NAME="Bogusław Rogalski" AFFILIATION="UEN">
(PL) Mevrouw de Voorzitter, ik ben opnieuw gedwongen om het in dit Parlement op te nemen voor de nationale minderheden in Litouwen, wier rechten meedogenloos geschonden en met voeten getreden worden door de Litouwse autoriteiten en rechterlijke instanties.
<P>
In de regio rond Vilnius is meer dan 70 procent van de bevolking Pools. Tot nu toe waren alle straat- en plaatsnamen er tweetalig, zoals in veel EU-landen met nationale minderheden het geval is. De hoogste administratieve rechtbank van Litouwen heeft onlangs geoordeeld dat het gebruik van Poolse straatnaamborden, naast de borden met Litouwse straatnamen, onwettig is en heeft vervolgens het bevel gegeven om ze te verwijderen. Het lokale bestuur van Vilnius heeft deze beschikking ten uitvoer gelegd en heeft de Poolse straatnamen verwijderd in een regio waar de meeste inwoners deel uitmaken van de Poolse minderheid.
<P>
Dergelijke praktijken zijn onaanvaardbaar in een land dat reeds vijf jaar lid is van de Europese Unie. Dit voorval is niet alleen een teken van extreem nationalisme, maar wijst ook op een gebrek aan respect voor de rechten van nationale minderheden en is een schending van de fundamentele beginselen waarop de Europese Unie is gebouwd.
<P>
Ik roep de Litouwse autoriteiten op om de bordjes met Poolse straat- en plaatsnamen opnieuw in gebruik te nemen in regio's waar het merendeel van de inwoners tot de Poolse minderheid behoort.
<SPEAKER ID="056" NAME="Georgios Toussas" AFFILIATION="GUE/NGL">
(EL) Mevrouw de Voorzitter, de werknemers worden op de werkplek geterroriseerd. Dit is een algemeen verschijnsel geworden en de repressieve overheidsmechanismen helpen daarbij een handje mee. Duizenden werknemers worden ontslagen en hun fundamentele arbeids- en sociale rechten liggen op een procrustesbed.
<P>
Ik zal u een typisch voorbeeld geven. In het Verenigd Koninkrijk is onthuld dat een particulier bedrijf gegevens verzamelt over de vakbonds-, sociale en politieke activiteiten van werknemers en deze doorverkoopt aan bedrijven, en in Griekenland is de strijd die de werknemers voeren om het opnieuw aannemen van ontslagen collega's af te dwingen, als illegaal en corrupt veroordeeld..
<P>
De werknemers zijn kennelijk vastbesloten om hun rechten te verdedigen, en zij voeren daarbij de woorden van de tweeëntwintig jarige werknemer Nikos Nikolopoulos boven in hun vaandel. Die schrijft in een open brief aan het openbaar ministerie van de Arios Pagos in Griekenland onder meer het volgende:
<P>
"Er zijn voor mij dingen in het leven die je niet kunt kopen of verkopen. Ik geef de voorkeur aan mijn dagloon, omdat ik weet dat dit loon mijn onvervreemdbaar recht is, ik geef de voorkeur aan de de rijkdommen die ik zelf produceer en die mij toebehoren.. Omdat ik reoluut heb geweigerde om mij af te laten kopen of te laten terroriseren, ben ik voor de tweede keer ontslagen. Ook ben ik rechtstreeks bedreigd met de dood en met de dood van mijn familie”.
<P>
Uit deze verklaring blijkt werkelijk hoe vastberaden de werknemers zijn en welke weg zij zullen volgen.
<P>
(Spreker wordt door de Voorzitter onderbroken)
<SPEAKER ID="057" NAME="Zsolt László Becsey" AFFILIATION="PPE-DE">
(HU) De laatste tijd reageert de publieke opinie van de landen die de afgelopen vijf jaar zijn toegetreden misschien deels vanwege de crisis steeds gevoeliger op alle acties die de volwaardigheid en de gelijke maatstaven van hun lidmaatschap binnen de Unie in twijfel trekken of in diskrediet brengen. Wat betreft mijn kiesdistrict hebben we op de Zweedse televisie en later op internet de beschuldiging kunnen horen dat er in de gemeente Harkakötöny op dieronterende wijze ganzen worden geplukt, terwijl daar en op de locatie in kwestie al jaren geen ganzen meer worden gefokt. Ik ben blij dat er in deze zaak aangifte is gedaan wegens laster. Soortgelijke aantijgingen zijn onlangs gedaan tegen fokkers in mijn land in verband met het vetmesten van ganzen, waarbij werd opgeroepen tot een boycot tegen de verwerkende industrie, die al heeft geresulteerd in economische schade. Interessant genoeg zijn dergelijke beschuldigingen niet geuit aan het adres van de oude lidstaten. Deze daden worden ingegeven door economische belangen, maar een opmerkelijke politieke vorm van smaad zijn de verklaringen waarin als voldongen feit wordt gesteld dat er op etnische gronden aanvallen zijn gepleegd op de Roma-bevolking in Hongarije, ofschoon dit in de meeste gevallen tot nu toe niet bewezen kon worden. Ik verzoek de Commissie om deze hetzes streng te controleren en vooral niet te verspreiden, aangezien hiermee het prestige van de Europese Unie aan de vooravond van de verkiezingen een flinke knauw kan oplopen in mijn land.
<SPEAKER ID="058" NAME="Thierry Cornillet" AFFILIATION="ALDE">
(FR) Mevrouw de Voorzitter, als permanent rapporteur van het Parlement voor humanitaire hulpverlening ben ik net terug uit Kivu in de Democratische Republiek Congo. Ik hoopte u een optimistisch bericht te kunnen brengen over een uitweg uit deze situatie en de terugkeer van ontheemden.
<P>
Tot mijn spijt is dat optimisme volledig weggevaagd met het besluit van president Bashir over de grootste humanitaire crisis in Darfur. Het is een goede zaak dat president Bashir wordt aangeklaagd, want dat maakt deel uit van de strijd tegen straffeloosheid en het internationaal humanitair recht moet in acht worden genomen.
<P>
Maar president Bashir doet er nog een schepje bovenop door een beslissing te nemen die op twee punten ondoordacht is: enerzijds omdat het besluit bovenop de bestaande aanklachten komt en anderzijds omdat het op zichzelf al een reden is om een aanklacht tegen hem in te dienen bij het Internationaal Strafhof. De humanitaire gevolgen in Darfur zijn immers buitengewoon ernstig.
<P>
De wereld zal hem niet vergeten, maar onze woorden alleen zullen niet veel effect sorteren, mevrouw de Voorzitter. Ik ben blij dat het punt is gewijzigd, maar we moeten het niet bij woorden laten. We moeten ook met daden komen.
<SPEAKER ID="059" NAME="Ewa Tomaszewska" AFFILIATION="UEN">
(PL) Mevrouw de Voorzitter, het feit dat EU-burgers moeten verhuizen om werk te vinden, het feit dat ze mobiel moeten zijn omdat er geen werk is in de streek waar zij wonen en de armoede die gepaard gaat met werkloosheid, hebben tot gevolg dat kinderen vaak minder goed worden verzorgd en soms zelfs worden verwaarloosd.
<P>
De voortschrijdende economische crisis dreigt een sterke stijging van de werkloosheidscijfers met zich mee te brengen. Als gevolg daarvan kan het probleem van straatkinderen toenemen. Het ontbreekt deze kinderen aan gepaste voeding, ze hebben geen recht op gezondheidszorg, gaan niet langer naar school en komen soms in aanraking met misdadigers. In een periode van demografische achteruitgang staat dit niet alleen gelijk aan het verspillen van de ontwikkelingskansen van afzonderlijke kinderen, maar vormt dit ook een sociale bedreiging voor de volgende generatie. Het is van cruciaal belang dat we een duurzame oplossing vinden voor dit probleem.
<SPEAKER ID="060" NAME="Ilda Figueiredo" AFFILIATION="GUE/NGL">
(PT) Gisteren was het Internationale Vrouwendag, op een moment dat de situatie van vrouwen, met name van werkneemsters, ernstig verslechtert. Ongelijkheid en discriminatie blijven hun ten deel vallen.
<P>
Op dit moment hebben miljoenen vrouwen en meisjes te kampen met een enorme verslechtering van hun levens- en arbeidsomstandigheden, schamele pensioenen, ontslagen, werkloosheid, onzeker en slecht betaald werk en toenemende armoede en sociale uitsluiting. Daardoor worden bepaalde groepen werkneemsters, gepensioneerden en gehandicapte vrouwen zwaar getroffen. Essentiële rechten om een waardig leven te kunnen leiden worden hun onthouden.
<P>
Daarom wens ik hier, naast het overbrengen van een groet aan alle vrouwen in de Europese Unie en de wereld, een oproep te doen spoedmaatregelen te nemen en nieuw beleid te maken om vrouwen hun rechten als volwaardige burgers te garanderen op het werk, in het gezin, de maatschappij en de politiek.
<P>
Het is essentieel omstandigheden te creëren waardoor vrouwen werkneemsters met rechten kunnen zijn, de garantie hebben moeder en werkneemster te zijn zonder daarvan nadeel te ondervinden en een billijk loon en pensioen te ontvangen, zodat zij een waardig leven kunnen leiden.
<SPEAKER ID="061" NAME="Árpád Duka-Zólyomi" AFFILIATION="PPE-DE">
(SK) Wederom is er sprake van een probleem met betrekking tot het eerbiedigen van de rechten van etnische minderheden in Slowakije. Dat is te wijten aan de minister van Onderwijs, lid van de extreem nationalistische regeringspartij.
<P>
Hij heeft een besluit uitgevaardigd op grond waarvan scholen die les geven in talen van etnische minderheden voortaan bij de geschiedenisles uitsluitend boeken mogen gebruiken die een letterlijke vertaling van de Slowaakse boeken zijn. Dat betekent dat er alleen nog maar geschiedenisles gegeven zal worden die gebaseerd is op de dictaten van de regeringspartij en dus niet op basis van de feiten.
<P>
Dit is zowel in strijd met de gebruikelijke praktijken tot nu toe, als met de internationale waarborgen voor het eerbiedigen van de rechten van minderheden. In de EU heeft elke minderheid het natuurlijke recht om kennis te nemen van haar geschiedenis. Niet alleen Hongaarse docenten, maar de gehele Hongaarse gemeenschap in Slowakije, zijn terecht zwaar verontwaardigd. Het is onaanvaardbaar dat een extremistische partij minderheden op deze manier voortdurend onder druk zet. Midden in een mondiale economische crisis is het onverantwoord dat iemand het nodig acht om etnische minderheden te provoceren. In deze onzekere tijden zo te handelen, is spelen met vuur.
<SPEAKER ID="062" NAME="Olle Schmidt" AFFILIATION="ALDE">
(SV) Mevrouw de Voorzitter, ik, en velen met mij, maken zich zorgen over het groeiend antisemitisme in Europa. In mijn thuisstad Malmö werd afgelopen weekeinde een tenniswedstrijd tussen Zweden tegen Israël in de Davis Cup gespeeld. Dat was geen gewone wedstrijd. De wedstrijd werd zonder publiek gespeeld, omdat de lokale politieke leiders van mening waren dat de veiligheid niet kon worden gegarandeerd. Dit is een zienswijze waar velen van ons kritiek op hadden. In verband met de wedstrijd werd er gedemonstreerd, bij één demonstratie werd veel geweld gebruikt. Natuurlijk is het gerechtvaardigd om kritiek op het beleid van de staat Israël te hebben, maar deze kritiek mag niet veranderen in haat tegen Joden in het algemeen, oftewel in antisemitisme.
<P>
Overlevenden van de Holocaust zouden niet behoeven te horen dat er in Europa "moordenaars, moordenaars wordt gescandeerd, tijdens een bijeenkomt als steunbetuiging voor de staat Israël. In de nasleep van de oorlog in Gaza hebben in Europa een aantal aanslagen plaatsgevonden tegen Joods eigendom en Joodse belangen, ook in de stad waar ik woon. Alle democratische krachten moeten hier uitermate duidelijk over zijn. Europa heeft een verschrikkelijke geschiedenis, die zich nooit mag herhalen.
<SPEAKER ID="063" NAME="Hanna Foltyn-Kubicka" AFFILIATION="UEN">
(PL) Mevrouw de Voorzitter, als Parlementslid voor wie de idealen die aan de Europese Unie ten grondslag liggen meer zijn dan alleen een slogan, ben ik ingenomen met het feit dat in dit Europees Parlement een debat zal worden gehouden over de vijftigste verjaardag van de Tibetaanse opstand.
<P>
Tegelijkertijd ben ik verrast en bedroefd vanwege het feit dat de datum van dit debat op 12 maart is vastgesteld. Ik wil iedereen die dit vergeten is eraan herinneren dat de Tibetaanse opstand eigenlijk op 10 maart is begonnen. Die dag zal het Parlement zich echter buigen over aangelegenheden als typegoedkeuringsvoorschriften voor de algemene veiligheid van motorvoertuigen en het in rekening brengen van het gebruik van bepaalde infrastructuurvoorzieningen aan zware vrachtvoertuigen.
<P>
Dit zijn uiteraard belangrijke thema's, maar de personen en instanties die zich bezighouden met de typegoedkeuringsvoorschriften voor zware vrachtvoertuigen zouden het niet als een belediging ervaren als we de data van de bovengenoemde debatten zouden verwisselen. Of wordt er op 10 maart een verjaardag in verband met dit onderwerp gevierd waarvan ik niet op de hoogte ben? Misschien vindt die dag wel de 'Internationale dag voor de typegoedkeuring van zware vrachtvoertuigen' of de 'Dag van de inspectie van typegoedkeuringsvoorschriften' plaats.
<P>
Het Parlement zou in een erg negatief daglicht komen te staan indien zou blijken dat de keuze van de datum voor het debat over de Tibetaanse opstand voortvloeit uit de wil om het belang ervan te beperken.
<SPEAKER ID="064" NAME="Marie Panayotopoulos-Cassiotou" AFFILIATION="PPE-DE">
(EL) Mevrouw de Voorzitter, veel Europese burgers zijn tegen het voorstel van de Commissie voor een richtlijn tot afschaffing van discriminatie. Daardoor komen zij echter in een moeilijke positie te verkeren, want zij betwisten de geldigheid van een voorstel dat verband houdt met hun recht om binnen hun eigen land te beslissen over vraagstukken die niet onder de bevoegdheid van de Unie vallen.
<P>
In de aanloop naar de Europese verkiezingen mogen wij mijns inziens dergelijke vraagstukken niet aan de orde stellen. De afschaffing van symbolen, de afschaffing van het recht om te beslissen over leven valt onder de bevoegdheid van elke lidstaat. Als het Europees Parlement structuren afschaft, zoals de intergroepen, waarbinnen zijn leden vrij hun mening konden geven, kan het moeilijk aandringen op afschaffing van discriminatie.
<SPEAKER ID="065" NAME="Chris Davies" AFFILIATION="ALDE">
(EN) Mevrouw de Voorzitter, een maand geleden hebben u en ik voor de tweede keer dit jaar een bezoek gebracht aan Gaza. Anderen zijn in onze voetsporen getreden - Javier Solana is er geweest, Tony Blair uiteindelijk ook en de Voorzitter van het Parlement is er ook heengegaan om met eigen ogen te kunnen zien onder wat voor omstandigheden de Palestijnen nu leven.
<P>
Dit Parlement heeft gevraagd om opheffing van de economische blokkade, maar deze duurt, in zeer grote mate, voort. De Israëli's gaan week in week uit door met het collectief straffen van het Palestijnse volk. We spreken mooie woorden, maar ze hebben weinig waarde zolang Israël weigert te luisteren. Mevrouw de Ondervoorzitter, ik verzoek u de Voorzitter te vragen een vergadering van fractieleiders en zijn kabinet te beleggen om te bespreken hoe we onze woorden in daden kunnen omzetten. Mijn kiezers stellen mij die vraag keer op keer: "Jullie hebben een associatieovereenkomst met Israël. Hoe kan het dat wij deze overeenkomst van onze kant naleven, terwijl de andere partij onze belangen negeert en onze woorden zo minachtend in de wind slaat?”
<SPEAKER ID="066" NAME="De Voorzitter">
Dank u wel, mijnheer Davies, ik zal uw verzoek doorgeven.
<SPEAKER ID="067" NAME="Călin Cătălin Chiriţă" AFFILIATION="PPE-DE">
(RO) Europese waarden zijn in het bijzonder van belang voor het onderwijsstelsel in Roemenië. In hun verkiezingstoespraken verliezen de afgevaardigden László Tökés, Csaba Sógor en Iulius Winkler hier een daar het contact met de werkelijkheid.
<P>
Roemenië biedt zijn inwoners een breed scala van onderwijs in de eigen taal. Ik verwijs daarvoor naar de belangrijke rol die de Babeş-Bolyai-rijksuniversiteit in Cluj-Napoca speelt in het aanbod van onderwijs in het Hongaars. De multiculturele organisatiestructuur die voortvloeit uit de statuten die de Babeş-Bolyai-universiteit in 1995 heeft aangenomen staat garant voor omvattend, onafhankelijk onderwijs in Roemeens, Hongaars en Duits, maar ook voor Joodse studievakken, bij alle diploma=s waar de universiteit voor opleidt.
<P>
In de gebouwen van de Babeş-Bolyai-universiteit is een deel van de bewegwijzering en opschriften in het Hongaars en het Duits. Momenteel bieden zeventien faculteiten studierichtingen in het Roemeens en Hongaars aan, terwijl er aan elf faculteiten college in het Roemeens en Duits gevolgd kan worden. Daarnaast zijn er twee faculteiten, die voor hervormde theologie en voor rooms-katholieke theologie, waar uitsluitend in het Hongaars onderwezen wordt.
<SPEAKER ID="068" NAME="Jelko Kacin" AFFILIATION="ALDE">
(SL) Ik verwelkom van harte de beslissing van de Kroatische regering van vandaag, om in principe positief te antwoorden op het initiatief van de Europese Commissie voor bemiddeling tussen Slovenië en Kroatië. Jammer genoeg bevat de positieve reactie ook een onnodige aanvulling, een voorwaarde die de ruimte voor bemiddeling erg beperkt.
<P>
Het is echter belangrijk om zo snel mogelijk samen de voorwaarden uit te werken voor het begin van een bemiddeling waardoor de politieke sfeer in beide landen tot bedaren zal komen en een dialoog in betere omstandigheden mogelijk zal worden. We moeten het uitbreidingsproces van de Europese Unie blijven aanmoedigen, daarom hebben we ook het Verdrag van Lissabon nodig. Tijd is erg belangrijk, daarom hoop ik dat de kadervoorwaarden voor de bemiddeling snel tot stand zullen komen.
<SPEAKER ID="069" NAME="Jim Higgins" AFFILIATION="PPE-DE">
(GA) Mevrouw de Voorzitter, de melkveehouders bevinden zich in een zeer problematische situatie. De prijs voor een liter melk is gezakt tot tussen de 22 en 24 cent. Daarnaast is er sprake van een plotselinge daling in de wereldwijde vraag naar zuivelproducten, met name in Azië en in China, als gevolg van het melamine-schandaal. In Ierland zijn er ongeveer twintigduizend melkveehouders en deze sector zorgt voor een directe werkgelegenheid voor dertigduizend mensen. Bovendien kent alleen al de Verenigde Staten een productiestijging van 3 procent en is ook de productie in Brazilië toegenomen. Een ander probleem is de wisselkoers tussen de euro en het pond sterling. Het is duidelijk dat er op korte termijn steun aan deze melkveehouders gegeven moet worden zodat zij kunnen overleven. Een van de dingen die in ieder geval moeten gebeuren, is het opzetten van een interventieregeling, aangezien dat in het verleden zeer succesvol is gebleken.
<SPEAKER ID="070" NAME="Filiz Hakaeva Hyusmenova" AFFILIATION="ALDE">
(BG) Dank u wel, mevrouw de Voorzitter. De Internationale Dag van de vrouw is voor ons aanleiding om rekenschap te geven van het beleid voor gendergelijkheid. Veel mensen denken dat dit beleid alleen is gericht op het streven naar evenveel werkgelegenheid, loon en vrije tijd voor vrouwen als voor mannen.
<P>
Ook in een economische crisis zijn deze doelstellingen actueel. Maar het beleid voor gendergelijkheid moet ook op mannen gericht zijn. De crisis heeft invloed op de arbeidsmarkt en onder de huidige omstandigheden zullen velen van hen hun baan verliezen omdat ze meer verdienen en omdat arbeidsintensieve activiteiten wegvallen in de financiële sector. De kans dat mannen een grotere rol gaan spelen in het gezinsleven neemt toe en het traditionele sociale rollenpatroon wordt stilaan doorbroken. In welke mate zij daartoe bereid zijn en of sociale correcties een dergelijke verschuiving in de hand kunnen werken, zijn vragen waarop een antwoord moet worden gevonden.
<P>
De mogelijke oplossingen zijn per lidstaat, regio en gemeenschap anders. Daarom pleit ik voor actualisering van de nationale plannen voor gendergelijkheid en voor flexibele regelgeving, die in gelijke mate beantwoordt aan de behoeften van mannen en vrouwen.
<SPEAKER ID="071" NAME="Iosif Matula" AFFILIATION="PPE-DE">
(RO) Uit cijfers blijkt dat een kwart van de kinderen in de Europese Unie een zittend leven leidt en er een ongezonde voedingswijze op na houdt. Hierdoor hebben zij niet alleen een verhoogde kans op hoge bloeddruk en suikerziekte, maar ook op andere aandoeningen.
<P>
In 2007 heeft het Europees Parlement het verslag over de rol van sport in het onderwijs aangenomen. Het heeft daarmee zelfs de verplichting ingevoerd om wekelijks minstens drie uur sport in de lesroosters op te nemen. Het is bekend dat lichamelijke opvoeding kinderen voorbereidt op een gezonde levensstijl en hun belangrijke waarden en sociale vaardigheden bijbrengt, zoals zelfbeheersing, saamhorigheid en fair play.
<P>
Dit is dan ook de reden dat ik de Europese Commissie oproep om nauwkeuriger toe te zien of de lidstaten zich in de letter en de naleving van hun nationale wetgeving houden aan de verplichting van minstens drie uur lichamelijke opvoeding per week op scholen en of zij het aantal sporthallen uitbreiden en de basisuitrusting daarvan verbeteren.
<SPEAKER ID="072" NAME="Marco Pannella" AFFILIATION="ALDE">
(IT) Mevrouw de Voorzitter, geachte collega's, in het boek van Albert Camus wordt de pest vergeefs aangekondigd door een rat die aan onze voeten sterft. Wij willen geen nutteloze ratten zijn die de antidemocratische, gewelddadige en anti-Europese pest aankondigen die ondertussen in Rome, Brussel, Jeruzalem en Parijs opnieuw rampspoed teweegbrengt.
<P>
De heer Cappato heeft al gezegd waarom we hier morgen onze werkzaamheden zullen onderbreken om ons te haasten naar een strijd van activisten die in ons land Europees en democratisch verzet plegen. Het Europees Parlement viert zijn dertigste verjaardag en als we dertig jaar terugdenken hebben we veel redenen om ons zorgen te baren. Wij strijden echter en maken ons niet ongerust.
<SPEAKER ID="073" NAME="Zita Pleštinská" AFFILIATION="PPE-DE">
(SK) Ik wil in mijn betoog graag de aandacht van het Europees Parlement op 15 maart richten, de dag die uitgeroepen is tot Internationale Dag van de Rechten van de Consument. Dit is een initiatief van de organisatie Consumers International. Deze dag biedt een uitstekende mogelijkheid om de EU dichter bij haar burgers te brengen via beleidsmaatregelen om de consumenten beter te beschermen.
<P>
Als lid van de Commissie interne markt en consumentenbescherming heb ik bijzonder veel werk voor dit initiatief verzet. Ik ben verheugd over de grote belangstelling die door jonge mensen is getoond door hun actieve betrokkenheid bij diverse consumentenactiviteiten. Zo nemen elk jaar steeds meer jonge mensen deel aan de internationale wedstrijd Een Leven Lang Consumeren die georganiseerd wordt door de Slowaakse consumentenbond. Zij vertellen in dat kader interessante verhalen over hun eerste ervaringen met keuzes en consumentenbeslissingen.
<P>
Ik wil de regeringen van de lidstaten van de EU graag aansporen om de consumentenorganisaties te versterken en te ondersteunen. Het vergroten van het bewustzijn van consumenten van hun rechten, lukt uitsluitend met behulp van sterke, representatieve en effectieve non-gouvernementele organisaties.
<SPEAKER ID="074" NAME="Marian Harkin" AFFILIATION="ALDE">
(EN) Mevrouw de Voorzitter, ook ik sluit me aan bij de woorden van hen die de gewelddadige, moordzuchtige en laffe aanslag op de Britse legerkazerne in Noord-Ierland hebben veroordeeld, en mijn oprechte medeleven gaat uit naar de familieleden van hen die gewond zijn geraakt of om het leven zijn gekomen.
<P>
De specifieke kwestie die ik vanavond naar voren wil brengen, is dat de Commissie woensdagavond een verklaring aflegt over haar Groenboek betreffende gezondheidswerkers in Europa. Volgens dit Groenboek is de sleutel tot verbetering van het aantal gezondheidswerkers gelegen in het opleiden, werven en behouden van jonge beroepsbeoefenaars.
<P>
Toch is in Ierland sprake van de tegenovergestelde situatie en wordt 16,5 procent bezuinigd op het aantal stageplaatsen voor student-verpleegkundigen. In mijn eigen regio is op het St Angela's College een bezuiniging doorgevoerd van 25 procent voor algemene verpleegkunde en 40 procent voor de verstandelijk gehandicaptenzorg.
<P>
De Commissie moet de lidstaten ertoe aanzetten de verantwoordelijkheid voor de opleiding van hun eigen gezondheidswerkers op zich te nemen en als ethische eis stellen dat we er niet naar streven gezondheidswerkers uit ontwikkelingslanden te werven waardoor we hun toch al kwetsbare gezondheidszorgsystemen schaden.
<SPEAKER ID="075" NAME="Csaba Sógor" AFFILIATION="PPE-DE">
(HU) Ik ben meerdere keren in de bres gesprongen voor de van oudsher bestaande nationale minderheden. Sommige collega's hebben me van nationalisme beschuldigd. Het is vreemd dat de meerderheid vaak haar angst en vijandigheid jegens de minderheid probeert te verbloemen door minderheden te beschuldigen van nationalisme en haatdragende taal. Ik hoop dat u er geen aanstoot aan zult nemen dat ik nu opkom voor een religieuze minderheid. De Roemeense Grieks-katholieke kerk was verboden tijdens het communisme. Na 1990 werd deze kerk opnieuw georganiseerd en tot de dag van vandaag probeert zij net als andere historische kerken de in beslag genomen onroerende goederen terug te krijgen. Er is nu een wet in voorbereiding in Roemenië en als die wordt aangenomen, worden daarmee in feite de onroerende goederen die zich in het proces van teruggave bevinden van deze kerk afgepakt. Via deze microfoon wil ik uw aandacht vestigen op deze scheve situatie, de manier waarop het recht met voeten wordt getreden en deze poging tot bedekte nationalisering. Het is onaanvaardbaar dat de staat zich bemoeit met het leven van de kerk ten nadele van de kerk.
<SPEAKER ID="076" NAME="Nickolay Mladenov" AFFILIATION="PPE-DE">
(BG) Dank u wel, mevrouw de Voorzitter. Ik stel een kwestie aan de orde die mij diep treft. De afgelopen twee weken hebben wij uit de Republiek Macedonië vernomen dat enkele kerkelijke autoriteiten aldaar de wens hebben geuit om de lichamen op te graven van Bulgaarse soldaten die op Macedonisch grondgebied zijn gesneuveld tijdens alle oorlogen van de twintigste eeuw. Voor de Bulgaarse publieke opinie, en ik weet zeker dat dit ook geldt voor de Europese publieke opinie in het algemeen, zijn dergelijke uitlatingen absoluut onaanvaardbaar. Niemand heeft het recht de spot te drijven met de nagedachtenis van oorlogsslachtoffers. Wij moeten hun integendeel eer en respect betuigen en vasthouden aan het fundamentele Europese principe dat wij overledenen eren en onze beste tradities op het gebied van tolerantie in stand houden.
<P>
Ik vraag dat het Europees Parlement de autoriteiten van de Republiek Macedonië erop zou wijzen dat dergelijke uitlatingen door de regering niet onbeantwoord mogen blijven. Er moet duidelijk en ondubbelzinnig worden verklaard dat niemand in Macedonië dit soort dreigementen zal uitvoeren. Dat zou voor om het even welk geciviliseerd land een schending van elementaire culturele en nationale conventies zijn.
<SPEAKER ID="077" NAME="Bruno Gollnisch" AFFILIATION="NI">
(FR) Mevrouw de Voorzitter, we hebben onlangs de onbegrijpelijke veroordeling tot zes jaar gevangenisstraf vernomen van twee Duitse advocaten, de heer Mahler en mevrouw Stolz.
<P>
Deze verschrikkelijke veroordeling is ingegeven door het feit dat de belanghebbenden een visie aanhangen die afwijkt van de officiële versie over de werkelijkheid en de omvang van de Holocaust tijdens de Tweede Wereldoorlog.
<P>
Los van de vraag wat we van hun standpunten vinden, is het een zeer ernstige zaak dat burgers in de Europese Unie, en dan nog wel advocaten, heden ten dage dergelijke straffen opgelegd krijgen omdat zij een historisch feit hebben tegengesproken.
<P>
Het lijkt erop dat er in het zogeheten democratische Duitsland van nu nog steeds rechters zijn die de vrijheid van meningsuiting aan banden leggen en daarbij dezelfde ijver aan de dag leggen als in het nationaalsocialistische Duitsland of het communistische Duitsland van weleer.
<P>
Helaas gebeurt dat ook in andere lidstaten van de Unie, zoals Frankrijk. Dat is een onaanvaardbare en zeer ernstige zaak.
<SPEAKER ID="078" NAME="Mieczysław Edmund Janowski" AFFILIATION="UEN">
(PL) Mevrouw de Voorzitter, ik wil vandaag geen politieke kwestie aan de orde stellen. Onlangs wendde een van mijn kiezers, een uitgesproken voorstander van standaardisering, zich tot mij met de vraag of het niet mogelijk is om de opladers van mobiele telefoons te standaardiseren.
<P>
Deze kwestie lijkt misschien banaal, maar is het niet. Ik ben ervan overtuigd dat de invoering van regelgeving op dit gebied gunstig zou worden onthaald door alle eigenaars van mobiele telefoons. Vanuit technisch oogpunt is deze kwestie zeer eenvoudig. Soortgelijke oplossingen zijn bijvoorbeeld succesvol gebleken in het geval van de standaardisering van compact discs. Die kunnen nu in elke computer worden gebruikt. Het is misschien het overwegen waard om dergelijke bescheidenere kwesties opnieuw te bekijken om onze burgers te helpen. Dat is wat zij van ons verwachten.
<SPEAKER ID="079" NAME="De Voorzitter">
Het debat is gesloten.
