<CHAPTER ID="009">
Stemverklaringen
<P>
Mondelinge stemverklaringen
<SPEAKER ID="082" NAME="Aldo Patriciello" AFFILIATION="PPE">
(IT) Mijnheer de Voorzitter, dames en heren, mijn complimenten voor het uitstekende werk van de rapporteur en alle collega's die hebben gewerkt aan de totstandkoming van deze nieuwe faciliteit, die het mogelijk maakt microkredieten te verstrekken aan kleine en middelgrote ondernemingen en mensen die in de afgelopen jaren hun baan zijn kwijtgeraakt.
<P>
Gelet op de 3 miljoen arbeidsplaatsen die alleen al in de EU verloren zijn gegaan en de moeite die het banken kost om kredieten te verlenen, zal deze faciliteit de toegang tot de noodzakelijke middelen vergemakkelijken voor diegenen die een nieuw bedrijf willen opzetten.
<P>
Ik twijfel er niet aan dat dit nieuwe initiatief nieuwe werkgelegenheid zal helpen creëren, vooral als we daarbij nieuwe begeleidende maatregelen invoeren, zoals subsidies voor opleiding, die jongeren zullen helpen investeringsprojecten op te zetten.
<P>
Deze faciliteit, mijnheer de Voorzitter, moet zo snel mogelijk worden aangenomen om kleine en middelgrote ondernemingen, die het kloppend hart vormen van de Europese economie, nieuwe kracht te geven.
<SPEAKER ID="083" NAME="Dimitar Stoyanov" AFFILIATION="NI">
(BG) Dank u, mijnheer de Voorzitter, ik heb voor het verslag over financiële maatregelen gestemd. Ik ben van mening dat deze faciliteit juist op dit moment zeer gelegen komt en een bijzonder gunstige uitwerking zal hebben als zij op de juiste manier ten uitvoer wordt gelegd, zoals in mijn eigen land, Bulgarije. Want momenteel heerst er voor kleine ondernemers een buitengewoon ongunstig klimaat; met de weinige mogelijkheden die er zijn, hebben ze geen enkele kans om van een bank een lening te krijgen.
<P>
Alle banken voeren een beleid dat in principe met de grondgedachte van een bankinstelling onverenigbaar is. Ik heb de indruk dat de banken opzettelijk telkens weer met nieuwe aanvullende voorwaarden komen, enkel en alleen om geen leningen te hoeven verstrekken, maar zonder krediet kan geen ondernemer met zijn bedrijf aan de slag.
<P>
In het geval dat er wel krediet verleend word, is zo'n onderneming verplicht zich voor 100 tot 150 procent van het bedrag garant te stellen, wat gemakkelijk tot een faillissement kan leiden. Daarom ben ik van mening dat de Europese Unie en het Parlement een stap in de goede richting hebben gezet met dit verslag dat een daadwerkelijke bijdrage aan de ontwikkeling van de Europese en Bulgaarse economie zal leveren.
<SPEAKER ID="084" NAME="Diane Dodds" AFFILIATION="NI">
(EN) Mijnheer de Voorzitter, ik wil heel duidelijk maken dat ik weliswaar van mening ben dat het een goed idee is om het kleinbedrijf te helpen en dat hier dan ook uitvoering aan moet worden gegeven, maar dat dit moet gebeuren op het niveau van de nationale regeringen. Ik maak mij ernstig zorgen over dit voorstel, over de verantwoordingsplicht ten aanzien van het geld dat zal worden uitgeleend en de terugbetaling ervan.
<P>
Ik wil de nationale regeringen aanmoedigen om alles te doen wat in hun macht ligt om het kleinbedrijf te helpen, dat de ruggengraat vormt van onze economie. De EU kan helpen door minder te reguleren en op nationaal niveau middelen beschikbaar te stellen.
<SPEAKER ID="085" NAME="Syed Kamall" AFFILIATION="ECR">
(EN) Mijnheer de Voorzitter, wij hebben voor dit voorstel gestemd. Ik vind het heel belangrijk dat we ondernemers overal in de Europese Unie en in de lidstaten helpen om welvaart en werkgelegenheid te creëren en dat we mensen aan een beter bestaan helpen. Ook ben ik dankbaar dat we de benodigde middelen willen halen uit de bestaande begroting zodat we geen nieuwe uitgaven hoeven te doen, en dat geld vervolgens willen gebruiken om nog meer bestedingen te genereren in de particuliere sector.
<P>
Ik moet er echter op wijzen dat we heel voorzichtig moeten zijn wanneer we overheidsfinancieringen en belastinggeld gebruiken. In mijn eigen kiesdistrict ken ik enkele microfinancieringsfaciliteiten, zoals de uitstekende Croydon Caribbean Credit Union, die kansarme gemeenschappen helpt om uit de armoede te komen. Deze faciliteiten zijn uit de markt gedrukt door de lokale overheid en andere microfinancieringsfaciliteiten van de staat. We moeten uitkijken dat de vele uitstekende particuliere aanbieders die er al zijn, niet in de verdrukking komen door onze inspanningen om microfinancieringen breder toegankelijk te maken.
<SPEAKER ID="086" NAME="Alfredo Pallone" AFFILIATION="PPE">
(IT) Mijnheer de Voorzitter, dames en heren, ik denk dat we het over het vraagstuk van microkredieten allemaal eens zijn, maar we moeten het ook hebben over financiering. Mijns inziens is het onze plicht deze te verhogen.
<P>
We moeten er ook voor waken dat we microkredieten uitbreiden naar nog weer andere partijen binnen de kleine en middelgrote ondernemingen, aangezien microkredieten in het leven zijn geroepen om de minst kansrijke sociale partners te helpen. Tegelijkertijd moeten we ook een culturele kwestie aan de orde stellen: in veel landen heerst niet de cultuur die nodig is om deze bedragen te verkrijgen, en ik denk dat dit met name het geval is in landen waar de behoefte eraan het grootst is. Ik ben er vast van overtuigd dat deze instrumenten eerst moeten worden aangenomen door de betreffende regeringen.
<P>
Er zijn twee snelheden in Europa: de snelheid van de landen die deze aanpak al hanteren, zoals Frankrijk en Duitsland, en de snelheid van andere landen die in plaats daarvan een culturele benadering van dit vraagstuk nodig hebben. Kortom, ik geloof ten stelligste dat het werkelijke probleem, wat er in Europa echt op het spel staat, is dat het niet alleen maar een kwestie is van het verschaffen van financiële middelen als doel op zich: we moeten proberen de voorwaarden te scheppen die de meest kansarme mensen in staat stellen hun eigen werkgelegenheid te creëren.
<P>
Schriftelijke stemverklaringen
<SPEAKER ID="089" NAME="Luís Paulo Alves  " AFFILIATION="S&amp;D">
schriftelijk. - (PT) Ik heb voor de instelling van deze microfinancieringsfaciliteit voor werkgelegenheid gestemd, daar de faciliteit tot doel heeft kansen te bieden aan werklozen en het ondernemerschap te stimuleren. Dit instrument is bestemd voor degenen die een microbedrijf (met minder dan tien werknemers en een omzet die onder de 2 miljoen euro ligt) willen opzetten of ontwikkelen en zal voor vele werklozen nieuwe horizonten openen. Bij de huidige stand van de economie zou het nuttig zijn geweest als dit belangrijke programma eerder was gestart, daar er al een tijd moeilijkheden zijn om in aanmerking te komen voor kredietverlening.
<P>
Dit instrument is bestemd voor overheids- en particuliere organisaties op nationaal, regionaal en lokaal niveau in de lidstaten van de EU die microkrediet aan particulieren en microbedrijven verstrekken. Daarom moet het instrument op de voet gevolgd worden door de bevoegde instanties, zodat het zeker is dat de kredieten terechtkomen daar waar ze het meest nodig zijn en situaties zoals tijdens de laatste financiële crisis zich niet opnieuw voordoen.
<SPEAKER ID="090" NAME="Andrew Henry William Brons  " AFFILIATION="NI">
schriftelijk. - (EN) Ik ben er een voorstander van dat de staat microfinancieringen biedt aan mensen om hen te helpen kleine bedrijven te beginnen. Maar ik wil niet dat de Europese Unie deze functie uitoefent. Desondanks heb ik voor bepaalde amendenten gestemd omdat het altijd al duidelijk was dat de ontwerpresolutie zou worden aangenomen en ik haar daarom zo veel mogelijk wilde verbeteren. Doordat een aantal amendemten in "blokken” in stemming werd gebracht kon ik over bepaalde amendementen geen aparte stem uitbrengen.
<SPEAKER ID="091" NAME="David Casa  " AFFILIATION="PPE">
schriftelijk. - (EN) Een van de meest schadelijke gevolgen van de mondiale economische crisis is het feit dat banken onvoldoende krediet verstrekken, waardoor zowel particulieren als grote bedrijven niet meer in staat zijn om hun economische activiteiten uit te voeren. Het voorstel van de Europese Commissie voorziet in de oprichting van een microfinancieringsfaciliteit die de nood moet lenigen die is ontstaan doordat banken en andere financiële instellingen momenteel de hand op de knip houden. Dat is de reden dat ik heb besloten de rapporteur op dit punt te ondersteunen en voor het verslag te stemmen.
<SPEAKER ID="092" NAME="Nikolaos Chountis  " LANGUAGE="EL">
Ik heb tegen het verslag gestemd omdat de steeds groter wordende werkloosheid in de Europese Unie niet bestreden kan worden met microfinancieringsprogramma's. Daarvoor zijn geïntegreerde programma's nodig die royaal worden gefinancierd via een aparte begrotingslijn. Daarvoor zijn programma's nodig waarin de klemtoon ligt op de bestrijding van jongerenwerkloosheid, die vooral in Griekenland heel hoog is: een op de vier jongeren tot 25 jaar is werkloos.
<P>
Meer algemeen moet gestreefd worden naar beleidsvormen die een verhoging van de communautaire begroting vereisen en korte metten maken met het neoliberale kader van het Stabiliteitspact en de lage tekorten. Eveneens moet mijns inziens de financiering in het kader van deze faciliteit van zuiver vrijwillige aard zijn. Niemand mag hoe dan ook gedwongen worden om deze faciliteit te gebruiken, onder het dreigement dat anders de sociale uitkeringen worden stopgezet of verminderd. Samen met andere collega's van de Confederale Fractie Europees Unitair Links/Noords Groen Links had ik amendementen daarvoor ingediend, die helaas zijn verworpen.
<SPEAKER ID="093" NAME="Diogo Feio  " AFFILIATION="PPE">
schriftelijk. - (PT) Europa maakt op dit moment een zware economische en financiële crisis mee die tot ernstige sociale problemen heeft geleid, zoals stijgende werkloosheid in alle lidstaten. Daarom is het belangrijk dat de EU doeltreffende mechanismen creëert voor het bestrijden van de crisis en voor steun aan de zwaarst getroffenen, zoals werklozen en bedrijven in moeilijkheden.
<P>
Daarom acht ik het juist in te zetten op een microfinancieringsfaciliteit voor werkgelegenheid die het ondernemerschap en ieders kans om zijn eigen arbeidsplaats te scheppen centraal stelt. De Europese microfinanciering wordt verstrekt in het geval de toegang tot bankkrediet ontzegd of bemoeilijkt wordt. Microbedrijven krijgen dan steun om te groeien, worden begeleid en gecoacht en ontvangen rentesubsidie van het Europees Sociaal Fonds.
<P>
Ik vind het eveneens belangrijk te onderstrepen dat deze faciliteit alleen moet dienen voor steun aan het ondernemerschap - met als doel nieuwe banen te scheppen door gezonde ideeën voor het opzetten van bedrijven te realiseren - en niet voor socialesteunverlening of het op peil houden van de consumptie.
<SPEAKER ID="094" NAME="José Manuel Fernandes  " AFFILIATION="PPE">
schriftelijk. - (PT) Bij de huidige economische crisis en stijgende werkloosheid is de groei van het aantal zelfstandigen belangrijk, evenals het opzetten en ontwikkelen van microbedrijven. Microkrediet zal die doelstelling helpen realiseren. Daarom ben ik verheugd over het Commissievoorstel en het werk op dit vlak van het Parlement. Op deze manier wordt het ondernemerschap gestimuleerd en nemen de werkgelegenheid en de sociale insluiting toe. Deze microfinancieringsfaciliteit is complementair ten opzichte van andere steunprogramma's voor werkgelegenheid en sociale insluiting. Daarom vind ik het belangrijk dat de financiering van deze nieuwe faciliteit niet ten koste gaat van al bestaande programma's en ze evenmin in het geding brengt.
<P>
Ik had al voor deze faciliteit gestemd in de Begrotingscommissie bij de behandeling van de begroting voor 2010. Daarbij zijn twee nieuwe begrotingslijnen gecreëerd: een lijn van 37,5 miljoen euro voor operationele uitgaven en een lijn van 0,25 miljoen euro voor administratieve uitgaven. Ik hoop dat dit programma spoedig in werking treedt en de goedkeuringsprocedure voor de aanvragen snel en zonder bureaucratische rompslomp verloopt.
<SPEAKER ID="095" NAME="Ilda Figueiredo  " AFFILIATION="GUE/NGL">
schriftelijk. - (PT) We betreuren het dat de meerderheid van dit Parlement eens te meer het gegeven woord terugneemt en een voorstel heeft goedgekeurd dat geld weghaalt bij het Progress-programma, terwijl de kredieten voor dat programma al onmiskenbaar te laag waren voor zijn taken op sociaal terrein. Los van overwegingen in verband met de doelstellingen van deze nieuwe Europese microfinancieringsfaciliteit is het onaanvaardbaar dat de faciliteit wordt gefinancierd door de kredieten voor bestaande programma's te verlagen, in dit geval het communautaire Progress-programma voor werkgelegenheid, sociale insluiting en gelijke rechten.
<P>
De tekst die de Commissie werkgelegenheid en sociale zaken had goedgekeurd was een duidelijke afwijzing van de financiering van dit programma via Progress en stelde een nieuwe begrotingslijn voor met eigen middelen, dat wil zeggen met "nieuw geld”. De amendementen van onze fractie die vandaag zijn verworpen, gingen dezelfde richting in.
<P>
Gezien de verslechtering van de sociale omstandigheden in verschillende lidstaten is het onaanvaardbaar dat kredieten voor werkgelegenheid en sociale insluiting worden weggesluisd naar andere prioriteiten die inmiddels zijn vastgelegd, zelfs als die microfinanciering betreffen.
<SPEAKER ID="096" NAME="Bruno Gollnisch  " AFFILIATION="NI">
schriftelijk. - (FR) Door het verslag-Göncz over microkrediet en de controverse rond de financiering van dit project ben ik mij gaan verdiepen in dit fameuze Progress-programma, dat volgens links niet mag worden beroofd van ook maar één cent voor de financiering van micro-ondernemingen en individuele initiatieven. Immers, welk doel dient Progress, het Gemeenschapsprogramma voor werkgelegenheid en maatschappelijke solidariteit, vooralsnog in werkelijkheid? Dat van het produceren van papierwerk en het financieren van studies en verslagen. Voorlopig zijn de doelgroepen van Progress namelijk niet degenen die werkloos of uitgesloten zijn, maar politieke beleidsmakers en opinievormers.
<P>
Sommigen weigeren aan het schamele bedrag van 700 miljoen euro over zeven jaar 100 miljoen euro voor microkrediet te onttrekken. Iets minder geld voor degenen die profiteren van het systeem en iets meer voor de Europeanen en dat voor dezelfde begroting: daar kan toch niets op tegen zijn! We moeten niet langer slechts toeschouwers zijn van de armoede en moeilijkheden van onze medeburgers, maar concrete actie ondernemen. Wel heb ik één bedenking: de enige reden voor het bestaan van microkrediet is dat de banksters, die niet weten hoe snel ze overheidssteun moeten opstrijken, niet doen wat ze zouden moeten doen, namelijk geld pompen in de economie.
<SPEAKER ID="097" NAME="Françoise Grossetête  " AFFILIATION="PPE">
schriftelijk. - (FR) Ik heb voor het verslag-Göncz over de Europese microfinancieringsfaciliteit gestemd. Microfinanciering heeft betrekking op microkredieten (leningen tot 25 000 euro) en micro-ondernemingen (met minder dan tien werknemers).
<P>
In deze periode van economische crisis en door de sterke daling van het aantal verstrekte leningen is het van essentieel belang dat de Europese Unie een faciliteit instelt die gericht is op de kwetsbaarste groepen, zoals werklozen, jongeren en kleine ondernemingen.
<P>
Wanneer een economie of de werkgelegenheid op het spel staat, is het van cruciaal belang dat de groei wordt gestimuleerd met substantiële investeringen. De financiering van de faciliteit zal 100 miljoen euro bedragen, die wordt herschikt uit de begroting van het Progress-programma (het Gemeenschapsprogramma voor werkgelegenheid en maatschappelijke solidariteit), en de faciliteit zal op 1 januari 2010 in werking treden (voor een periode van vier jaar). De Raad moet deze boodschap ter harte nemen zodat er in de komende dagen een overeenkomst kan worden bereikt.
<SPEAKER ID="098" NAME="Sylvie Guillaume  " AFFILIATION="S&amp;D">
schriftelijk. - (FR) Ik heb voor het verslag van mijn collega, mevrouw Göncz, gestemd omdat het in mijn ogen van essentieel belang is, zeker in de context van een werkgelegenheids- en een sociale crisis, om microfinanciering te ondersteunen door er een specifieke begrotingslijn voor in het leven te roepen. Het gaat hier om een speciaal instrument in de strijd tegen bancaire uitsluiting en armoede. Wij zijn het niet met de Europese Commissie eens dat er kredieten uit de begroting van het Progress-programma moeten worden herschikt ten behoeve van de Europese microfinancieringsfaciliteit omdat hiermee een negatief signaal zou worden afgegeven aan de marktdeelnemers. Er moet niet worden getornd aan het Progress-programma, dat gericht is op de kwetsbaarste groepen, en het is de gezamenlijke verantwoordelijkheid van de lidstaten en de Europese Unie om het in de huidige omstandigheden op doeltreffende wijze uit te voeren.
<SPEAKER ID="099" NAME="Lívia Járóka  " AFFILIATION="PPE">
schriftelijk. - (HU) Het is uitermate verheugend dat een grote meerderheid van het Europees Parlement vandaag het verslag over de Europese microfinancieringsfaciliteit voor werkgelegenheid en sociale inclusie heeft goedgekeurd. Het geplande microkredietsysteem kan aanzienlijk bijdragen aan het creëren van sociale cohesie en nieuwe banen en aan de matiging van de schadelijke effecten van de financiële en economische crisis. Tijdens deze wereldwijde recessie is het bijzonder belangrijk om mensen die van de arbeidsmarkt of de conventionele kredietmarkt zijn verdrongen nieuwe mogelijkheden te bieden, en de weg vrij te maken voor stabiel en duurzaam zelfstandig ondernemerschap. Verder is het essentieel dat er in kansarme regio's een eenvoudig financieel instrument bestaat voor startende ondernemers en de meest kwetsbare groepen, waarmee ondanks het hoge risico, de kleine marges en het gevaar van wanprestatie, ondernemingen kunnen worden opgezet of tot bloei worden gebracht. De overgrote meerderheid van de Europese werknemers is in dienst van kleine- en middelgrote ondernemingen of micro-ondernemingen.
<P>
Om er dus voor te zorgen dat deze bedrijven hun arbeidspotentieel niet verliezen en zelfs kunnen laten stijgen, moeten zij adequate steun krijgen, waarvan het bedrag in bepaalde gevallen zo laag is dat de conventionele banksector deze middelen niet kan verstrekken. Het Europees Parlement heeft bij de stemming van vandaag duidelijk aangegeven dat de medebeslissingsprocedure zo snel mogelijk moet worden afgerond zodat de microfinancieringsfaciliteit zo mogelijk al vanaf 2010 beschikbaar is.
<SPEAKER ID="998" NAME="Eija-Riitta Korhola  " AFFILIATION="PPE">
schriftelijk. - (FI) Mijnheer de Voorzitter, ik heb voor het verslag over microfinancieringsfaciliteiten gestemd.
<P>
Wij kunnen nog veel doen om jongeren in Europa te bewegen ondernemer te worden. De financiële en economische crisis heeft een werkgelegenheids- en sociale crisis veroorzaakt en naar schatting zullen er volgend jaar in Europa tien miljoen werklozen bij komen. Het is nu dus de hoogste tijd om maatregelen te nemen.
<P>
Nu er minder krediet wordt verleend en daardoor de huidige situatie verslechtert, ben ik groot voorstander van het initiatief in het verslag om microkredieten toe te wijzen aan werklozen en personen die hun baan dreigen te verliezen, die problemen hebben om commerciële leningen te krijgen voor hun bedrijfsconcepten. Daarnaast moeten wij echter ook investeren in bijvoorbeeld werkplaatsen en starterscentra voor jongeren en in ondernemerschapsonderwijs.
<P>
Alomvattende investeringen in ondernemerschap en in het verbeteren van de werkgelegenheid zijn een voorwaarde voor een welvarend Europa.
<SPEAKER ID="997" NAME="Patrick Le Hyaric  " AFFILIATION="GUE/NGL">
schriftelijk. - (FR) Ik ben een voorstander van de financiering van sociale regelingen ter ondersteuning van werknemers die hun baan hebben verloren. Dit mag echter niet betekenen dat ondernemingen worden ontslagen van hun sociale en territoriale verplichtingen. Het is niet aan de overheid om deze onaanvaardbare niet-nakoming van verplichtingen te compenseren. Ik zal mij derhalve onthouden van stemming.
<SPEAKER ID="100" NAME="Jörg Leichtfried  " AFFILIATION="S&amp;D">
schriftelijk. - (DE) Ik heb voor dit verslag over de instelling van een nieuwe microfinancieringsfaciliteit gestemd. Deze faciliteit helpt mensen die hun baan dreigen te verliezen, om hun eigen micro-onderneming op te richten of uit te breiden. Onder micro-ondernemingen worden bedrijven verstaan met minder dan tien werknemers en een omzet van minder dan 2 miljoen euro. Deze financieringsfaciliteit wordt vooreerst ingevoerd voor een termijn van vier jaar met ingang van 1 januari 2010.
<P>
Daardoor krijgen mensen die als gevolg van de crisis hun baan verliezen of problemen ondervinden bij de financiering van hun onderneming, de mogelijkheid zich te laten bijscholen, een baan te vinden of zelfs nieuwe banen te creëren. Zo wordt de economie verder gestimuleerd en wordt de crisis een halt toegeroepen.
<SPEAKER ID="101" NAME="Jean-Luc Mélenchon  " AFFILIATION="GUE/NGL">
schriftelijk. - (FR) Wij stemmen tegen het voorstel voor een besluit tot instelling van een Europese microfinancieringsfaciliteit voor werkgelegenheid en sociale insluiting. In een tijd waarin zoveel Europese burgers worden ontslagen als gevolg van de crisis van het kapitalisme en het totale gebrek aan solidariteit van degenen die ten koste van deze burgers winst blijven maken, moet de Europese Unie haar liberale antwoord op de geconstateerde problemen wijzigen.
<P>
Tegenover de losgeslagen handelsgeest die het gevolg is van het liberale dogmatisme van de Europese Unie moeten we een beleid stellen dat de Europese werknemers beschermt, zij die aan de basis staan van de rijkdom die hun nu wordt ontzegd om maar winst te kunnen maken. Ook hier zien we weer het Europa van grote winsten en arbitraire aalmoezen. De schamele bedragen die worden toegezegd, de onduidelijkheid omtrent de toewijzing ervan en de individualistische logica achter het gepromote middel getuigen hiervan. Dit heeft niets te maken met het Europa van algemeen belang en sociale gelijkheid dat onze volkeren nodig hebben.
<SPEAKER ID="102" NAME="Nuno Melo  " AFFILIATION="PPE">
schriftelijk. - (PT) In een periode van crisis waarin krediet schaars is en moeilijk te verkrijgen, is deze faciliteit essentieel om het verstrekken van microkrediet te stimuleren aan kleine bedrijven en aan personen die hun baan verloren hebben en een nieuwe activiteit willen starten voor eigen rekening. Zonder een dergelijk steunmechanisme wordt het moeilijk die doelstellingen te realiseren. Bovendien zijn bij de huidige crisis banken niet erg gevoelig voor de kredietbehoeften van startende bedrijven, waardoor ze meestal niet van de grond komen. Met het oog op het verdwijnen van nog een paar miljoen meer banen in de EU is het belangrijk dat degenen die werkloos worden, toegang hebben tot prikkels om met behulp van socialesteunmaatregelen hun leven weer op de rails te zetten en sociale crises worden vermeden en overheidsuitgaven verlaagd.
<SPEAKER ID="103" NAME="Andreas Mölzer  " AFFILIATION="NI">
schriftelijk. - (DE) De financiële en economische crisis die in eerste instantie door Amerikaanse speculanten is veroorzaakt, leidt nu ook in Europa tot een toenemende werkloosheid door de economische neergang. Vooral jongeren, die al veel risico liepen werkloos te raken, hebben te kampen met deze nieuwe situatie. Het is daarom zaak dat juist zij de kans krijgen om hun beroep (opnieuw) uit te oefenen dan wel een eigen onderneming te starten. Hopelijk zal de nieuwe Europese microfinancieringsfaciliteit voor werkgelegenheid en sociale insluiting (Progress) hier wezenlijk toe bijdragen.
<P>
Met deze nieuwe faciliteit kan ook ingespeeld worden op de nog altijd aanwezige kredietschaarste. Naast rentesubsidie kunnen oprichters van micro-ondernemingen ook steun krijgen in de vorm van begeleiding, opleiding, coaching en capaciteitsopbouw. Ik steun het initiatief van de commissie om de financiële bijdrage voor de microfinancieringsfaciliteit ten opzichte van het voorstel van de Commissie met 50 procent te verhogen tot 150 miljoen euro. Als men zich bedenkt welke enorme bedragen zijn uitgetrokken om de banken te redden, moeten we vrijgevig zijn tegenover diegenen die het hardst getroffen worden. Om al deze redenen heb ik voor dit verslag gestemd.
<SPEAKER ID="996" NAME="Wojciech Michał Olejniczak  " AFFILIATION="S&amp;D">
schriftelijk. - (PL) Op 10 november 2009 publiceerde de Europese Commissie een voorstel over de beslissing van het Europees Parlement en de Raad om een Europees instrument voor microfinanciering in werking te stellen. Het houdt verband met een document van de Commissie met als titel: "Op weg naar Europees herstel” en de prioriteiten van de Raad, namelijk: werkgelegenheid behouden, banen scheppen en de mobiliteit bevorderen, vaardigheden verbeteren en vraag en aanbod op de arbeidsmarkt op elkaar afstemmen, alsook de toegang tot de arbeidsmarkt verbeteren.
<P>
Deze microfinancieringsfaciliteit dient werklozen en ondernemingen met problemen gemakkelijker toegang te verlenen tot financiële diensten. Het gaat om mensen uit bepaalde sociale groepen die een eigen zaak willen opstarten en volgens de voorwaarden van commerciële banken geen kredietwaardigheid hebben. De invoering van een dergelijke steunverlening die gefinancierd wordt met EU-middelen is van fundamenteel belang gezien het tegenwoordig gedaalde volume aan leningen en de dramatische terugval in uitstaande leningen.
<P>
De toestand in de kredietsector toont aan dat de financiële en economische crisis nu ook een tewerkstellings- en sociale crisis aan het worden is. Het verslag van de Commissie werkgelegenheid en sociale zaken bevat belangrijke amendementen op het voorstel van de Europese Commissie, zoals verzet tegen de overdracht van de nodige middelen voor de EU-microfinancieringsfaciliteit uit de begroting voor het Progress-programma. De rapporteur stelt voor om hiervoor een aparte begrotingslijn te openen en de begroting voor de faciliteit voor de komende vier jaar met 50 miljoen euro te verhogen. Gezien de bovengenoemde aspecten steun ik dit verslag.
<SPEAKER ID="104" NAME="Evelyn Regner  " AFFILIATION="S&amp;D">
schriftelijk. - (DE) Ik heb voor de ontwerpresolutie tot instelling van een microfinancieringsfaciliteit gestemd omdat een snelle aanneming voor mij de hoogste prioriteit heeft. Kansarme groepen in de bevolking krijgen daardoor toegang tot een krediet waarmee zij zichzelf een uitweg kunnen verschaffen. Mijn oproep aan de Raad is echter om niet te bezuinigen op Progress. Dit geld moet ten volle beschikbaar blijven. Juist in crisistijd is het ontoelaatbaar om een herschikking van EU-geld door te voeren die ten koste gaat van de zwaksten in de samenleving.
<SPEAKER ID="995" NAME="Daciana Octavia Sârbu  " AFFILIATION="S&amp;D">
schriftelijk. - (EN) Ik ben uitermate verheugd dat het Europees Parlement vandaag zijn goedkeuring heeft gehecht aan een plan dat ervoor zal zorgen dat er extra leningen beschikbaar komen voor kleine bedrijven. Door dit besluit kan er op regionaal en nationaal niveau 100 miljoen euro ter beschikking worden gesteld, verdeeld over de komende vier jaar. Dit is een waardevolle en goed getimede ontwikkeling, die velen die gebukt gaan onder de effecten van de wereldwijde recessie, nieuwe kansen biedt. De maatregelen die vandaag zijn aangekondigd zullen ondersteuning bieden aan mensen die nieuwe bedrijven willen beginnen en daarnaast voorzien in beroepsgerichte trainingen, waarmee burgers nieuwe vaardigheden kunnen ontwikkelen die ze kunnen inzetten bij het opzetten van de ondernemingen die essentieel zijn voor de Europese economie. We zien dat er in het Europese beleid en in de Europese wetgeving meer en meer rekening wordt gehouden met kleine en middelgrote ondernemingen. Ik ben blij met deze ontwikkeling, en in het bijzonder met de bijdrage van het Europees Parlement aan het stimuleren van de ontwikkeling van kleine bedrijven in economisch zware tijden.
<SPEAKER ID="994" NAME="Czesław Adam Siekierski  " AFFILIATION="PPE">
schriftelijk. - (PL) Progress werd opgestart om hulp te bieden bij de verwezenlijking van de doelstellingen van de Europese Unie op het vlak van werkgelegenheid, sociale zaken en gelijke kansen, die zijn opgenomen in de sociale agenda. De budgettaire middelen van dit programma moeten een impuls vormen voor het transformatie- en moderniseringsproces op vijf gebieden, namelijk werkgelegenheid, sociale bescherming en integratie, arbeidsomstandigheden, discriminatiebestrijding en gelijkheid van mannen en vrouwen.
<P>
Momenteel is de financiële en economische crisis aan het veranderen in een sociale en tewerkstellingscrisis. Werklozen en maatschappelijke groepen die zich in een ongunstige situatie bevinden, hebben actieve steun en advies nodig als ze zelfstandig willen worden. Het Progress-programma is precies op deze meest kwetsbare groepen gericht en daarom vind ik dat de lidstaten en de Europese Unie verantwoordelijk zijn voor de effectieve implementatie van het programma. De Unie dient ook alles in het werk te stellen om de reikwijdte van de gerichte financiële hulp voor nieuwe eenmansbedrijven en oprichters van micro-ondernemingen te vergroten, in de vorm van monitoring, opleidingen - waaronder ook praktische opleidingen - en de ontwikkeling van vaardigheden.
<P>
Progress moet de ontwikkeling van micro-ondernemingsschap en de sociale economie ondersteunen. In de huidige financieel-economische context van beperkte kredietverlening zal het Progress-programma meer mogelijkheden bieden voor gerichte financiële steun aan beginnende ondernemers. De hoofdverantwoordelijkheid voor tewerkstelling en maatschappelijk beleid rust op de schouders van de lidstaten, maar de Europese Unie moet het initiatief nemen om deze veranderingen door te voeren. Ze moet echte tewerkstellingskansen scheppen voor iedereen en de kwaliteit en productiviteit van de arbeid verhogen.
<SPEAKER ID="105" NAME="Bart Staes  " AFFILIATION="Verts/ALE">
schriftelijk. - Het verlenen van microkredieten is een interessant instrument om in tijden van crisis mensen die hun job dreigen te verliezen, werklozen of ondernemingen in de sociale economie financieel te ondersteunen. Ik stemde tegen omdat het onzeker is dat dit instrument met vers geld wordt gefinancierd. Wellicht gebruikt men de middelen uit het bestaande Progress-programma dat in 2007 startte met acties rond armoedebestrijding, antidiscriminatie, sociale inclusie, gelijkheid tussen mannen en vrouwen en tewerkstelling. Geld weghalen uit programma's die armoede bestrijden om armoede te bestrijden is geen goede strategie.
<P>
Vooral de Raad van ministers wil niets weten van een apart budget. Het ontbreekt de lidstaten duidelijk aan politieke moed. Om begin 2010 van start te gaan wordt 25 miljoen euro vrijgemaakt uit de EU-begroting voor 2010. Over de financiering voor de daaropvolgende drie jaar (2011-2013) is er momenteel geen akkoord tussen het Parlement en de Raad. We hebben in Europa nood aan een duurzame strategie en niet aan een eenmalige prik, zoals dit initiatief. In het microfinancieringsinstrument zit geen coherentie en geen langetermijnvisie. Bovendien kunnen microkredieten al toegekend worden in het kader van het Europees Sociaal Fonds. Ook het Europees Fonds voor aanpassing aan de globalisering bevat die mogelijkheid. Een dikke neen dus.
<SPEAKER ID="993" NAME="Derek Vaughan  " AFFILIATION="S&amp;D">
schriftelijk. - (EN) Dit is een prachtig initiatief, dat het voor mensen die hun baan hebben verloren, of deze dreigen te verliezen, eenvoudiger maakt om krediet te krijgen ten behoeve van het opzetten van een eigen bedrijf. De Europese Progress-microfinancieringsfaciliteit zal aan mensen die een lening willen om een klein bedrijfje te beginnen of verder uit te bouwen, en die geen krediet hebben kunnen krijgen op de conventionele financiële markten, tot 25 000 euro ter beschikking stellen.
<P>
Ik ben blij dat het Europees Parlement ervoor heeft kunnen zorgen dat dit geld niet uit het Progress-programma komt, dat in het leven is geroepen om kwetsbare mensen te helpen, maar dat de faciliteit het eerste jaar zal draaien op geld uit de begroting 2010. Het Fonds ter hoogte van 100 miljoen euro, dat begin 2010 beschikbaar wordt, biedt precies de hulp die kleine bedrijven nodig hebben in deze periode van financiële malaise aangezien banken nog steeds geen krediet willen verstrekken. De bedrijven in Wales zijn hiermee geholpen, en het stelt me teleur dat mijn collega's van de Britse Onafhankelijkheidspartij geen steun wilden verlenen aan dit progressieve initiatief.
