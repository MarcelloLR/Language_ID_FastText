<CHAPTER ID="004">
Ondertekening van volgens de medebeslissingsprocedure aangenomen besluiten: zie notulen
<SPEAKER ID="078" NAME="Marco Cappato" AFFILIATION="ALDE">
- (IT) Mijnheer de Voorzitter, artikel 28 van ons Reglement bepaalt dat vragen die betrekking hebben op de werkzaamheden van het Bureau binnen een termijn van dertig dagen na indiening ervan, een antwoord ontvangen.
<P>
Ongeveer drie maanden geleden, op 28 maart, heb ik een vraag ingediend over de verklaringen die kardinaal Angelo Scola ten overstaan van de Voorzitter van ons Parlement heeft gedaan. De kardinaal had verklaard dat het geen pas geeft dat het huidige Europees Parlement zich voortdurend uitspreekt over thema's als het huwelijk, het gezin en het leven. Gezien deze uitval tegen het Parlement heb ik besloten een vraag in te dienen. Ik geloof dat het belangrijk is dat het Voorzitterschap van het Parlement deze Vergadering en haar beraadslagingen verdedigt tegen de agressie van een buitenlandse staat als Vaticaanstad.
<SPEAKER ID="079" NAME="De Voorzitter">
Mijnheer Cappato, als het waar is wat u zegt - en daar twijfel ik niet aan - moet uw vraag natuurlijk worden beantwoord. De bekwame dames en heren om mij heen zullen de zaak onderzoeken en daarna zult u antwoord krijgen.
