<CHAPTER ID="015">
Regeling van de werkzaamheden
<SPEAKER ID="019" NAME="De Voorzitter">
De definitieve ontwerpagenda voor deze vergaderperiode, die de Conferentie van voorzitters tijdens haar vergadering op donderdag 3 april 2008 heeft opgesteld overeenkomstig artikel 130 en 131 van het Reglement, is rondgedeeld. Op dit ontwerp zijn de volgende amendementen ingediend:
<P>
Donderdag:
<P>
De socialistische fractie in het Europees Parlement heeft verzocht het verslag van mevrouw Jäätteenmäki over het statuut van de Europese Ombudsman uit te stellen tot de volgende vergaderperiode in Straatsburg en de stemmingen te vervroegen naar 11.00 uur.
<SPEAKER ID="020" NAME="Hannes Swoboda">
namens de PSE-Fractie. - (DE) Mijnheer de Voorzitter, zo luidt inderdaad ons verzoek. Niet omdat het verslag slecht zou zijn - ik feliciteer de rapporteur, ook namens mijn fractie, met haar uitstekende verslag -, maar omdat enkele essentiële kwesties nog niet zijn opgelost. Wij willen deze in alle rust kunnen bespreken, dus vandaar onze motie. Zoals de Voorzitter zojuist heeft gezegd: mocht het Huis deze motie aannemen, dan zouden we vervolgens om 11.00 uur kunnen stemmen - dit laatste is echter niet de reden voor deze motie.
<P>
Mijnheer de Voorzitter, de vorm indachtig deel ik de leden hierbij mee dat ik - niet nu, maar morgen - ook een motie zal indienen om de stemming over het verslag betreffende de Voormalige Joegoslavische Republiek Macedonië eveneens uit te stellen tot de vergadering in Straatsburg. De redenen hiervoor geef ik morgen; ik wilde de collega's dit nu alvast meedelen. Ook bij dit verslag gaat het slechts om een minder belangrijk onopgelost punt. Aldus verzoekt onze fractie.
<SPEAKER ID="021" NAME="De Voorzitter">
Wil iemand zich uitspreken vóór de motie?
<SPEAKER ID="022" NAME="Ingo Friedrich">
namens de PPE-DE-Fractie. - (DE) Mijnheer de Voorzitter, het betoog van de heer Swoboda was weliswaar kort, maar krachtig. Enkele aspecten zijn inderdaad nog niet opgelost en daarom ben ook ik voorstander van uitstel.
<SPEAKER ID="023" NAME="De Voorzitter">
Wie spreekt zich uit tegen de motie?
<SPEAKER ID="024" NAME="Andrew Duff">
namens de ALDE-Fractie. - (EN) Mijnheer de Voorzitter, de commissie heeft het verslag-Jäätteenmäki tot vergroting van de bevoegdheden van de Ombudsman aangenomen met negentien stemmen voor en nul tegen.
<P>
We hebben ons geruime tijd gebogen over deze kwestie. Ik vind het tamelijk vreemd, ja zelfs betreurenswaardig dat de PSE- en de PPE-DE-Fractie nu koudwatervrees hebben ten aanzien van deze belangrijke kwestie van de Ombudsman.
<P>
De transparantie van het Parlement staat of valt met de verbetering van het statuut van de Europese Ombudsman. Het voorzitterschap verzoekt ons een "snelwegprocedure” te volgen voor de afhandeling van de kwestie en ik verzoek het Parlement dan ook met klem zich te houden aan de opgestelde agenda.
<P>
(Het Parlement keurt het voorstel van de socialistische fractie in het Europees Parlement goed)
<SPEAKER ID="025" NAME="De Voorzitter">
De regeling van de werkzaamheden is hiermee goedgekeurd.
