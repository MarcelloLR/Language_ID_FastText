<CHAPTER ID="015">
Boj proti oneskoreným platbám v obchodných transakciách (rozprava) 
<SPEAKER ID="545" NAME="Predsedajúca">
Ďalším bodom programu je správa pani Weilerovej v mene Výboru pre vnútorný trh a ochranu spotrebiteľa o návrhu smernice Európskeho parlamentu a Rady o boji proti oneskoreným platbám v obchodných transakciách (prepracované znenie) - C7-0044/2009 -.
<SPEAKER ID="546" NAME="Barbara Weiler" LANGUAGE="DE">
Vážená pani predsedajúca, pán úradujúci predseda Rady, pán komisár, dámy a páni, predovšetkým sa chcem poďakovať tímu tieňových spravodajcov z Výboru pre právne veci a Výboru pre priemysel, výskum a energetiku, kolegom a všetkým, ktorí prispeli k tomuto úžasnému výsledku. Bez konštruktívnej a partnerskej spolupráce s Komisiou a belgickým predsedníctvom by sme tento výsledok určite nedokázali dosiahnuť.
<P>
Určite si viete predstaviť, že tento výsledok ma ako spravodajkyňu veľmi teší v prvom rade preto, že sme výrazne vylepšili starú smernicu, a v druhom rade preto, lebo sme zaviedli nové spôsoby podpory lepších platobných postupov. Podarilo sa nám dosiahnuť cieľ. Radšej by som však povedala, že naším zámerom bolo zlepšiť likviditu malých a stredných podnikov (MSP) a zabezpečiť investície do nových produktov, nových pracovných miest a nových postupov.
<P>
Prečo bolo treba vylepšiť túto smernicu? Právny predpis z roku 2000 nebol záväzný a ani veľmi účinný. V posledných rokoch sa zhoršili platobné postupy takmer vo všetkých členských štátoch, a to dokonca pred finančnou a hospodárskou krízou. Reformu požadovali aj samotné malé podniky, ktoré vyjadrili svoje želania v rámci iniciatívy Small Business Act. Chceli, aby platobné postupy v Európe prebiehali podstatne efektívnejšie.
<P>
Pokiaľ ide o výsledky, na úvod môžem povedať, že sme zvolili nový smer. Máme prísne pravidlá. Až na niekoľko výnimiek, ktoré musia byť opodstatnené, sa faktúry v zásade musia uhradiť do 30 dní. Zvýšili sme úrok z omeškania na 8 %. Zaviedli sme úplne nebyrokratickú pevnú sumu náhrady nákladov na vymáhanie pohľadávky vo výške 40 EUR a malým podnikom sme uľahčili vymáhanie platieb.
<P>
Druhým aspektom nového smeru, ktorým sme sa vybrali, sú pozitívne stimuly a nové nástroje, napríklad zverejňovanie zoznamu zákazníkov s dobrou platobnou disciplínou, poskytovanie väčšieho množstva informácií malým podnikom o ich právach, platby v splátkach a podpora alternatívnych mechanizmov riešenia sporov.
<P>
Tento právny predpis je súčasťou tzv. lepšej tvorby právnych predpisov a bude sa vzťahovať aj na inštitúcie EÚ. Na to sme mimoriadne hrdí, pretože si určite viete predstaviť, že nie každý bol nadšený.
<P>
Samozrejme, nastalo aj niekoľko konfliktov a niektoré z nich by som chcela spomenúť. Po prvé, v Parlamente boli určite veľké rozpory a názorové rozdiely. Samotných 100 pozmeňujúcich a doplňujúcich návrhov svedčí o tom, že sme sa v Parlamente museli o tejto veci aj poškriepiť. Isteže, Komisia nebola vždy nadšená naším úsilím vrátane rozšírenia pravidiel na úroveň medzi podnikmi, myslím si však, že sa nám v konečnom dôsledku podarilo dosiahnuť dobrý výsledok.
<P>
Problémy spôsobovala Rada. Je poľutovaniahodné, že nie vždy plnila svoj záväzok pomáhať malým podnikom. Mimoriadne ma to mrzí najmä v prípade pomerne bohatých a dobre štruktúrovaných krajín ako Nemecko a Rakúsko.
<P>
Pokiaľ ide o zastupujúce organizácie, môžem povedať toľko, že ich prístup bol konštruktívny, aj keď sme, prirodzene, nie vždy prijali ich názor alebo sme s ním nie vždy mohli súhlasiť.
<P>
Ak to teda zhrniem, teraz očakávame, že po zajtrajšom hlasovaní prebehne v Rade záverečné hlasovanie s kladným výsledkom a potom budú členské štáty môcť zaviesť tento právny predpis. Nechceli by sme, aby zavedenie trvalo dva roky. Práve naopak, očakávame od členských štátov, že začnú smernicu transponovať do svojich vnútroštátnych právnych predpisov už od januára budúceho roka.
<SPEAKER ID="547" NAME="Antonio Tajani" LANGUAGE="IT">
Vážená pani predsedajúca, domnievam sa, že táto rozprava uzatvára dôležité pracovné obdobie. Komisia, Parlament a Rada sa rozhodli postupovať spoločne, začať vykonávať časť iniciatívy Small Business Act a tým poskytnúť malým a stredným podnikom (MSP) konkrétnu odpoveď. Dúfam, že zajtra bude prijatá smernica, ktorá umožní skutočne mnohým MSP v Európskej únii s úľavou si vydýchnuť.
<P>
Počet nezaplatených účtov stúpal príliš dlho. Minulý rok stúpol o 8 %, pričom v súčasnosti dosiahla suma nedobytných pohľadávok výšku 300 miliárd EUR. V dôsledku tohto problému sa MSP dostávajú do obrovských ťažkostí. Často im hrozí, že budú musieť ukončiť svoju činnosť, pretože nemôžu prežiť, keď si veľké spoločnosti a najmä orgány verejnej správy neplnia svoje záväzky. Som presvedčený o tom, že inštitúcie Únie sú pripravené dať hospodárstvu EÚ kladnú odpoveď. Keď bude právny predpis, ktorý prijímame, plne účinný, vráti sa do obehu približne 180 miliárd EUR, čím sa podporia rast a iniciatívy v oblasti inovácie v prospech MSP.
<P>
Ako viete, prístup k úverom je podmienkou rozvoja a väčšej konkurencieschopnosti našich podnikov. Preto som presvedčený, že rozhodnutie podporiť túto smernicu, ktorú navrhla Komisia, má pre naše hospodárstvo veľký význam, lebo konečne poskytne odpoveď miliónom európskych podnikov a dá nádej miliónom pracujúcich, ktorí majú prácu vďaka existencii takýchto podnikov, ktoré sú základom nášho hospodárstva.
<P>
Chcel by som sa poďakovať belgickému predsedníctvu, ktoré zohralo dôležitú úlohu pri mediácii, a tiež ďakujem všetkým poslancom Európskeho parlamentu, ktorí v tejto fáze intenzívne pracovali, na čele s pani Weilerovou, pánom Baldassarrom a pánom De Angelisom. Ďakujem aj tieňovým spravodajcom, vďaka ktorým sa podarilo nájsť dobré riešenie.
<P>
Pomocou harmonizácie lehôt splatnosti pre orgány verejnej správy, ktoré budú musieť zaplatiť prijaté faktúry do 30 dní, prinesieme podľa môjho názoru do pokladní spoločností veľké množstvo ďalších financií. Tieto pravidlá budú mať aj taký účinok, že výrazne povzbudia orgány verejnej správy, ktoré meškajú so svojimi platbami, aby zmodernizovali aj svoje spôsoby riadenia. V skutočnosti je to tak, že keď nadobudne orgán verejnej správy tovar alebo služby, má príslušné finančné prostriedky na tieto výdavky už zohľadnené v rozpočte. Preto by pre orgány verejnej správy nemalo byť ťažké načas platiť svojim veriteľom. Treba zdôrazniť, že skrátenie lehôt splatnosti prinesie orgánom verejnej správy úspory.
<P>
Ďalším dôležitým bodom dohody je, že samotné podniky budú musieť splácať svoje faktúry do 60 dní, ak sa zmluvné strany nedohodnú na iných podmienkach, ktoré však nesmú byť nevýhodné pre veriteľa.
<P>
Na záver musím zdôrazniť, že členské štáty budú môcť naďalej zachovať ustanovenia smernice alebo prijať ustanovenia, ktoré budú pre veriteľov výhodnejšie než ustanovenia, ktoré sa uvádzajú v smernici. Takže tento legislatívny dokument nebráni členským štátom prijať kratšie lehoty splatnosti alebo prísnejšie sankcie.
<P>
Vážená pani predsedajúca, vážené poslankyne, vážení poslanci, táto nová smernica je prejavom odhodlania Únie dať európskym podnikom, najmä malým a stredným podnikom, rozhodujúci impulz na prekonanie hospodárskej krízy, proti ktorej chce Komisia zasiahnuť súborom opatrení. Práve sme predložili oznámenie o inovácii a budúci týždeň predložíme oznámenie o novej priemyselnej politike. Ani politika inovácií, ani priemyselná politika nemôže byť zavedená do praxe bez prístupu k úverom.
<P>
V súlade s postojom predsedníctva Rady a Európskou komisiou poskytne Parlament zajtra konkrétnu reakciu na tieto očakávania.
<SPEAKER ID="548" NAME="Francesco De Angelis" LANGUAGE="IT">
Vážená pani predsedajúca, dámy a páni, chcel by som poďakovať pani Weilerovej za skvelú prácu, ktorú vykonala. Touto smernicou ukončí Európa postup, ktorý zrazil na kolená skutočne mnohé malé a stredné podniky (MSP). Parlament prijíma opatrenie na ochranu MSP, ktoré sú z podnikov najviac zraniteľné a najviac vystavené účinkom krízy, pred problémami s likviditou a prístupom k úverom. Súčasná bežná prax meškania s platbami privádza mnohé malé podniky na cestu smerujúcu k bankrotu, čo má negatívne účinky na zamestnanosť.
<P>
Preto je tento právny predpis taký dôležitý. Obmedzuje totiž maximálnu lehotu splatnosti na 60 dní, zvyšuje úrok z omeškania na 8 % a zakazuje zmluvné podmienky nevýhodné pre veriteľa. Inak povedané, táto smernica stanovuje jednoznačné lehoty, stimuly a najmä nepovoľuje výnimky. Tieto opatrenia majú za cieľ ochranu MSP, podporu našej hospodárskej a výrobnej štruktúry a podnietenie zamestnanosti.
<P>
Teraz je rad na členských štátoch, aby prijali rýchle a účinné kroky na zavedenie tejto smernice, ktorá potvrdzuje, že Európa existuje, je užitočná a vie sa prejaviť.
<SPEAKER ID="549" NAME="Raffaele Baldassarre" LANGUAGE="IT">
Vážená pani predsedajúca, pán Tajani, pani Weilerová, dámy a páni, veľmi ma teší, že som v mene Výboru pre právne veci prispel k prijatiu tejto smernice, a som na to hrdý. Ide o dôležité proticyklické opatrenie, ktoré poskytne podnikom, najmä malým a stredným podnikom (MSP), veľmi reálnu podporu tým, že stanovuje jednoznačné platobné podmienky a vhodné sankcie s cieľom podporiť včasné platby zo strany orgánov verejnej správy aj súkromných podnikov v Európskej únii. Ak by si všetky dotknuté strany plnili svoje záväzky načas, obohatilo by to európske hospodárstvo o 300 miliárd EUR.
<P>
Náš trh nebude spoločný a naša hospodárska súťaž nebude spravodlivá, kým nezavedieme jednotné pravidlá, ktoré budú platiť pre všetkých. Toto je motivácia, na ktorej sa zakladá nová smernica o boji proti oneskoreným platbám: v prospech MSP núti orgány verejnej správy k účinnejšiemu a čestnejšiemu konaniu a pomáha vnútornému trhu a voľnej hospodárskej súťaži homogénne sa rozvíjať.
<P>
Tento Parlament v rozhodujúcej miere prispel k tomuto úspešnému výsledku prekonaním rôznych druhov tlakov a rozporov v záujme všeobecného blaha občanov a systému výroby v Európe.
<SPEAKER ID="550" NAME="Małgorzata Handzlik">
v mene poslaneckého klubu PPE. - (PL) Pán komisár, kolegovia poslanci, teší ma, že dnes môžeme zhrnúť diskusie, ktoré sme viedli v posledných mesiacoch. Každý, kto sa podieľal na práci na smernici, vie, že dosiahnuť dohodu nebolo ľahké, aj keď si všetky strany uvedomovali závažnosť problému.
<P>
Myslím si, že opatrenia, o ktorých budeme zajtra hlasovať, predstavujú dobré správy pre podniky, najmä pre malé a stredné podniky, ktoré dostanú platby za svoje faktúry skôr. Rozsah problému oneskorených platieb nie je vo všetkých členských štátoch rovnaký. Nemali by sme však zabúdať na to, že podniky fungujú na spoločnom európskom trhu a často vykonávajú svoje aktivity v rôznych členských štátoch. Prevádzkovatelia podnikov by mali mať záruku, že ich faktúry budú zaplatené včas bez ohľadu na to, či ide o Poľsko, Španielsko, Francúzsko alebo Maltu.
<P>
Dámy a páni, istý novinár sa ma dnes spýtal, či má táto smernica nejakú moc a aké zásadné nástroje obsahuje, ktoré zmenia správanie na trhu. Nuž, podľa mňa spočíva moc tejto smernice v maximálnej lehote splatnosti pre orgány verejnej správy, ktorá bola stanovená na 60 dní a ktorú nemožno predĺžiť. Mimoriadne dôležité je, aby sa informácie o hlavných nástrojoch smernice dostali k prevádzkovateľom podnikov. Musia vedieť, že majú právo na náhradu nákladov vynaložených na vymáhanie dlžných súm, že boli skrátené lehoty splatnosti a že zmluvné ustanovenia, ktoré vylučujú úrok z omeškania či náhradu nákladov alebo ktoré obsahujú neoprávnene predĺžené lehoty splatnosti, sú, jednoducho povedané, nečestné. Až potom budú podniky využívať ustanovenia smernice a požadovať dodržiavanie lehôt splatnosti a ostatných práv, ktoré im patria. Oneskorené platby by mali byť výnimkou, nie pravidlom. Podľa mňa je táto smernica silným signálom zo strany európskych inštitúcií, že veci by mali fungovať práve takto. Všetkým sa chcem poďakovať za spoluprácu a pozornosť.
<SPEAKER ID="551" NAME="Bernadette Vergnaud">
v mene skupiny S&D. - (FR) Vážená pani predsedajúca, dámy a páni, v prvom rade by som chcela zablahoželať našej spravodajkyni pani Weilerovej k jej práci a k pozoruhodnému kompromisu dosiahnutému s Radou, pretože pôvodný návrh Komisie obsahoval niekoľko závažných nedostatkov.
<P>
Chcela by som sa pozastaviť pri štyroch dôležitých veciach dosiahnutých v tejto smernici.
<P>
Po prvé, veľmi ma teší, že bola zavedená záruka rovnakého prístupu k verejnému a súkromnému sektoru. Komisia očakávala prísnejšie sankcie pre sektor verejnej správy napriek tomu, že verejná správa slúži všeobecnému záujmu. Bol to výsledok ignorovania skutočného stavu verejných financií členských štátov a mohol mať za následok konkurenčnú nevýhodu pre verejné podniky.
<P>
Ďalším pokrokom je predĺženie lehoty splatnosti z 30 na 60 dní v prípade verejných zdravotníckych zariadení, ktorých zložité rozpočtové postupy si vyžadujú dlhšie lehoty splatnosti, za ktoré ich nemôžeme brať na zodpovednosť.
<P>
K téme platobných podmienok chcem ešte povedať, že bolo dôležité zakázať nevýhodné zmluvné podmienky pre veriteľov v zmluvách uzatváraných medzi podnikmi. K takejto situácii často dochádza v zmluvách uzatváraných medzi veľkými skupinami a malými a strednými podnikmi.
<P>
Na záver by som chcela povedať, a toto sa týka najmä malých a stredných podnikov, ktoré sú obeťami oneskorených platieb, že zavedenie 8 % úrokovej sadzby v prípade oneskorenej platby a zavedenie náhrady nákladov na vymáhanie platby by mohli podporiť podniky v požadovaní náhrady za škodu. Doteraz to skôr odmietali, lebo sa obávali, že by tým mohli niečo ohroziť.
<P>
Preto budem s radosťou hlasovať za tento právny predpis, ktorý, dúfam, bude predstavovať skutočný krok vpred v záujme životaschopnosti a zdravia európskych podnikov, krok, ktorý potrebujeme nielen pre úspešnejší, ale aj pre spravodlivejší vnútorný trh.
<SPEAKER ID="552" NAME="Jürgen Creutzmann" LANGUAGE="DE">
Vážená pani predsedajúca, pán komisár Tajani, dámy a páni, zajtra prijme Európsky parlament smernicu o boji proti oneskoreným platbám, ktorá vojde do histórie. Toto je prvá smernica, ktorú možno celkom jednoducho objasniť troma vetami. Po prvé, orgány verejnej správy budú musieť v budúcnosti platiť faktúry v zásade do 30 dní, ak nebola vopred dohodnutá kratšia lehota splatnosti a ak si zvláštne okolnosti nevyžiadajú dlhšiu než 60-dňovú lehotu splatnosti. Po druhé, pokiaľ ide o dohodu o lehote splatnosti, podniky môžu dohodnúť až 60-dňovú lehotu splatnosti. Okrem prípadov, keď to bolo výslovne dohodnuté a ak to nepredstavuje výraznú nevýhodu pre veriteľa, už nie sú povolené lehoty splatnosti prekračujúce 60 dní. Po tretie, v prípade prekročenia uvedených lehôt splatnosti má veriteľ nárok na náhradu nákladov na vymáhanie platby vo výške najmenej 40 EUR a na úrok vo výške aspoň 8 % nad základnou úrokovou sadzbou Európskej centrálnej banky, a to bez predchádzajúceho upozornenia.
<P>
Táto smernica vo veľkej miere pomôže malým a stredným podnikom v Európe zlepšiť ich likviditu, pričom si už nebudú musieť brať toľko úverov od bánk. Dlžníci so silnou pozíciou na trhu už nebudú môcť nútiť malé a stredné podniky, aby im poskytli dlhšie lehoty splatnosti. To je dobrá správa. Okrem toho si členské štáty nielen budú môcť zachovať kratšie lehoty splatnosti vo forme, aká bola doteraz obvyklá, ale predpokladáme, že ich aj skutočne zachovajú, pretože si nevieme predstaviť, že by smernica o boji proti oneskoreným platbám mohla viesť k zhoršeniu platobných postupov v členských štátoch.
<P>
Podniky, ktoré podnikajú v Európe, vedia, že v budúcnosti budú ich pohľadávky zaplatené do 60 dní. Toto je obrovský pokrok a ďalší krok smerom k dobudovaniu európskeho vnútorného trhu. Prijatie tohto právneho predpisu nás môže napĺňať veľkou spokojnosťou. Pomôže malým a stredným podnikom a aj európskemu vnútornému trhu.
<SPEAKER ID="553" NAME="Malcolm Harbour">
v mene skupiny ECR. - Vážená pani predsedajúca, v mene našej skupiny a z pozície predsedu Výboru pre vnútorný trh a ochranu spotrebiteľa chcem poďakovať predovšetkým pani Weilerovej ako spravodajkyni a aj všetkým kolegom z výboru, ktorí sú tu prítomní, a nie je ich málo, za úžasný príklad skupinovej práce. Ďakujem aj Rade a Komisii.
<P>
Teraz sa veľa hovorí o inteligentnej regulácii a ja si myslím, že tento návrh smernice je jej typickým príkladom. V prvom rade sa venuje jadru problému, ktorému čelia mnohé malé podniky v hospodárstve, v ktorom majú v tomto období veľmi ťažké podmienky. Musíme nástojiť na tom, aby členské štáty zaviedli tento návrh čo najskôr.
<P>
Po druhé, Komisia správne analyzovala problémy a úspechy predchádzajúcej smernice. Chcel by som pripomenúť, že toto bola prvá smernica, pri ktorej sa plne realizovala dohoda koordinátorov výborov o vyzvaní Komisie, aby predstavila svoje kompletné posúdenie vplyvu každého návrhu. Komisia predložila veľmi podrobné posúdenie vplyvu, v ktorom boli jasne uvedené oblasti, ktoré si vyžadujú zmenu.
<P>
Predovšetkým je absolútne kľúčové trvať na tom, že v prvom rade musia aj orgány verejnej správy dodržiavať normy, ktoré platia pre súkromný sektor, a nemôžu zneužívať svoje postavenie v neprospech malých dodávateľov, a to vďaka dodržiavaniu týchto požiadaviek. Toto je hlavný úspech a chcem poďakovať najmä belgickému predsedníctvu, ktoré, ako vidím, tu je dnes zastúpené, pretože odolalo požiadavkám niektorých členských štátov, ktoré sa snažili vykrútiť z požiadavky o 60-dňovej lehote splatnosti.
<P>
Belgickému predsedníctvu sme povedali, že táto smernica nemá vôbec žiaden význam, ak dovolí, aby sa toto dialo. Nemá žiaden význam, ak sa nebude vzťahovať na orgány verejnej správy.
<P>
Myslím si, že tento návrh smernice je dobrým príkladom inteligentnej regulácie, ale dovoľte mi ukončiť svoj príspevok dvoma poslednými poznámkami. Po prvé musíme zabezpečiť riadne a dôsledné zavedenie tejto smernice v každom členskom štáte. Po druhé musí táto smernica priniesť zmenu kultúry, podľa ktorej už nebude viac prijateľné, aby veľkí zákazníci oneskorenými platbami vykorisťovali malé podniky. Myslím si, že táto smernica to dosiahne.
<SPEAKER ID="554" NAME="Oreste Rossi" LANGUAGE="IT">
Vážená pani predsedajúca, dámy a páni, v prvom rade by som chcel poďakovať pánovi Tajanimu za jeho vyhlásenie, ktoré z celého srdca podporujem.
<P>
Je bežnou praxou, že samotné orgány verejnej správy majú zlú platobnú disciplínu. Často spôsobujú, že sa inak zdravé podniky dostávajú do bankrotu. Navyše závažným spôsobom narúšajú konkurencieschopnosť našich podnikov. Môžu vyvolať hroznú reťazovú reakciu so závažnými sociálnymi dôsledkami, ktoré sa napokon môžu niekedy obrátiť proti orgánu verejnej správy, ktorý spôsobil tento sled nepriaznivých udalostí, a to v podobe zvýšených cien a nákladov a tým aj výdavkov.
<P>
Vzhľadom na toto všetko nás nemôže veľmi prekvapiť, ak je malý podnik nútený vyhlásiť bankrot pre nedostatok likvidných aktív, a to najmä v čase hospodárskej krízy a recesie, aký práve zažívame. Preto bolo rozhodnuté, že by sa takéto oneskorené platby mali trestať prísnymi sankciami. Nové parametre stanovené v prijatej správe zahŕňajú zachovanie zmluvnej slobody pri rokovaniach medzi podnikmi, ale zároveň určujú lehoty (30 + 30 dní), stanovujú 30-dňovú lehotu, počas ktorej musia orgány verejnej správy zaplatiť súkromným podnikom ich pohľadávky, a zavádzajú nové pravidlo pre veľké podniky, akými sú podniky pôsobiace v oblasti poštových služieb, v sektore energetiky a dopravy, ktoré súťažia so súkromnými podnikmi napriek tomu, že sú financované z verejných zdrojov, takže teraz sú postavené na rovnakú úroveň so súkromnými podnikmi, a preto podliehajú pravidlám súkromného trhu.
<P>
Teraz je na členských štátoch, aby zaviedli túto smernicu čo najskôr s cieľom oživiť podniky, ktoré sa dnes ešte stále nachádzajú v ťažkostiach, ako už zdôraznili pán komisár a niekoľko kolegov poslancov.
<SPEAKER ID="555" NAME="Csanád Szegedi" AFFILIATION="NI">
(HU) Vážená pani predsedajúca, dámy a páni, vzhľadom na série dlhov, ktoré zasahujú aj hospodárstvo Maďarska a otriasajú ním, by sme jednoznačne mali privítať právny predpis, ktorý napomáha posilnenie prísnejšej platobnej disciplíny a predvídateľnosť finančných postupov, čím prispieva k zlepšeniu situácie finančných subjektov. Na jednej strane prispievajú predložené pozmeňujúce a doplňujúce návrhy k väčšej jednoznačnosti pôvodného návrhu, čo predstavuje zlepšenie, na druhej strane však v protiklade k pôvodným cieľom oslabujú odradzujúce opatrenia, ktoré obsahoval pôvodný návrh, a to najmä opatrenia vzťahujúce sa na orgány verejnej správy. Predĺženie 30-dňovej lehoty nie je dovolené práve v prípade orgánov verejnej správy. Musíme využiť podporné nariadenie, ktoré umožní takúto lehotu. Pokiaľ ide o sankcie, treba rovnako pristupovať k podnikom aj k orgánom verejnej správy. Základným cieľom je obnova hospodárstva a rýchle platby s cieľom podporiť finančnú stabilitu malých a stredných podnikov. Text návrhu neobsahuje žiadne ustanovenia v tomto smere.
<P>
Nadnárodné spoločnosti zneužívajú svoj veľký podiel na trhu a svoje dominantné postavenie a nútia svojich vnútroštátnych partnerov podpisovať zmluvy stanovujúce 90-dňové alebo až 120-dňové lehoty splatnosti a akési teoretické sankcie za ich nedodržanie. Zraniteľný dodávateľ sa však neodváži využiť sankcie ani v tom prípade, ak má jasnú oporu v zákone, lebo sa obáva straty objednávok. Ak sa tomu chceme vyhnúť, potrebujeme v každom prípade zákonné predpisy stanovujúce povinné sankcie za oneskorené platby, pričom by sa mali pokuty udeľovať aj veriteľom v prípade, ak pokuty neuplatnia. Veľmi pekne vám ďakujem za pozornosť.
<SPEAKER ID="556" NAME="Andreas Schwab" AFFILIATION="PPE">
(DE) Vážená pani predsedajúca, pán komisár, dámy a páni, v Európskom parlamente je, samozrejme, úplne bežné, že začíname vystúpenie poďakovaním našim kolegom, ale v prípade tejto smernice som presvedčený o tom, že je skutočne vhodné začať prejavom vďaky. V prvom rade by som chcel poďakovať pánovi komisárovi Tajanimu za to, že neuveriteľne otvoreným spôsobom, aký sme doteraz videli len zriedka, zohľadnil v práci Komisie požiadavky a oprávnené obavy Parlamentu. Bol to skutočne nový a veľmi pozitívny vývoj v spolupráci medzi Radou, Komisiou a Parlamentom. V tejto súvislosti môžem iba podporiť to, čo už bolo v tejto súvislosti povedané: ide o inteligentnú reguláciu a takýchto predpisov by sa nám zišlo viac.
<P>
Som však presvedčený o tom, že aj my poslanci Európskeho parlamentu sme prispeli k tomu, že sa táto smernica napokon dostala do Rady v znení, ktoré už mnohí kolegovia poslanci ohodnotili ako pozitívne. Vo Výbore pre právne veci a Výbore pre vnútorný trh a ochranu spotrebiteľa sme pracovali na základe spoločnej stratégie týchto dvoch výborov. Úzko sme spolupracovali aj napriek rozdielom medzi skupinami a ako zástupca Poslaneckého klubu Európskej ľudovej strany (kresťanských demokratov) chcem jednak vysloviť vďaku a jednak vyjadriť uznanie pani spravodajkyni Weilerovej, pretože napriek tomu, že na začiatku mala definovaný iný obsah, ako spravodajkyňa tohto Parlamentu napokon veľmi serióznym a rozhodným spôsobom reprezentovala hlasovanie a názor väčšiny členov výboru. Bez toho by nebolo možné dosiahnuť takýto úspech, aj keď tieňoví spravodajcovia vykonali veľa práce.
<P>
Na záver by som sa chcel vyjadriť o jednej veci. Iba veľmi stručne sme sa doteraz zmienili o jednej oblasti a tou je suma 40 EUR, ktorú bude v budúcnosti možné paušálne účtovať v prípade oneskorenej platby. Som presvedčený o tom, že keď sa toto opatrenie začne v členských štátoch vykonávať a keď sa o ňom dozvedia spotrebitelia, budeme sa musieť mnohokrát pokúsiť vysvetliť, prečo je pri úplne bežnej dodávke tovaru suma 40 EUR dobrým prostriedkom na zabránenie týmto oneskoreným platbám, ktoré chceme v Európe zastaviť. Som presvedčený o tom, že Komisia a členské štáty ešte budú musieť použiť svoj vplyv na verejnú mienku, aby pomohli spotrebiteľom pochopiť, prečo je táto paušálna suma potrebná v záujme malých a stredných podnikov v Európe.
<SPEAKER ID="557" NAME="Alan Kelly" AFFILIATION="S&amp;D">
Vážená pani predsedajúca, chcel by som sa poďakovať pánovi komisárovi za jeho vynikajúce pripomienky. Tento právny predpis je výborný a ja by som rád vyjadril uznanie najmä našej kolegyni Barbare Weilerovej za spôsob, akým ho vypracovala. Ide o prvotriedny výsledok práce a je príkladom dobrého právneho predpisu, ktorý dokážeme presadiť. Umožní lepší tok peňazí medzi našimi hospodárstvami, a preto je prospešný pre podniky, malé podniky a pre spoločnosť všeobecne. Dôležitejšie však je, že nám pomôže s veľkým problémom, ktorým sa práve všetci zaoberáme, a tým je poskytnutie pracovných miest.
<P>
Táto smernica bude obsahovať jednoznačné pevné zásady, s ktorými treba oboznámiť trhy a členské štáty, aby vedeli, že oneskorené platby sa už nebudú tolerovať. Mala by sa tým zvýšiť likvidita. Podniky, ktoré dostanú svoje platby včas, skôr dokážu využiť úvery, rozvíjať svoje podniky a vytvárať zisk a pracovné miesta. Okrem toho z nedávnych súdnych sporov vo veci nesolventnosti v mojej vlasti Írsku, najmä v odvetví stavebníctva, viem, že z mnohých oneskorených platieb sa stanú nedobytné pohľadávky, ktoré zrazia podniky na kolená. Stalo sa to aj jednému podniku v blízkosti môjho bydliska a malo to za následok hromadné prepúšťanie.
<P>
Oceňujem aj ustanovenie o zverejňovaní zoznamu dobrých platiteľov. Myslím si, že to je dobrý nápad, ktorým sa ocenia dobré postupy a vytvoria stimuly.
<P>
Nesmieme zabudnúť na poľnohospodárov. Poľnohospodári trpia tým, že nedostávajú platby od spracovateľov a supermarketov načas. Výhody boli na strane reťazcov. Dúfame, že tieto zákony poskytnú poľnohospodárom silnejšiu pozíciu pri rokovaniach, aby táto zraniteľná skupina v potravinovom reťazci mohla byť lepšie chránená.
<SPEAKER ID="558" NAME="Edvard Kožušník" AFFILIATION="ECR">
(CS) Na úvod by som chcel poďakovať pani spravodajkyni Weilerovej najmä za kvalitnú prácu, ktorú vykonala, pretože na začiatku to vôbec nebolo ľahké. V každom prípade si myslím, že s konečným znením textu môžeme byť spokojní.
<P>
Na rozdiel od pôvodného návrhu Komisie, ktorý sa mi zdal trochu odtrhnutý od praxe, sa tomuto novému návrhu podarilo priblížiť k realite v obchodných a zmluvných vzťahoch. Podarilo sa dosiahnuť najmä zjednodušenie a sprehľadnenie návrhu, čo považujem za zásadný krok v záujme lepšej zrozumiteľnosti noriem. Ak si niečo konkrétne zasluhuje osobitnú pozornosť, tak je to skutočnosť, že na rozdiel od pôvodného návrhu Komisie sa nám podarilo zachovať zásadu zmluvnej slobody v obchodných a zmluvných vzťahoch. Veľmi dobrá správa zároveň je, že sa nám podarilo presadiť ustanovenie, podľa ktorého majú inštitúcie Európskej únie rovnaké postavenie ako orgány verejnej správy členských štátov. Takže odteraz budú tieto inštitúcie musieť platiť včas, čo ocenia najmä príjemcovia európskych dotácií. Veľmi ma teší aj to, že sa nám podarilo odstrániť mimoriadne absurdné ustanovenie, podľa ktorého mali orgány verejnej správy, ktoré zaplatia hoci aj o jeden deň neskôr, okrem štandardného úroku z omeškania zaplatiť aj paušálnu sankciu vo výške 5 % z celkovej dlžnej sumy. Nemusím asi zdôrazniť, aký vplyv by malo takéto ustanovenie na verejné rozpočty, ktoré sú už aj tak napäté.
<P>
Chcel by som ešte raz poďakovať pani spravodajkyni a kolegom za veľké úsilie, ktoré vynaložili s cieľom nájsť spoločný kompromis v znení tejto správy. Myslím si, že vynaložili energiu zmysluplne.
<SPEAKER ID="559" NAME="Anna Maria Corazza Bildt" AFFILIATION="PPE">
Vážená pani predsedajúca, veľmi rada by som sa pridala k slovám vďaky a k blahoželaniam, ktoré sú dnes večer viac než len formalita. Chcela by som poďakovať komisárovi Tajanimu za jeho osobné oduševnenie, Rade za jej pružnosť a, samozrejme, našim kolegom za dosiahnutie tohto kompromisu, ktorý je pre oblasť nášho obchodu taký dôležitý, v prvom čítaní. Osobitne ďakujem mojej priateľke Małgorzate Handzlikovej z poslaneckého klubu PPE.
<P>
Predtým, ako som začala pracovať v Parlamente, som podnikala, takže si plne uvedomujem, že oneskorené platby predstavujú pre malé podniky vážny problém. Niekedy môžu mať za následok až bankrot. V lepšom prípade môžu spôsobiť neistotu a poškodiť obchod.
<P>
Obmedzenie lehoty splatnosti pre orgány verejnej správy na 60 dní, je, samozrejme, veľký úspech, pretože, ako práve povedal pán komisár Tajani, tieto orgány jednoducho musia spracúvať platby, takže ide o zníženie byrokracie.
<P>
Teší ma tiež, že sme upravili vzťahy medzi podnikmi, pretože teraz majú malé podniky jasný právny rámec, ktorý im umožní požadovať oneskorené platby od veľkých podnikov, na čo sa niekedy neodvážili.
<P>
Som presvedčená, že sa nám podarilo nájsť rovnováhu medzi rešpektovaním zmluvnej slobody, ktorá je skutočne dôležitá, a poskytnutím potrebných nástrojov pre malé podniky, aby sa mohli vyhnúť situáciám, v ktorých sú rukojemníkmi väčších podnikov alebo orgánov verejnej správy. Teraz už nemusia strácať čas naháňaním platieb, ale môžu venovať svoje zdroje účinnému vykonávaniu svojich práv na prijatie platby, úroku a náhrady.
<P>
Myslím si, že táto dohoda by mala byť nástrojom na odradenie od oneskorených platieb, a nie nástrojom na ich vymáhanie, ako povedal Malcolm Harbour, aby sme skutočne vytvorili kultúru včasných platieb, čo bude mať za následok dobre fungujúci vnútorný trh a, samozrejme, z čoho budú mať úžitok všetky zúčastnené strany.
<P>
Ukázali sme, že Parlament vie prijať konkrétne opatrenia, ktorými skutočne možno veci zmeniť a pomocou ktorých možno vytvoriť viac pracovných miest a pomôcť malým a stredným podnikom. Rada a členské štáty majú teraz pred sebou prvoradú úlohu, a to prevziať zodpovednosť a zabezpečiť riadne uplatňovanie týchto pravidiel.
<SPEAKER ID="560" NAME="Sylvana Rapti" AFFILIATION="S&amp;D">
(EL) Vážená pani predsedajúca, ďakujem pani Weilerovej, ktorá, ako som presvedčená, podala pomocnú ruku malým a stredným podnikom v celej Európe a tým pomohla aj samotnej Európe. V tomto období, ktoré je pre hospodárstvo Únie veľmi dôležité, vyvíjame veľké a hmatateľné úsilie s cieľom posilniť malé a stredné podniky. Všetci vieme, že oneskorené platby sú často príčinou bankrotu podnikov a zániku pracovných miest. S veľkými ťažkosťami a ešte väčšou dávkou ochoty dosiahnuť kompromis na záchranu pracovných miest sa nám podarilo uzavrieť dohodu, ktorá je možno trochu prísna, ale ktorá je zároveň potrebná a spravodlivá.
<P>
Som si istá, že rozumiete, že ako Grékyňu ma táto záležitosť ešte viac zaujíma a že sa ma mimoriadne dotýka. Skutočnosť, že Grécko súhlasilo s lehotami splatnosti, ktoré možno označiť ako krátke, ukazuje, že sa skutočne snažíme zmeniť situáciu v našej krajine. Všeobecné pravidlo o 30-dňovej lehote splatnosti znamená, veľmi zjednodušene povedané, že musíme zmeniť naše vnútroštátne administratívne postupy auditu na schvaľovanie platieb. Výnimka povoľujúca 60-dňovú lehotu splatnosti najmä v sektoroch, ako je zdravotníctvo, nám dáva priestor na zabezpečenie postupov nadväzujúcich platieb, pri ktorých sa audit nevykonáva vždy ľahko.
<P>
Chcela by som, aby sa nám to podarilo, a som presvedčená, že sa nám to podarí, pretože to dlhujeme pracovníkom a podnikateľom v Grécku, ako aj pracovníkom a podnikateľom v Európe. Musíme dať malým a stredným podnikom príležitosť pracovať s viacerými stimulmi a vytvárať zdravý rast.
<SPEAKER ID="561" NAME="Janusz Wojciechowski" AFFILIATION="ECR">
(PL) Problém včasných platieb v obchodných transakciách sa dotýka aj poľnohospodárov a dodávateľov poľnohospodárskych výrobkov. Lehoty splatnosti sú často veľmi dlhé, čo je jedným z dôvodov zhoršujúcej sa hospodárskej situácie mnohých poľnohospodárskych podnikov. Poľnohospodári často nedostávajú platby za svoje výrobky včas.
<P>
V nedávnej správe pána Bového sa Európsky parlament vyjadril v prospech poľnohospodárov a vyhlásil, že maximálna lehota splatnosti pri transakciách tohto druhu by nemala presiahnuť 30 dní. Mali by sme sa snažiť o to, aby sa táto lehota splatnosti účinne zaviedla do praxe vo všetkých členských štátoch Európskej únie. Poľnohospodári by mali byť chránení pred nečestnými praktikami obchodných spoločností, najmä obrovských obchodných reťazcov.
<SPEAKER ID="562" NAME="Mario Pirillo" AFFILIATION="S&amp;D">
(IT) Vážená pani predsedajúca, pán Tajani, pani Weilerová, smernica o boji proti oneskoreným platbám v obchodných transakciách je mocný a dôležitý akt tohto Parlamentu, ktorý sa stal hovorcom v prípadoch oprávnených požiadaviek malých a stredných podnikov (MSP) v Európe, ktoré roky trpeli v dôsledku neskorých platieb za svoje faktúry. Ide o veľmi závažný problém, ktorý bránil podnikom vo vývoji a v niektorých prípadoch spôsobil bankrot zdravých firiem, ktoré boli pre vysoké úrokové sadzby bánk už aj tak pod tlakom.
<P>
V zmysle dohody z 13. septembra uzatvorenej medzi Parlamentom a Radou sa spoločnosti teraz môžu spoľahnúť na pevné lehoty splatnosti, v rámci ktorých môžu očakávať zaplatenie svojich faktúr, pričom tieto lehoty budú musieť spĺňať aj orgány verejnej správy, aj súkromný sektor. Navrhovaná smernica nepochybne zlepší tok financií v prospech európskych podnikov, ktoré budú mať teraz k dispozícii dôležitý právny nástroj, pomocou ktorého budú môcť plne a účinne vykonávať svoje práva. Nebol by som rád, keby mala táto výhoda pre malé a stredné podniky vplyv na nákupné ceny.
<P>
Dúfam, že členské štáty budú vedieť, ako majú reagovať na výrazný odkaz, ktorý Európska únia vysiela v tomto období závažného hospodárskeho poklesu zrýchlením procesu transpozície európskej smernice do vnútroštátnych právnych predpisov.
<SPEAKER ID="563" NAME="Oldřich Vlasák" AFFILIATION="ECR">
(CS) Potrebný návrh revízie smernice o oneskorených platbách, o ktorom dnes diskutujeme, je rozhodne lepší, než bol pôvodný návrh. Mrzí ma však, že sa nám v konečnom kompromise nepodarilo zaistiť rovnaké postavenie pre všetky strany a zachovať rovnaké podmienky pre súkromné podniky a orgány verejnej správy. Zatiaľ čo by lehota splatnosti v zmluvách uzatváraných medzi podnikmi mala byť v zásade obmedzená na 60 kalendárnych dní, pričom ju možno vo výnimočných prípadoch predĺžiť, v prípade zmlúv s orgánmi verejnej správy vrátane obcí a miest by lehota splatnosti nemala byť dlhšia než 30 dní. Nepovažujem to za správne, lebo na všetkých aktérov by sa mali vzťahovať rovnaké podmienky.
<P>
Argument, že orgány verejnej správy majú výhodu v tom, že môžu získať finančné prostriedky za atraktívnejších podmienok než podniky alebo že sú menej závislé od budovania stálych vzťahov, môže platiť pre národné orgány štátnej správy alebo pre európske inštitúcie, ale určite nie pre väčšinu menších miest a obcí na vidieku, pričom sa to netýka iba Českej republiky, ale celej Európy. Výsledná správa teda vo výraznej miere diskriminuje takéto malé mestá.
<SPEAKER ID="564" NAME="Lara Comi" AFFILIATION="PPE">
(IT) Vážená pani predsedajúca, dámy a páni, osobne súhlasím s potrebou posilniť smernicu 2000/35/ES a identifikovať nástroje potrebné na ukončenie alebo aspoň výrazné obmedzenie oneskorených platieb v obchodných transakciách.
<P>
Hospodárske a politické následky oneskorených platieb na vnútroštátne trhy, najmä na európsky trh, sú každému jasné. Súčasná hospodárska recesia zhoršila situáciu, ešte viac poškodila konkurencieschopnosť a ziskovosť a vo výraznej miere začala ohrozovať prežitie malých a stredných podnikov (MSP), ktoré sú nevyhnutnou súčasťou európskeho trhu, vytvárajú bohatstvo a zohrávajú rozhodujúcu úlohu pri vytváraní pracovných miest.
<P>
Toto politické rozhodnutie Európskej komisie je krok správnym smerom, rovnako ako krok, ktorý spomenul vo svojej správe pán Monti, keď hovoril o potrebe zasiahnuť a zlepšiť podnikateľské prostredie pre malé a stredné podniky. Pokiaľ ide o to, či budú orgány verejnej správy platiť včas alebo či bude 8 % úrok z omeškania pôsobiť ako odstrašujúci prostriedok, nemôžem poprieť, že trochu pochybujem o výsledku, keď pomyslím na určité regióny v mojej vlasti a v iných členských štátoch, pre ktoré bude dodržiavanie nových pravidiel skutočne náročné.
<P>
Dúfam, že tento nový prístup bude skutočnou príležitosťou na zmenu. Teraz je dôležité monitorovať transpozíciu smernice do jednotlivých vnútroštátnych právnych systémov v spolupráci s regionálnymi a miestnymi orgánmi s cieľom zabezpečiť, aby sa všade vykonávala rovnakým spôsobom.
<SPEAKER ID="565" NAME="Regina Bastos" AFFILIATION="PPE">
(PT) Vážená pani predsedajúca, pán komisár, dámy a páni, najprv by som chcela zablahoželať našej kolegyni spravodajkyni k vykonanej práci a poďakovať všetkým, ktorí s ňou pracovali na tejto správe, vďaka čomu sme dokázali dosiahnuť dohodu v prvom čítaní.
<P>
Všetci uznávame, že cieľom súčasnej smernice, ktorá predstavuje prepracovanú verziu predchádzajúcej, viac než 10 rokov starej smernice, je vyriešenie rozšíreného problému - problému Európskej únie a oneskorených platieb. V niektorých členských štátoch meškajú platby neprijateľne dlho, najmä ak ide o orgány verejnej správy. Takáto prax má závažný negatívny vplyv na hospodársky život, či už ide o malé a stredné podniky, alebo o vnútorný trh, a nemožno ich dlhšie tolerovať - najmä vzhľadom na typ súčasnej hospodárskej a finančnej krízy, ktorou prechádzame.
<P>
Tento pozmenený a doplnený právny predpis prináša logiku a zmysel do plánu na oživenie európskeho hospodárstva a do vykonávania iniciatívy Small Business Act. Táto smernica určite zlepší likviditu podnikov. Veritelia budú mať účinný nástroj na uplatňovanie svojich práv proti zlej platobnej disciplíne. Vďaka existencii tejto smernice bude neprijateľné správanie zo strany orgánov verejnej správy iba výnimkou. Orgány verejnej správy by mali ísť príkladom a platiť faktúry za dodávky tovaru a služieb do jedného mesiaca. Teraz je na príslušných inštitúciách, Rade a členských štátoch, aby zabezpečili čo najrýchlejšiu transpozíciu tejto smernice.
<SPEAKER ID="566" NAME="Sari Essayah" AFFILIATION="PPE">
(FI) Vážená pani predsedajúca, pán komisár, malé podniky často trpia finančnými ťažkosťami spôsobenými oneskorenými platbami. V súčasnej hospodárskej situácii môžu oneskorené platby mať za následok nedostatočnú likviditu a tým vyvolať dokonca až bankrot dodávateľov tovaru a služieb.
<P>
Teraz bola s Radou uzatvorená dohoda o aktualizácii smernice o oneskorených platbách, ktorá stanovuje všeobecnú 30-dňovú lehotu splatnosti vo vzťahoch medzi podnikmi a verejnoprávnymi subjektmi. Podľa môjho názoru je však tiež dôležité uznať všeobecnú zmluvnú slobodu v obchodných transakciách medzi podnikmi. Preto považujem za dobrý nápad, že sa lehoty splatnosti v obchodných transakciách medzi podnikmi môžu aj predĺžiť na 60 dní, ak s tým obe strany súhlasia.
<P>
Vyhliadky orgánov verejnej správy na predĺženie lehôt splatnosti sú však obmedzenejšie. Oneskorené platby najmä zo strany orgánov verejnej správy predstavujú v niektorých krajinách EÚ obrovský problém. Napríklad v Grécku sa priemerná lehota splatnosti musela predĺžiť až na 165 dní, aj keď sa veci menia k lepšiemu, ako spomenula naša grécka kolegyňa. V Španielsku je priemerná lehota splatnosti 138 dní a v Taliansku 128 dní.
<P>
Z oneskorených platieb profitovali finančné spoločnosti, pretože podniky boli nútené predávať svoje pohľadávky, aby zrýchlili cyklus svojich príjmov. Tieto finančné služby niečo stoja a musíme zdôrazniť, že podniky majú základné právo dostať zaplatené peniaze, ktoré im niekto dlhuje, bez toho, aby museli platiť sprostredkovateľov a s tým spojené dodatočné náklady.
<P>
Dohodnutý úrok z omeškania vo výške 8 % nad referenčnou hodnotou je prijateľný, ale minimálna suma 40 EUR ako náhrada za vymáhanie pohľadávok môže byť považovaná za príliš vysokú v prípade malých dodávok, ktoré sa napríklad môžu opakovať. Musíme mať na pamäti, že poplatky za nezaplatenie pohľadávok musia byť primerané, teda musia byť v pomere k skutočným nákladom, ktoré veriteľ vynaložil. Napriek týmto okrajovým pripomienkam prinesie smernica o boji proti oneskoreným platbám určite obrovské výhody najmä malým a stredným podnikom.
<SPEAKER ID="567" NAME="Elena Băsescu" AFFILIATION="PPE">
(RO) V nestabilnom hospodárskom prostredí majú oneskorené platby negatívny vplyv na malé a stredné podniky (MSP). Zlepšenie systému v tomto smere predstavuje ambiciózny cieľ, ale tiež je potrebné zabezpečiť, aby zamestnanci a dodávatelia dostali svoje peniaze včas. Nové pravidlá týkajúce sa oneskorených platieb v obchodných transakciách by mali zjednodušiť a urýchliť postup spoločností pri vymáhaní splatných pohľadávok. Som presvedčená o tom, že všetky dotknuté strany musia byť na rovnakej úrovni a že pre všetkých musia platiť rovnaké pravidlá.
<P>
Za posledné tri roky ukončilo prevádzku pre finančné problémy viac než 30 000 MSP. Jedným z dôvodov boli oneskorené platby štátnych orgánov za dodávky tovaru a služieb.
<P>
Na záver chcem vyjadriť podporu tomuto návrhu smernice, ktorý podporuje lepší dohľad nad systémom obchodných transakcií a jeho lepšie hodnotenie.
<SPEAKER ID="568" NAME="Zuzana Roithová" AFFILIATION="PPE">
(CS) Vôbec nepochybujem o tom, že zajtra schválime túto revidovanú smernicu a tým otvoríme dvere novej kultúre v obchodných vzťahoch, v ktorej budú včasné platby bežnou praxou a oneskorené platby trestané prísnymi sankciami. Najmä menší podnikatelia ocenia, že orgány štátnej správy a inštitúcie čerpajúce financie zo štátneho rozpočtu už nebudú celé mesiace dlhovať peniaze za dodávky tovaru a služieb, ale možno zaplatia do 30 dní.
<P>
Teším sa, že Rada súhlasila s novým poplatkom vo výške 40 EUR, ktorý predstavuje náhradu za výdavky na vymáhanie platby, a podporuje aj úrok z omeškania, ktorý bol oproti súčasnosti zvýšený o 1 %. Len si myslím, že to nie je únosné v prípade vymáhania minimálnych súm, ktorých nezaplatenie je skôr dôsledkom omylu a ktoré nemajú viditeľný vplyv na platobnú schopnosť podnikov. Našťastie sa to nevzťahuje na oneskorené platby zo strany spotrebiteľov.
<P>
Som rada, že náš výbor a Rada súhlasili s tým, že nie je možné zaviesť dvojitý systém sankcií pre súkromný a verejný sektor, ako navrhovala Komisia. Upozornila som na paradox, že napríklad nemocnice by museli zaplatiť svojim veriteľom zo súkromného sektora vyššie sankcie, než by mohli samy požadovať od svojich dlžníkov. Táto zmena vytvára veľmi kvalitný nástroj a ja blahoželám pani Weilerovej.
<SPEAKER ID="569" NAME="Csaba Sándor Tabajdi" AFFILIATION="S&amp;D">
(HU) Dámy a páni, vítam správu pani Weilerovej, ktorej cieľom je odstrániť medzery v predpisoch a vytvoriť spravodlivú obchodnú morálku v Európskej únii. Nerobme si však ilúzie. Vzhľadom na to, že si všetci uvedomujeme, akým spôsobom dokážu dominantné spoločnosti vyvíjať tlak, ide o potrebné opatrenie, ktoré však nie je dostačujúce. Ide o veľmi dôležité a potrebné opatrenie, nie je však dostačujúce. Veľmi dôležitá je ďalšia kontrola, pretože je dobre známe, že malé podniky vrátane podnikov v odvetví poľnohospodárstva sú v potravinovom reťazci zvlášť znevýhodnené, ako uviedol aj pán Bové vo svojej správe. Sú vydané na milosť a nemilosť kupujúcim a veľkým obchodným reťazcom. Správa pani Weilerovej predstavuje dôležitý prínos, potrebné sú však aj ďalšie účinné monitorovanie a kontrola. Ďakujem vám za pozornosť.
<SPEAKER ID="570" NAME="Luís Paulo Alves" AFFILIATION="S&amp;D">
(PT) Vážená pani predsedajúca, v mnohých členských štátoch existujú v súčasnosti veľké rozdiely v oblasti podmienok platieb uhrádzaných podnikom najmä v prípadoch, keď je do transakcií zapojený štát, malé a stredné podniky (MSP) a veľké spoločnosti. Tí z nás, ktorí podnikali, vedia, že za súčasnej hospodárskej krízy, ktorú sprevádzajú čoraz väčšie ťažkosti s financovaním, spoločnosti v narastajúcej miere bojujú s problémami týkajúcimi sa likvidity a že v mnohých členských štátoch sú dokonca vystavené zvýšenému riziku bankrotu.
<P>
Zdá sa, že je jasné, že súčasná smernica, ktorá sa snažila túto záležitosť regulovať, mala obmedzený účinok a že návrh, ktorý teraz analyzujeme, predstavuje významný krok pri dodržiavaní lehôt splatnosti, a to nielen vo vzťahu podnikov a orgánov verejnej správy, ale aj, a toto je veľmi dôležité, vo vzájomných vzťahoch medzi podnikmi. Teraz máme právny predpis, ktorý nám poskytne vyššiu pridanú hodnotu, a prehľadný systém sankcií za oneskorené platby, čo takisto predstavuje účinné zlepšenie boja proti zneužívaniu dominantného postavenia štátu a veľkých podnikov.
<SPEAKER ID="571" NAME="Jaroslav Paška   -" AFFILIATION="EFD">
(SK) Právne prostredie v členských krajinách v oblasti vymáhania úhrad je rôzne. Preto aj skúsenosti s plynulosťou úhrad za dodaný tovar či služby sú v členských krajinách odlišné.
<P>
Jedno však máme asi spoločné - zmeškané platby robia najväčšie problémy malým a stredným firmám. V mojej krajine sú dve skupiny investorov, ktorí dosť často nedodržiavajú lehoty splatností faktúr. Prvou skupinou sú orgány verejnej správy na rozličnom stupni od obcí cez mestá, územné celky až po štát. Druhou skupinou sú veľkí zahraniční dodávatelia, ktorí malých subdodávateľov, najmä v oblasti stavebníctva alebo poľnohospodárstva, dostávajú často do neriešiteľnej situácie. Malé firmy totiž zväčša nemajú také finančné rezervy, aby mohli platiť svojich zamestnancov aj niekoľko mesiacov bez toho, aby od odberateľa dostali zaplatené za vykonanú prácu. Dúfajme preto spoločne, že nová smernica prinesie očakávané zlepšenie a že účelové zadržiavanie finančných prostriedkov sa už stane v Európskej únii minulosťou.
<SPEAKER ID="572" NAME="Giovanni Collino" AFFILIATION="PPE">
(IT) Vážená pani predsedajúca, pán Tajani, dámy a páni, malé a stredné podniky (MSP) v Taliansku a v celej Európe nesmierne trpia účinkami krízy. Práve ony zakaždým najviac bojujú, keď musia riešiť veľký dlh, pretože je pre ne ťažšie zložiť zábezpeku. Práve ony najviac potrebujú likvidné aktíva, pretože majú menej kapitálu, ktorý by mohli rozvíjať. Vždy sú to práve ony, kto je prvý zaplavený ťažkosťami na trhu, pretože nevedia úplne využiť diverzifikáciu. Naše zajtrajšie hlasovanie o správe o návrhu smernice o boji proti oneskoreným platbám je najmä v ich záujme.
<P>
Orgány verejnej správy majú slúžiť občanom a ich záujmom, ktorými sú v tomto prípade hospodárske záujmy. Je v súlade s týmito záujmami, aby administratívne postupy boli navrhnuté, vytvorené a zavedené s cieľom rešpektovať a vážiť si úsilie tých, ktorí sú zodpovední za budúcnosť rovnakého počtu rodín, koľko je pracovníkov zamestnaných v podniku.
<P>
Vďaka Európskemu parlamentu budú MSP od zajtra lepšie chránené proti partnerom vo verejnom a súkromnom sektore, ktorí sa doposiaľ priveľmi spoliehali na možnosť odkladať platenie účtov. Na záver, vážená pani predsedajúca, by som chcel poďakovať pani spravodajkyni a pánovi komisárovi Tajanimu za ich odhodlanie.
<SPEAKER ID="573" NAME="Monika Flašíková Beňová   -" AFFILIATION="S&amp;D">
(SK) Každý, kto niekedy podnikal alebo mal niečo do činenia s obchodnou činnosťou vie, aké komplikácie dokáže spôsobiť taká triviálna vec, ako sú meškajúce platby.
<P>
Oceňujem prístup pani spravodajkyne, s ktorou sa stotožňujem v hodnotení návrhu zo strany Komisie, ako aj v jej pozmeňujúcich a doplňujúcich stanoviskách. Na druhej strane by možno veci prospelo, keby sa pripravilo viac opatrení, ktoré by boli pozitívnou motiváciou pre subjekty obchodného styku a stimulovali ich k tomu, aby k oneskorením platbám neprichádzalo. Napríklad by sa mohlo v členských krajinách Európskej únie podporiť využívanie kódexov včasných platieb alebo zverejňovanie akejsi bielej listiny dobrých platiteľov. Jednoducho treba uvažovať nielen o sankciách v čase, keď už príde k omeškaniu platby, ale snažiť sa preventívne budovať aj neformálnu kultúru skorých platieb.
<SPEAKER ID="574" NAME="Peter Jahr" AFFILIATION="PPE">
(DE) Vážená pani predsedajúca, novou reguláciou oneskorených platieb v obchodných transakciách môžeme skutočne zlepšiť život všetkým podnikom v Európskej únii. Predovšetkým pre malé podniky je neprijateľné, aby čakali na zaplatenie svojich faktúr niekoľko mesiacov. Preto som veľmi rád, že dnes máme v pláne stanoviť pevné lehoty splatnosti a náhrady za vymáhanie platieb pre zmluvné strany z verejného aj súkromného sektora. Touto harmonizáciou na európskej úrovni skutočne pomôžeme zlepšiť obchodné transakcie v celej Európe, z čoho budú mať prospech najmä malé a stredné podniky.
<P>
Teraz sa musíme zaoberať čiernymi ovcami v odvetví. Čierne ovce sú subjekty, ktoré už pri predkladaní objednávky veľmi dobre vedia, že za ňu nikdy nezaplatia.
<SPEAKER ID="575" NAME="Antonio Tajani" LANGUAGE="IT">
Vážená pani predsedajúca, myslím si, že v tejto rozprave sa prejavila vôľa Parlamentu, aj keď s viacerými drobnými odchýlkami, podporiť túto novú smernicu, ktorá poskytne konkrétne reakcie malým a stredným podnikom a miliónom Európanov, ktorí od inštitúcií Únie očakávajú, že im pomôžu zachovať ich pracovné miesta.
<P>
Vzhľadom na to, že som dlhé roky bol poslancom Európskeho parlamentu, musím povedať, že ma veľmi teší neskutočné úsilie celého Parlamentu, najmä spravodajcov, rýchlo pracovať s cieľom prijať takýto dôležitý právny predpis. Chcel by som sa poďakovať predsedníctvu a všetkým tým, ktorí sa na práci podieľali: pracovníkom Komisie, môjho kabinetu, pracovníkom belgického predsedníctva a asistentom poslancov.
<P>
Teraz však nemôžeme sedieť so založenými rukami, ako niekto navrhol, ale musíme zabezpečiť, aby členské štáty rýchlo zaviedli tieto pravidlá do svojich vnútroštátnych predpisov. Majú na to maximálne 24 mesiacov, aj keď dúfame, že to niektoré štáty stihnú skôr. Ubezpečujem vás tiež, že Komisia bude naďalej podrobne sledovať spôsob transponovania a vykonávania tejto smernice a určite predloží Parlamentu príslušnú správu podľa stanoveného časového plánu.
<P>
Chcem sa vám ešte raz poďakovať za spoluprácu s Komisiou a za výnimočný výsledok, ktorý sa nám podarilo dosiahnuť v takom krátkom čase.
<SPEAKER ID="576" NAME="Barbara Weiler" LANGUAGE="DE">
Vážená pani predsedajúca, dámy a páni, som presvedčená o tom, že keď budeme o tejto téme diskutovať vo svojich volebných obvodoch, získame širokú podporu, čo pri európskych dokumentoch nie je samozrejmosť. Otázku oneskorených platieb ako takých však doma nielen kritizujú, ale každý považuje za samozrejmé, že by sa malo platiť načas. Platí to bez ohľadu na stranícku príslušnosť alebo priemyselné odvetvie, o ktorom sa hovorí. Takže sa vo všeobecnosti zhodneme. Chcela by som sa tiež poďakovať kolegom poslancom, ktorí dnes večer prisľúbili podporu tomuto výsledku.
<P>
Chcela by som sa ešte vyjadriť o troch bodoch. Ako som už povedala na začiatku rozpravy, zajtra uvedieme veci do pohybu. Budeme však musieť podrobne preveriť, či úľavy, ktoré sme zaviedli pre mikropodniky, napríklad pre poľnohospodárske podniky a pre remeselníkov, skutočne postačujú na to, aby týmto podnikom umožnili získať peniaze, ktoré im niekto dlhuje. Budeme musieť veľmi starostlivo preskúmať, ako sa osvedčí obmedzená zmluvná sloboda. Ide o novinku na európskom vnútornom trhu, ktorú teraz vyskúšame a ktorú väčšina z nás podporuje vo väčšej alebo menšej miere. Budeme musieť preveriť, či je 8 % úrok z omeškania dostačujúci. Parlament požadoval 9 % úrok. Uvidíme, ako to bude fungovať, a chcela by som požiadať Komisiu, aby pozorne dohliadala na to, aby členské štáty neoslabili túto smernicu počas jej vykonávania.
<P>
Na horizonte už vidím určité úspechy. Dozvedela som sa, že Španielsko už vytvorilo vnútroštátny právny predpis na základe našich pravidiel, a viem, že podobne postupujú aj iné členské štáty. V každom prípade bude náš výbor sledovať situáciu alebo vykoná posúdenie vplyvu v zmysle smernice, aby to vedeli aj členské štáty. Keď sa skončí volebné obdobie, budeme vedieť, kto presadil zlepšené platobné postupy tak, ako sme plánovali, a kto nie. Chcela by som poďakovať každému, kto sa podieľal na tomto výsledku, vrátane belgického predsedníctva, ktorého prínos asi nebol dostatočne ocenený. Vieme, akým účinným a konštruktívnym spôsobom ste viedli rokovania. Vaša krajina je síce malá, ale je to krajina, ktorá má veľmi inteligentné a účinné spôsoby dosahovania výsledkov v Európe.
<SPEAKER ID="577" NAME="Predsedajúca">
Rozprava sa skončila.
<P>
Hlasovanie sa uskutoční v stredu 20. októbra o 12.30 hod.
<P>
Písomné vyhlásenia (článok 149)
<SPEAKER ID="800" NAME="Cristian Silviu Buşoi" LANGUAGE="RO">
Smernica o boji proti oneskoreným platbám nám dáva k dispozícii dôležitý nástroj na vytvorenie dobrého a spravodlivého vzťahu medzi orgánmi verejnej správy a malými a strednými podnikmi. Po nadobudnutí účinnosti bude táto smernica postihovať orgány so zlou platobnou disciplínou a podnikateľom poskytovať dôležitý nástroj na vymáhanie pohľadávok.
<P>
Takýto právny predpis bol potrebný na vytvorenie rovnováhy na trhu a poskytnutie záruk pre súkromný sektor, že orgány verejnej správy sú aktérmi s rovnakými právomocami, ktorých možno brať na zodpovednosť, keď porušia pravidlá hry. Okrem náhrad nákladov na vymáhanie platby a úroku z omeškania poskytuje smernica primeraný rámec 30 dní na zaplatenie faktúr s možnosťou predĺženia až na 60 dní v zvláštnych prípadoch, napríklad v prípade nemocníc.
<P>
Aj keď je text smernice, o ktorej sme hlasovali, miernejší voči zlým platiteľom z radov orgánov verejnej správy, než bol pôvodný návrh Komisie, ponúka primeranú pomoc malým a stredným podnikom a veľkým podnikom, ktoré sa v mnohých členských štátoch Európskej únie stretávajú s ťažkosťami pri vymáhaní platieb za služby, ktoré poskytli.
<P>
Som sklamaný, že bola vypustená sankcia vo výške 5 % z dlžnej sumy. Tento krok späť však vnímam ako strategický spôsob na dosiahnutie podpory čo najväčšieho počtu členských štátov EÚ počas zasadnutí Rady.
<SPEAKER ID="578" NAME="Robert Dušek" LANGUAGE="CS">
Správa o opatreniach proti oneskoreným platbám má za cieľ zlepšiť fungovanie vnútorného trhu, zlepšiť platobnú etiku a podporiť platobnú schopnosť malých a stredných podnikov. Súčasným trendom je platenie faktúr tesne pred dátumom splatnosti alebo po jeho uplynutí. Opatrenia obsiahnuté v predloženom návrhu by mohli viesť k novej kultúre v podnikaní, v ktorej by boli včasné platby pravidlom a v ktorej by sa oneskorené platby považovali za neprijateľné zneužívanie zákazníka a porušenie zmluvy. Nová úroková sadzba vo výške 1 % by sa mohla vzťahovať na náhradu nákladov na vymáhanie nezaplatených pohľadávok, a to pre fyzické osoby, podniky a orgány verejnej správy, zatiaľ čo v prípade oneskorenej platby jednej splátky by sa úroková sadzba a sankcie vypočítavali výlučne z jednotlivých oneskorených platieb. Ako lehota splatnosti bola navrhnutá pevná lehota 30 dní. Výnimky sú povolené iba za výnimočných okolností. Pritom je potrebné jasne definovať, čo sa považuje za výnimočné okolnosti. Spravodajkyňa navrhuje stanoviť 60 dní ako maximálnu lehotu splatnosti pre orgány verejnej správy, čo plne podporujem. Úrok z omeškania by mal byť progresívny, aby motivoval dlžníka k čo najskoršej platbe splatnej sumy. Tento legalistický prístup vrátane sankcií by mal byť podľa môjho názoru doplnený o takzvané mäkké opatrenia zo strany členských štátov, ako napríklad podporu elektronických faktúr, úpravu splátkových kalendárov pri veľkom objeme prác alebo služieb alebo pozitívne zverejňovanie mien.
<SPEAKER ID="799" NAME="Diogo Feio" LANGUAGE="PT">
Komisia OSN pre trvalo udržateľný rozvoj už dlho bojuje za to, aby sa štát pri plnení svojich záväzkov správal ako poctivý občan. Vo februári tohto roku Parlament schválil návrh zákona z dielne Komisie OSN pre udržateľný rozvoj, podľa ktorého musí štát začať platiť stanovený úrok, ak nedodrží lehotu splatnosti uvedenú v zmluve alebo v zákone (30 alebo 60 dní). Táto komisia tiež schvaľuje možnosť náhrady za niekoľkoročné pohľadávky - dlhy štátu voči podnikom a dlhy spoločností voči sociálnemu zabezpečeniu alebo daňovým úradom -, čím sa snaží uľahčiť život podnikom, ktoré musia plniť svoje záväzky a platiť dane a príspevky na sociálne zabezpečenie aj vtedy, keď im štát nezaplatí faktúry. Preto jednoznačne súhlasíme s textom, ktorý práve schvaľujeme a ktorý stanoví lehotu splatnosti 30 dní, počas ktorej musí štát zaplatiť svoje dlhy voči dodávateľom. V mimoriadnych prípadoch možno túto lehotu predĺžiť na 60 dní. Zavádza sa aj povinnosť zaplatiť pevne stanovený úrok z omeškania. Tieto pravidlá sa zakladajú na absolútnej spravodlivosti a môžu uľahčiť situáciu mnohým, najmä malým a stredným podnikom.
<SPEAKER ID="579" NAME="Liem Hoang Ngoc" LANGUAGE="FR">
Chcem sa poďakovať pani Weilerovej za túto veľmi kvalitnú správu a za výsledok rokovaní s Radou, pretože dohoda dosiahnutá v prvom čítaní obsahuje všetky podstatné prvky, ktoré predložila Skupina progresívnej aliancie socialistov a demokratov v Európskom parlamente a ktoré boli schválené pri hlasovaní Výboru pre vnútorný trh a ochranu spotrebiteľa.
<P>
Mimoriadne ma teší, že súkromné podniky a orgány verejnej správy boli postavené na jednu úroveň. Úvodný návrh Komisie obsahoval oveľa prísnejšie sankcie pre orgány verejnej správy. Podľa našej skupiny to bolo neprijateľné, pretože na rozdiel od súkromných podnikov nie sú orgány verejnej správy primárne orientované na dosahovanie zisku, ale na pôsobenie vo verejnom záujme.
<P>
Skutočnosť, že veriteľ má právo na náhradu nákladov na vymáhanie pohľadávky, tiež predstavuje skutočný pokrok, pretože doteraz sa mnohé spoločnosti, najmä MSP, rozhodli nepožadovať od svojich dlžníkov úrok z omeškania, a to z jednoduchého dôvodu, že náklady na príslušné procesy presahovali sumu, ktorú by získali.
<P>
Na záver, maximálnu 30-dňovú lehotu splatnosti stanovenú v texte považujeme za rozumnú, keďže existuje určitý priestor na manévrovanie najmä v prípade verejných zdravotníckych zariadení. Naša skupina považuje tento bod za mimoriadne dôležitý.
<SPEAKER ID="798" NAME="Sandra Kalniete" LANGUAGE="LV">
V období hospodárskej krízy musíme zavádzať reformy s cieľom zlepšiť podnikateľské prostredie, pretože to je naša najlepšia príležitosť na stimulovanie hospodárstva najpriamejšími prostriedkami, čím sa vytvárajú pracovné miesta. Smernica o boji proti oneskoreným platbám v obchodných transakciách je jedným z pozitívnych príkladov tohto druhu. Oneskorené platby za prijaté dodávky tovaru a služieb nie sú v členských štátoch zriedkavé. Okrem toho sa v niektorých prípadoch takto správajú orgány verejnej správy, ktoré by teoreticky nemali mať problémy s uhrádzaním faktúr. Predstavuje to závažnú prekážku v činnosti podnikov a bráni im to vo vývoji. Túto prax treba ukončiť. Z tejto smernice budú mať hlavný prospech nielen podniky, ktoré fungujú výlučne na území jedného členského štátu, ale najmä malé a stredné podniky, ktoré budú môcť vyvážať tovar a služby do iných členských štátov bez toho, aby sa museli obávať, že budú na zaplatenie faktúr musieť čakať niekoľko mesiacov. Všetci európski spotrebitelia budú mať prospech zo zvýšenej konkurencie a dodávok, ktoré prinesú nové pravidlá. Táto smernica predstavuje výrazný krok smerom k lepšej platobnej kultúre v Európe. Prijímaním takýchto rozhodnutí vytvárame Európu, ktorá je atraktívna pre investorov a pre naše vlastné podniky. Pre nás je tiež veľmi dôležité, aby sme naďalej prijímali odvážne rozhodnutia na podporu rozvoja.
<SPEAKER ID="580" NAME="Pavel Poc" LANGUAGE="CS">
V mnohých členských štátoch EÚ je bežnou praxou, že verejný sektor a veľké podniky požadujú 90-dňové a dlhšie lehoty splatnosti. Malé a stredné podniky preto prakticky slúžia ako banky pre verejnoprávne spoločnosti alebo veľké podniky. Vnútorné dlhy malých a stredných podnikov sa kumulujú, čím vzniká hospodársky jed v podobe faktúr s dlhou lehotou splatnosti, ktoré sa ťažko vymáhajú. Zvyšuje sa tým hospodárska nerovnosť a podstatne sa obmedzuje hospodárska súťaž. Malé a stredné podniky sú nútené vykrývať dlhé lehoty splatnosti pomocou úverov, ktoré im banky poskytujú vždy za horších podmienok než veľkým podnikom alebo verejnému sektoru. Nové podmienky a pravidlá pre všetky subjekty významne pomôžu malým a stredným podnikom brániť sa proti takýmto skrytým úverom. Pevná úroková sadzba za oneskorenú platbu v navrhovanej výške 8 % je vhodným odstrašujúcim prostriedkom aj pre veľké spoločnosti. Pevná 30-dňová lehota splatnosti je vyvážená pre predávajúcich aj pre kupujúcich a 30-dňová lehota na overenie dodávky zabraňuje zneužitiu overovacieho postupu na predĺženie lehoty splatnosti. Najmä to, že ide o európske pravidlá, zabráni verejnému sektoru a veľkým spoločnostiam zdeformovať právny predpis prijatý na vnútroštátnej úrovni v členských štátoch. Úprimne ďakujem pani spravodajkyni za túto mimoriadne cennú správu a vynikajúci výsledok.
<SPEAKER ID="581" NAME="Debora Serracchiani" LANGUAGE="IT">
Vítam návrh smernice, ktorý v porovnaní s platnou smernicou predstavuje rozhodujúci krok vpred. Po transponovaní do vnútroštátnych, regionálnych a lokálnych predpisov určite zlepší platobné postupy najmä orgánov štátnej správy voči spoločnostiam, predovšetkým malým a stredným podnikom, ktoré sa budú môcť spoľahnúť na bezpečnejší tok finančných prostriedkov.
<P>
V mnohých európskych krajinách dochádza k tomu, že keď sú orgány verejnej správy v ťažkostiach, vo všeobecnosti platia neskoro a veľmi často spôsobia bankrot niektorých spoločností. Do očí bijúcim príkladom je Taliansko, kde orgány verejnej správy na konci roka 2009 dlhovali podnikom približne 60 miliárd EUR, pričom platby meškali v priemere 186 dní, v extrémnych prípadoch až 800 dní. Spomeňme si hoci len na sumy, ktoré neboli zaplatené hotelom, ktoré prijali ľudí po ťažkom zemetrasení v regióne Abruzzo v apríli 2009.
