<CHAPTER ID="018">
Kmeňové bunky z pupočníkovej krvi (rozprava) 
<SPEAKER ID="188" NAME="Predsedajúci">
Ďalším bodom programu je vyhlásenie Komisie o kmeňových bunkách z pupočníkovej krvi.
<SPEAKER ID="189" NAME="John Dalli">
člen Komisie. - Vedecké pokroky v posledných desaťročiach prispeli k zvýšenému používaniu kmeňových buniek z pupočníkovej krvi v medicíne. Používanie takýchto buniek viedlo k pozitívnym výsledkom pri liečbe pacientov s poruchami krvi, napríklad leukémiou.
<P>
V budúcnosti by sa kmeňové bunky z pupočníkovej krvi azda mohli používať na liečbu iných ochorení, najmä genetických ochorení. Ukazuje sa, že aj kmeňové bunky dospelých ľudí majú sľubný potenciál. Výskum však stále musí priniesť dôkaz o týchto potenciálnych výhodách pre obidva druhy kmeňových buniek. Transplantácia látok ľudského pôvodu vrátane buniek predstavuje nebezpečenstvo prenosu ochorení, a preto platí európsky právny rámec, ktorý zabezpečuje kvalitu a bezpečnosť ľudských tkanív a buniek v celej Únii.
<P>
Dovoľte mi to však objasniť. Samotné členské štáty rozhodujú o tom, či a ako použijú kmeňové bunky z pupočníkovej krvi. EÚ nemá žiadnu právomoc harmonizovať používanie buniek. V smernici o tkanivách a bunkách sa výslovne uvádza, že EÚ by nemala zasahovať do vnútroštátnych rozhodnutí týkajúcich sa používania alebo nepoužívania niektorého konkrétneho typu ľudských buniek. Ak sa však členský štát rozhodne používať kmeňové bunky z pupočníkovej krvi, potom musí splniť požiadavky tejto smernice na kvalitu a bezpečnosť, chrániť verejné zdravie a zaručiť dodržiavanie základných práv.
<P>
Súhlasím s vami, že je dôležité poskytovať občanom presné a objektívne informácie o výhodách a obmedzeniach použitia kmeňových buniek z pupočníkovej krvi. Opakujem, že poskytovanie takýchto informácií je právomocou členských štátov. Komisia podporuje členské štáty, aby prijímali takéto opatrenia, a niektoré to už naozaj urobili.
<P>
Na záver vás môžem ubezpečiť, že Komisia pravidelne sleduje transpozíciu a vykonávanie smernice o tkanivách a bunkách. Komisia v skutočnosti schválila oznámenie o uplatňovaní tejto smernice, ktoré bolo poslané Parlamentu v januári 2010.
<SPEAKER ID="190" NAME="Peter Liese" LANGUAGE="DE">
Vážený pán komisár, som rád, že aj v takejto neskorej hodine ste si našli čas na to, aby ste sa zapojili do rozpravy v tomto Parlamente na túto dôležitú tému. Dámy a páni, výskum v oblasti kmeňových buniek ponúka veľké príležitosti pacientom, ktorým v súčasnosti nedokážeme ponúknuť primeranú pomoc. V tejto oblasti sa dosiahlo ešte len málo nad rámec základného výskumu a mnoho vecí je stále nejasných, ale napriek tomu je viac ako 70 ochorení, pri ktorých môžeme nejakým spôsobom ponúknuť pomoc postihnutým pacientom prostredníctvom kmeňových buniek dospelých ľudí a kmeňových buniek z pupočníkovej krvi.
<P>
Bunky z pupočníkovej krvi sa v súčasnosti používajú predovšetkým pre alogénne transplantáty, inými slovami, pupočníkovú krv možno použiť na pomoc deťom - od ktorých sa táto krv nezískava - s ochoreniami, ako je napríklad leukémia. Existujú aj techniky autológnej liečby, ale je veľmi obmedzené množstvo situácií, keď dieťa, ktorého pupočníková krv bola získaná, z nej môže mať v súčasnosti prospech. Preto zastávam názor, že politika sa musí zameriavať takým smerom, aby v rozsahu našich právomocí dostávali podporu predovšetkým verejné banky pupočníkovej krvi. Môžeme ju podporovať, nemôžeme ju prikazovať. To znamená, že by sme nemali zakazovať ani autológnu liečbu a príslušné opatrenia. Rozhodnúť by o tom mali napokon sami rodičia, ale štátna politika by ich mala informovať o možnostiach a rizikách.
<P>
Potrebujeme jasné normy kvality a bezpečnosti. V tejto súvislosti musíme byť neustále ostražití, aby sa neponúkali také bunky, ktoré sú už v danom prípade nepoužiteľné z dôvodu nedodržania noriem kvality a bezpečnosti. Musíme uprednostniť výskum v tejto oblasti, pretože je jasné, že takýto výskum je pre pacientov veľmi potrebný. Okrem toho musíme zabezpečiť, aby rodičia mohli rozhodnúť o tom, že pupočníková krv by sa nemala jednoducho vyhodiť, pretože v budúcnosti môže mať veľký význam pre iné deti alebo dokonca pre ich vlastné deti. S touto myšlienkou by sme sa mali vyrovnať sami, v oblasti našich právomocí, ako hovorím, ale v tejto oblasti toho môžeme ešte veľa urobiť.
<SPEAKER ID="191" NAME="Frédérique Ries" LANGUAGE="FR">
Aj ja by som chcela poďakovať mojim spoluautorom, konkrétne pánovi Liesemu, ktorý hovoril pred chvíľou, a pánovi Peterlemu za túto veľmi uspokojivú iniciatívu o darovaní pupočníkovej krvi - teda darovaní života -, ktorá umožnila dosiahnutie mimoriadnych a významných medicínskych pokrokov za posledných 20 rokov vďaka transplantácii bohatej zásoby kmeňových buniek. Dnes sa používajú pri liečbe viac ako 80 ochorení, a to najmä rakoviny - rakoviny mozgu, rakoviny krvi, leukémie, lymfómu - anémie, autoimúnnych ochorení, určitých zriedkavých ochorení, a tento zoznam sa stále rozširuje.
<P>
Napriek tomu sa v Európe zachová len 1 % tejto pupočníkovej krvi, ktorá poskytuje toľko možností a prísľubov, čo je 1 % z viac ako 15 miliónov narodení za rok. Okrem toho sú obrovské rozdiely medzi krajinami: 7 000 registrovaných darcovstiev v Belgicku a 7 000 vo Francúzsku, aj keď počet jeho obyvateľov je šesťkrát vyšší ako u jeho severného suseda.
<P>
Preto vyzývame Komisiu, aby začala, samozrejme, v spolupráci s 27 členskými štátmi - ako spomenul pán komisár - informačnú kampaň zameranú na nastávajúcich rodičov, aby sa tieto darovania stali skutočnosťou, ak nie nutnosťou. Dobre informované matky v Európe budú určite chcieť darovať život dvakrát.
<P>
Preto si ja a aj my myslíme, že okrem jednotnej transpozície tejto smernice z roku 2004 o kvalite a bezpečnosti tkanív a buniek, ktorú sme tu už spomínali a ktorá je témou našej druhej otázky, je nesmierne dôležité, aby Európa dôrazne podporovala členské štáty, aby zjednodušili svoje postupy a systémy týkajúce sa akreditácie pôrodníc. Počet pôrodníc oprávnených uchovávať a skladovať pupočníkovú krv je stále príliš nízky a údaje to dokazujú. Nemali by sme už ďalej tolerovať vášnivú diskusiu - ktorú tu nevyriešime - a kontroverzné pozadie o účele a použití tejto krvi, o tom, či skončí vo verejných alebo súkromných krvných bankách, aby sme naozaj prestali hovoriť o tejto metóde. To je výzva, s ktorou prišla profesorka Eliane Gluckmanová, ktorá celú svoju kariéru venovala tomu, aby darovanie pupočníkovej krvi znamenalo darovanie života.
<SPEAKER ID="192" NAME="Margrete Auken" LANGUAGE="DA">
Samozrejme, aj ja súhlasím s tým, čo bolo povedané v súvislosti s tým, aké je pre nás dôležité, aby sme budovali tieto banky buniek z pupočníkovej krvi pre výskum a liečbu. Odber týchto kmeňových buniek je jednoduchý, ak je na to niekto pripravený, a ja osobne sa ani nedomnievam, že by sa s nimi malo zaobchádzať ako s transplantátom. V skutočnosti si myslím, že by sme jednoducho mali byť schopní odobrať tieto bunky a že rodičia by mali mať možnosť odmietnuť to, ale že by nemuseli dávať súhlas. Myslím si, že tento aspekt nie je taký dôležitý.
<P>
Myslím si však, že je dôležité, aby sme - okrem bezpečnostných opatrení, na ktoré upozornili pán Liese a ďalší kolegovia - nezabudli, že stále nevieme mnoho o možnostiach vývoja v tejto oblasti. Z tohto dôvodu je dôležité, aby sme mali tieto banky. Predovšetkým si myslím, že tieto banky by mali byť, samozrejme, verejné, pretože ide o niečo, čo by sme mali byť schopní použiť pre každého. Nesporne najväčšou oblasťou použitia bude liečenie ďalších ľudí. Dôležité je však aj to, aby sme upozornili na množstvo nástrah. Zažili sme prípady pokusov o to, aby rodičia zaplatili určitú zábezpeku za dieťa za to, že ich dieťa má v banke uloženú "rezervnú zásobu". Platiť za to je zbytočné.
<P>
Je pomerne zriedkavé, aby niekto potreboval takto liečiť vlastné dieťa, a pevne verím, že tieto banky by sa mali zakladať predovšetkým na účely všeobecného výskumu a všeobecnej liečby. Tak by mala vyzerať príležitosť, o ktorú sa usilujeme. Mám pocit, že by sme mohli vlastne klamať rodičov, ak si myslia, že budú môcť investovať veľkú sumu do ochrany svojho dieťaťa. Mali by investovať pupočníkovú krv všeobecne v záujme verejnosti a pevne verím, že sa nám podarí túto možnosť ešte viac sprístupniť. Je škoda, že taká dôležitá látka, ktorú máme teraz k dispozícii, sa jednoducho vyhadzuje, pretože sa jej venuje príliš málo pozornosti.
<SPEAKER ID="193" NAME="Marisa Matias" LANGUAGE="PT">
Aj ja by som chcela povedať, že mám pocit, že táto otázka je pre nás príliš dôležitá na to, aby sme v Európe naďalej žili v klame. Je to lož alebo falošný prísľub, nech to nazvete akokoľvek, pretože sa naďalej pohybujeme najmä v oblasti odoberania kmeňových buniek z pupočníkov na základe klamlivých informácií.
<P>
Ako dobre vieme a ako tu už odznelo, v Európe dosahuje odoberanie kmeňových buniek z pupočníkov sotva 1 %. Takisto však vieme, že ich potenciál týkajúci sa liečby ochorení môže byť nedozerný - napríklad ochorení, ktoré už boli spomenuté, ako rakovina, Alzheimerova choroba a zriedkavé ochorenia. Možností je nesmierne množstvo.
<P>
Stalo sa však, že sme dovolili, aby vznikla séria súkromných krvných bánk a rodičia boli informovaní, že pri narodení detí môžu uskladniť ich bunky, ktoré sa potom v budúcnosti budú môcť, ak to bude potrebné, použiť na ich liečenie.
<P>
Myslím si, že musíme byť omnoho zodpovednejší ako v tomto prípade, pretože, ako vieme, pravdepodobnosť zaručenia, že sa tak stane, je veľmi nízka. Tento falošný prísľub sa predáva rodičom za peniaze. Napríklad v Portugalsku stojí tento falošný prísľub tri a pol násobok minimálnej mesačnej mzdy.
<P>
Takže riešením je jednoznačne vytvoriť verejné banky kmeňových buniek, pretože len v prípade verejných bánk môžeme zaručiť rovnosť použitia, rovnosť prístupu, účinnú lekársku starostlivosť a dôkladnejší výskum, ktorý je rovnaký pre všetkých, a nielen zaobchádzať s kmeňovými bunkami ako s nejakou komoditou alebo ako s obchodom, ktorý expanduje, ale je len pre pár vyvolených.
<P>
Preto mám pocit, že solidarita, zdravý rozum a nestranné informácie napokon nie sú niečím, čo sa dá označiť ako požiadavka navyše. Nemáme právomoc prikazovať, ale máme právomoc podporovať. Je to v rámci našich možností a myslím si, že to musíme urobiť v mene rovnosti.
<SPEAKER ID="194" NAME="Alojz Peterle" AFFILIATION="PPE">
(SL) Vážený pán komisár, teší ma, že venujete pozornosť našej otázke. To, čo spoločne robíme, je podľa môjho názoru približovanie sa k občanom alebo väčšie zbližovanie sa s nimi.
<P>
Raz som bol spravodajcom zodpovedným za schválenie motorových vozidiel na vodíkový pohon a som presvedčený, že musíme venovať minimálne toľko pozornosti kmeňovým bunkám z pupočníkovej krvi. Veď ste sami povedali, že to na vás pozitívne zapôsobilo, že to vyvoláva nadšenie nielen ľudí, ktorí sú chorí, alebo rodičov, ale aj výskumníkov, ktorí nachádzajú stále vyšší počet oblastí použitia.
<P>
To, čo ste povedali, že Európska komisia podporuje členské štáty, aby v tejto otázke prijali opatrenia, je veľmi dôležité. Naozaj sa zdá, že to, čo dnes zväčša vnímame ako plytvanie, by sa neskôr mohlo stať zdrojom nášho zdravia alebo zdravia niekoho iného.
<P>
V tejto súvislosti sa domnievam, že potrebujeme stratégiu. Musíme vedieť, čo podporujeme, aké informácie poskytujeme rodičom a iným ľuďom a, samozrejme, aký výskum robíme. Som presvedčený, že máme vynikajúcu možnosť dokázať ľuďom, že sme na ich strane a že podporujeme správnu cestu vpred.
<SPEAKER ID="195" NAME="Antonio Cancian" AFFILIATION="PPE">
(IT) Aj keď sa touto témou zaoberáme v neskorú hodinu, domnievam sa, že ide o dôležitú diskusiu, ktorú by sme si mali veľmi vážiť, pretože by sa malo podporovať použitie kmeňových buniek z pupočníka na liečebné účely, rovnako ako by sa mali podporovať a presadzovať iniciatívy a informačné kampane zamerané na to, aby sa výrazne rozšírila možnosť darovania kmeňových buniek na každej úrovni, a o to viac na európskej úrovni.
<P>
Práve ste spomenuli, že celá táto problematika nepatrí do právomoci Európy. Nemohla by však transpozícia smernice 2004/23/ES definovať normy kvality a bezpečnosti týkajúce sa darovania, testovania, konzervovania a distribúcie práve týchto buniek?
<P>
V každom prípade je potrebné zabezpečiť, aby sa rozdielne právne predpisy uplatňovali v rôznych európskych krajinách jednotne. Zaručilo by sa tým, že európski pacienti a rodičia by mali rovnaké práva a podliehali tým istým pravidlám.
<P>
Je zvlášť dôležité, aby sa pupočníková krv uchovávala vo verejných bankách na vnútroštátnej a európskej úrovni, aby sa mohla efektívne poskytnúť všetkým pacientom, ktorí ju naozaj potrebujú, čím by sme zabránili úmrtiam a snažili sa zabezpečiť rovnaké práva pre všetkých.
<SPEAKER ID="196" NAME="Seán Kelly" AFFILIATION="PPE">
Počas posledných volieb v Írsku bol výskum embryonálnych kmeňových buniek nesmierne rozporuplnou témou. Teraz sa medicína počas konania volieb takmer ani nespomína. Ústredné postavenie zaujalo, samozrejme, hospodárstvo, ale významne pokročila aj lekárska veda. Máme veľké šťastie, že máme kvalitný lekársky výskum v rôznych inštitúciách v celej Európskej únii, ako aj kvalitných lekárov.
<P>
Kmeňové bunky z pupočníkovej krvi sú jedným príkladom výskumu, v ktorom sa dosiahol pokrok. Už sa tu spomenulo, že tento výskum má potenciál pomôcť pri liečbe 70 až 80 ochorení. To by sme mali podporiť, a preto je dôležité, aby sa sprístupnil tento typ výskumu a zariadení - samozrejme, v rámci etických obmedzení. Ako ste upozornili, pán komisár, mnoho bude závisieť od samotných členských štátov, najmä pokiaľ ide o uplatňovanie a kontrolu v správnom čase.
<SPEAKER ID="197" NAME="Nicole Sinclaire" AFFILIATION="NI">
Ako už pripomenuli mnohí moji kolegovia, je to nesmierne dôležitá rozprava a problematika, ktorú je potrebné prediskutovať nielen tu v Európskom parlamente, ale v čo najširšom okruhu. Ide o problematiku, v ktorej sa ešte sama celkom nerozhodla. Stále som na vážkach: na jednej strane je moja katolícka výchova a na druhej moderná veda a úžitok, ktorý prináša.
<P>
To znamená, že pravdepodobne vôbec po prvýkrát pochválim pána komisára. To, čo povedal, je absolútne správne. Malo by sa to ponechať v rukách členských štátov. Mali by sa rešpektovať kultúrne a náboženské rozdiely v Európskej únii a táto záležitosť by sa za žiadnych okolností nemala vziať z rúk členských štátov.
<SPEAKER ID="198" NAME="Miroslav Mikolášik" AFFILIATION="PPE">
(SK) Chcel by som sa vyjadriť k otázke odberu a skladovania pupočníkovej krvi, ktorá je štedrým zdrojom kmeňových buniek. Odberom pupočníkovej krvi u novorodencov, ktorá sa v minulosti vyhadzovala do odpadu spolu s placentou, môžeme získať bezbolestne pre matku a pre dieťa významný zdroj nediferencovaných kmeňových buniek, ktoré sa dajú kedykoľvek v budúcnosti modulovať a využiť úspešne na liečbu rakoviny krvi, ale aj iných najmenej sedemdesiatich iných diagnóz. Chcem sa teda opýtať, prečo sa v Európe odoberá pri pôrode menej ako 1 % kmeňových buniek, a (chcem), samozrejme, súhlasím s pánom komisárom, ktorý hovorí, že hlavne členské štáty si toto majú regulovať, ale iste aj Komisia môže napomôcť spolu s členskými štátmi zlepšiť poskytovanie informácií rodičom o výhodách kmeňových buniek vo svetle pokrokov bunkovej terapie a regeneratívnej medicíny a to hovorím ako aj bývalý spravodajca pre direktívu o pokrokových liečebných metódach.
<SPEAKER ID="199" NAME="Brian Crowley" AFFILIATION="ALDE">
Aj ja by som sa chcel poďakovať pánovi komisárovi za jeho príspevok do tejto diskusie.
<P>
Z dôvodu spomínaných obáv by však možno bolo riešením použitie vnútroštátneho registra krvných bánk ako registračného miesta, teda zdroja na uchovávanie kmeňových buniek z pupočníka na budúce použitie. Tým by sa prekonali niektoré problémy a ťažkosti, ktoré už spomenuli niektorí moji kolegovia, vzhľadom na náklady na skladovanie.
<P>
Okrem toho už máme zavedený systém v rámci existujúcich vnútroštátnych krvných bánk, ktorý môže regulovať a kontrolovať kvalitu takýchto zásob. To by mohol byť dobrý spôsob na prekonanie niektorých ťažkostí. Rovnako ako mnohí kolegovia sa domnievam, že použitie kmeňových buniek má obrovský potenciál pre liečbu ochorení v budúcnosti.
<P>
Musíme si však dávať pozor na to, aby sme nevzbudzovali falošnú nádej, pretože sme príliš často počuli, nielen v súvislosti s krvnými bunkami, ale aj s biotechnológiou v iných oblastiach, o tom, že ľuďom bola poskytnutá falošná nádej. Potrebujeme hlavné vedecké hodnoty a základný vedecký výskum, aby sme zabezpečili, že proklamované výsledky možno naozaj dosiahnuť.
<SPEAKER ID="200" NAME="John Dalli">
člen Komisie. - Samozrejme, vo všeobecnosti sa oceňuje pokrok, ktorý sa dosiahol v používaní kmeňových buniek na terapeutické účely. Súhlasíme s tým, že je potrebné ho podporovať.
<P>
Otázky, na ktoré upozornili vážené poslankyne a vážení poslanci, sú v prvom rade o informáciách a v druhom rade o uskladňovaní.
<P>
Čo sa týka informácií, je dôležité - s tým všetci súhlasíme - poskytovať rodičom a širokej verejnosti presné a objektívne informácie o výhodách a obmedzeniach použitia kmeňových buniek vrátane kmeňových buniek z pupočníkovej krvi. Poskytovanie takýchto informácií je právomocou členských štátov, ktoré majú niekedy odlišné názory a politiku, ktoré sa týkajú výhod a obmedzení, ako aj použitia kmeňových buniek. Mnoho členských štátov už začalo vykonávať informačné kampane a ďalšie informačné činnosti. Komisia podporuje členské štáty v tom, aby prijímali takéto opatrenia.
<P>
Pokiaľ ide o uskladnenie, vieme, že súkromné spoločnosti už ponúkajú rodičom služby v oblasti uskladnenia buniek z pupočníkovej krvi. Niekoľko členských štátov však zriadilo verejné banky pupočníkovej krvi založené na nezištnom a dobrovoľnom darovaní pupočníkovej krvi.
<P>
Právne predpisy EÚ o tkanivách a bunkách regulujú všetky zariadenia zaoberajúce sa tkanivami bez ohľadu na to, či sú verejné alebo súkromné. Stanovuje zásady dobrovoľnosti a bezplatného darcovstva, anonymity, nezištnosti darcu a solidarity medzi darcom a príjemcom. V roku 2004 odporučila Európska skupina pre etiku skladovanie vo verejných bankách pupočníkovej krvi, aby sa zabezpečil solidárny prístup ku všetkým pacientom v núdzi.
<SPEAKER ID="201" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="202" NAME="Elena Oana Antonescu" LANGUAGE="RO">
Hodnota svetového trhu v oblasti kmeňových buniek z pupočníkovej krvi predstavovala v roku 2010 približne 3,34 miliardy EUR. Prognózy do budúcnosti založené na ročnej miere rastu približne 27 % v nadchádzajúcich rokoch naznačujú, že tento údaj dosiahne do roku 2015 11 miliárd EUR. V čase, keď sa zdá, že kmeňové bunky sú novým eldorádom v lekárskom výskume, mnohí výskumníci sa ponáhľajú, aby sa presunuli do tejto medzery na trhu bez záruky, že dosiahnu všetky normy kvality a bezpečnosti, ktoré sa pre tieto postupy vyžadujú. Myslím si, že Komisia musí zintenzívniť svoje úsilie, pokiaľ ide o informovanie pacientov a zdravotníckych pracovníkov o výhodách odoberania kmeňových buniek z pupočníkovej krvi. Musí však vynaložiť osobitné úsilie, aby zabezpečila, že všetky členské štáty budú teraz aj v budúcnosti dodržiavať minimálne normy kvality a bezpečnosti týkajúce sa darovania, získavania, testovania, spracovania, konzervovania, skladovania a distribúcie ľudských buniek a tkanív.
<SPEAKER ID="202" NAME="Anna Záborská" AFFILIATION="PPE">
písomne. - (SK) Z úst komisára Dalliho sme si vypočuli veľmi opatrný postoj Európskej komisie k problematike výskumu kmeňových buniek z pupočníkovej krvi. A niet sa čo čudovať. Táto Komisia navrhla a presadila v 7. rámcovom programe obrovský balík peňazí na podporu sporného výskumu embryonálnych buniek a bojí sa priznať, že tento výskum nenaplnil očakávania. Ba čo viac, dnes už je jasné, že výskum kmeňových buniek získaných z telíčok nenarodených detí neprináša ani zďaleka také výsledky, ako výskum buniek získaných z pupočníkovej krvi. Tej krvi, ktorá sa ešte donedávna považovala za biologický odpad. Ako chce Komisia vo svetle najnovších správ o úspešných pokusoch, dokonca liečbe kmeňovými bunkami z pupočníkovej krvi ďalej obhajovať morálne neprípustnú produkciu ľudských embryí na výskumné účely? A prečo nám dnes komisár Dalli namiesto nič nehovoriaceho stanoviska nepredstavil konkrétny plán, ako chce Komisia zvýšiť percento odberov pupočníkovej krvi pri pôrodoch? Verím, že len preto, lebo jeho podriadení už na takomto pláne intenzívne pracujú. Predpokladám, že Komisia v ňom navrhne aj mechanizmus, ktorý odbremení rodičov od platenia za odber a následné uchovávanie pupočníkovej krvi. A očakávam, že súčasťou tohto plánu bude aj prehodnotenie priorít v oblasti výskumu kmeňových buniek.
