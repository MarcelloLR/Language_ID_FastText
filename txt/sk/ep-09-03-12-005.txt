<CHAPTER ID="005">
Strategické partnerstvo EÚ a Brazílie - Strategické partnerstvo EÚ a Mexika (rozprava) 
<SPEAKER ID="034" NAME="Predsedajúci">
Ďalším bodom programu je spoločná rozprava o nasledujúcich správach:
<P>
pani Koppovej v mene Výboru pre zahraničné veci s návrhom odporúčania Európskeho parlamentu Rade o strategickom partnerstve medzi Európskou úniou a Brazíliou, a
<P>
pána Salafranca Sáncheza-Neyru v mene Výboru pre zahraničné veci s návrhom odporúčania Európskeho parlamentu Rade o strategickom partnerstve EÚ a Mexika.
<SPEAKER ID="035" NAME="José Ignacio Salafranca Sánchez-Neyra" LANGUAGE="ES">
Vážený pán predsedajúci, Latinská Amerika je kontinent s viac ako 600 miliónmi obyvateľov, vytvára viac ako 10 % svetového hrubého domáceho produktu, má 40 % všetkých rastlinných druhov na Zemi a zároveň má dynamickú a výnimočne aktívnu mladú populáciu.
<P>
Na integráciu Latinskej Ameriky, napriek výraznému hospodárskemu rastu v uplynulých rokoch, však teraz nie je najlepší čas. Toto povedal prezident Óscar Arias pri svojej inaugurácii a ja som si na to spomenul počas minulého víkendu na seminári v São Paulo, na ktorom sa zúčastnili Alejandro Toledo, bývalý prezident Peru, a Fernando Enrique Cardoso, bývalý prezident Brazílie.
<P>
Medzi Argentínou a Uruguajom je napätie, projekt ALCA zlyhal, Venezuela vystúpila z Andského spoločenstva, medzi Brazíliou a Bolíviou sú problémy týkajúce sa znárodnenia energetických zdrojov a takisto aj medzi Argentínou a Bolíviou. Spory existujú aj medzi Ekvádorom a Kolumbiou, Kolumbiou a Venezuelou, Mexikom a Venezuelou atď.
<P>
Táto iniciatíva Európskej komisie podporovaná Parlamentom a Radou s cieľom založiť toto strategické partnerstvo preto vysiela zreteľnú, jasne definovanú správu, že Latinská Amerika zostáva na zozname prioritných opatrení Európskej únie v neposlednom rade vďaka osobnej angažovanosti pani komisárky Ferrerovej-Waldnerovej.
<P>
V prípade Mexika sa toto strategické partnerstvo osobitne zameriava na zdôraznenie významu tejto krajiny na latinskoamerickej a svetovej scéne a navyše je základným, kľúčovým krokom na upevnenie našich existujúcich vzťahov s Mexikom a na rozšírenie koordinácie činností v otázkach svetového významu.
<P>
Tento nový krok je možnosť ešte viac podporiť politický dialóg a koordinovať postavenie obidvoch strán na svetovej úrovni a taktiež na rôznych multilaterálnych fórach a v medzinárodných orgánoch. Konzultačné mechanizmy umožnia prijatie spoločných pozícií o konkrétnych otázkach svetového významu, ako sú bezpečnosť, ekologické a sociálno-ekonomické otázky.
<P>
Je to taktiež aj vynikajúca príležitosť pre Európsku úniu rozvinúť privilegované vzťahy s krajinou, ktorá má vedúcu úlohu na latinskoamerických fórach, ako napríklad v tzv. skupine z Ria, v ktorej je predsedníckou krajinou do roku 2010. Mexiko pôsobí v skupinách G20, G8+5, Svetovej obchodnej organizácii, Medzinárodnom menovom fonde a taktiež je jedinou latinskoamerickou krajinou, ktorá je členom OECD.
<P>
Preto hľadanie spoločného riešenia svetovej hospodárskej a finančnej krízy, vypracovanie ambicióznych stratégií s cieľom dosiahnuť úspech na konferencii Organizácie Spojených národov o zmene klímy, ktorá sa bude konať v Kodani, rozvíjanie štruktúrovaného dialógu o migrácii alebo spolupráca s cieľom dosiahnuť rozvojové ciele tisícročia sú niektoré z vecí, ktoré môžeme dosiahnuť na výročných samitoch Európskej únie a Mexika, ak vznikne strategické partnerstvo, ktoré navrhujeme.
<P>
V uznesení, ktoré prijmeme dnes ráno, Parlament taktiež znovu vyjadrí svoju podporu prezidentovi Calderónovi v boji proti obchodovaniu s drogami a organizovanému zločinu. Ďalej v duchu vzájomného rešpektu, dialógu a spoločnej zodpovednosti verím, že by sme sa mali chopiť spoločných úloh, ako je snaha ochraňovať zraniteľné skupiny v spoločnosti, ktorými sú napríklad ženy alebo predstavitelia médií.
<P>
Pani komisárka, tento rok si pripomíname 25. výročie politických rozhovorov, ktoré sa konali v San José, na ktorých sa vďaka veľkej mobilizácii politického talentu v Strednej Amerike a monitorovaniu Európskej únie nakoniec podarilo obnoviť mier v tejto konfliktom rozdelenej stredoamerickej úžine.
<P>
Európska únia podporou mieru, porozumenia, svornosti a zmierenia vykonáva, podľa môjho názoru, úctyhodnú prácu v Strednej Amerike a aj v iných častiach sveta. Teraz, keď tieto hodnoty upevňujeme, hoci nie bez problémov a nie všade v rovnakej miere, je správny čas na rozvoj. Na základe našich európskych skúseností však vieme, že bez integrácie to bude náročnejšie.
<P>
Verím, že prostredníctvom tohto strategického partnerstva s Mexikom poskytujeme výrazný impulz a najmä vysielame zrozumiteľnú, jasne definovanú správu o tom, že Európa podporuje Latinskú Ameriku.
<SPEAKER ID="036" NAME="Maria Eleni Koppa" LANGUAGE="EL">
Vážený pán predsedajúci, som veľmi rada, že dnes hovoríme a budeme hlasovať o správe týkajúcej sa zlepšenia našich vzťahov s Brazíliou. Vytvorenie strategického vzťahu medzi Európskou úniou a Brazíliou predstavuje vzájomný prínos. V prvom rade je to preto, že postavenie Brazílie na svetovej úrovni sa mení a Brazília stáva sa vedúcou silou v rozvojovom svete, a v druhom rade preto, že Brazília má významné postavenie pri prekonávaní rozdielov v otázkach svetového záujmu.
<P>
Počas uplynulých rokov Európska únia udržiavala veľmi široké spektrum vzťahov s Brazíliou, a preto na oboch stranách potrebujeme pre tieto vzťahy koordinovaný kohézny rámec. Užšie vzťahy budú založené na historických, kultúrnych a hospodárskych väzbách a spoločných hodnotách demokracie, právneho poriadku, ľudských práv, záujmu o zmenu klímy a udržateľný rozvoj, odzbrojovanie, energie a nešírenie jadrových zbraní. Strategické partnerstvo musí mať široký záber a musí sa postupne rozvíjať.
<P>
Brazília je tiež krajina, ktorá má rozhodujúci význam pre Mercosur. Preto sa musí v rámci partnerstva zaviazať posilniť vzťahy medzi Európskou úniou a združením Mercosur a venovať sa otázkam spoločného záujmu. V tomto rámci bude strategický vzťah prostriedkom prehĺbenia medziregionálnych, hospodárskych a obchodných vzťahov.
<P>
Domnievam sa, že Brazília môže vďaka svojmu posilnenému postaveniu v oblasti a aktívnemu zapojeniu v OSN hrať ústrednú úlohu pri zabraňovaní regionálnych konfliktov v Latinskej Amerike a ich riešení, a tak pomáhať upevňovať mier v tejto oblasti.
<P>
Vzhľadom na svetovú hospodársku krízu musia Európska únia a Brazília spolupracovať na úrovni Svetovej obchodnej organizácie s cieľom dosiahnuť úspešné uzavretie rokovaní o dauhaskom rozvojovom programe. Brazília môže urobiť viac pre riešenie nových problémov svetového hospodárstva, keďže regulačné záležitosti sa významnou mierou podieľajú na ochrane právnych predpisov o hospodárskej súťaži a na udržateľnom rozvoji.
<P>
Čo sa týka reformy finančného systému, členstvo Brazílie v medzinárodných fórach môže pomôcť preskúmať úlohu medzinárodných inštitúcií pri dohľade nad finančnými trhmi a pri ich regulácii.
<P>
Ako ďalšie rozvojové mocnosti, Brazília sa stáva stále aktívnejšou v medzinárodnom úsilí bojovať proti svetovej chudobe a nerovnosti prostredníctvom programov na spoluprácu s dlhodobým cieľom udržateľného rozvoja.
<P>
Čo sa týka ochrany životného prostredia, Brazília je krajina s najväčšou plochou životne dôležitých dažďových pralesov. Európska únia a Brazília musia aktívne spolupracovať na medzinárodnej úrovni, aby ich ochránili a riešili problémy zmeny klímy a straty biologickej rozmanitosti. Musíme uskutočniť politické kroky na vykonávanie Dohovoru OSN o biologickej diverzite. Takisto musíme konať v súvislosti s ochranou a riadením vodných zdrojov.
<P>
Mala by som teraz povedať, že Brazília je prvá krajina, ktorá bude rozvíjať dôležitú produkciu biopalív, a tak dosahovať konkrétne výsledky v znižovaní emisií skleníkových plynov. Výmena skúseností a spolupráca v tejto oblasti sa tak môžu ukázať ako veľmi užitočné pre Európsku úniu a naopak, obnoviteľné energie a opatrenia na úspory energie budú veľmi užitočné pre Brazíliu.
<P>
Migrácia je jedna zo základných otázok európskeho politického programu. Strategické partnerstvo by tak malo na základe vyhlásenia z Limy podporiť rozsiahly dialóg o migrácii, týkajúci sa legálnej a nezákonnej migrácie a ochrany ľudských práv migrujúcich osôb.
<P>
Na záver, Európsky parlament víta začiatok rokovaní o vízovej dohode medzi oboma stranami, ktorá uľahčí voľný pohyb osôb.
<SPEAKER ID="038" NAME="Benita Ferrero-Waldner" LANGUAGE="FR">
Vážení poslanci, vážené poslankyne, priatelia, dovoľte mi na začiatok poďakovať predovšetkým spravodajcom, pani Koppovej a pánovi Salafrancovi Sánchezovi-Nyerovi, za ich skvelé správy o strategickom partnerstve medzi Európskou úniou a Brazíliou a medzi Európskou úniou a Mexikom.
<P>
Musím tiež povedať, že ako komisárka som hrdá, že sme predložili mnoho návrhov a mnoho oznámení týkajúcich sa Latinskej Ameriky ako celku, ale najmä Brazílie a Mexika, pretože podľa mňa bol na to správny čas.
<P>
V uplynulých rokoch Brazília a Mexiko dokázali, že majú popredné postavenie na svetovej scéne a na regionálnej úrovni. V súvislosti s touto skutočnosťou Európska únia uznala, že je potrebné, aby tieto krajiny boli našimi strategickými partnermi najmä vzhľadom na ich hospodársky význam v Latinskej Amerike, ich vedúce postavenie na regionálnej úrovni a ich význam v otázkach regionálnej bezpečnosti, ktorý sa prejavuje veľmi často.
<P>
Základy našich vzťahov sú nesmierne pevné. Ako všetci vieme, máme nielen úzke historické a kultúrne väzby, ale aj spoločné záujmy a hodnoty a naše hospodárske väzby sú stále pevnejšie.
<P>
Európska únia je v podstate najväčší obchodný partner Brazílie, ktorá, čo sa týka jej podielu, je hlavným príjemcom investícií Európskej únie v Latinskej Amerike. Len Brazília prilákala približne 87 miliárd EUR, inak povedané, je to viac ako celková suma kapitálu, ktorý Európska únia investovala v ďalších krajinách BRIC, konkrétne v Rusku, Indii a Číne. Je tiež pravdou, že Brazília je veľmi dôležitá pre spoluprácu vo vzťahu s WTO. Niekedy môže byť náročný partner, ale, prirodzene, má svoj vlastný názor.
<P>
Od uplatnenia dohody medzi Európskou úniou a Mexikom, ktorá bola priekopníckou dohodou medzi krajinou Latinskej Ameriky a Európskou úniou, sa priemerné ročné európske investície strojnásobili a Únia je dnes druhý najväčší obchodný partner Mexika. Samozrejme, Mexiko je tiež partner, ktorý má rovnaké hodnoty a rovnaké záujmy. Pre tieto dôvody sme vypracovali toto strategické partnerstvo ako silný nástroj, ktorý, dúfajme, prinesie skutočný úžitok nielen našim občanom, ale aj občanom ďalších krajín a regiónov sveta.
<P>
Chcela by som zdôrazniť, že Európska únia, Brazília a Mexiko pokračujú v spolupráci, aby čelili finančnej kríze a pripravili sa na to, ako ste povedali, pani Koppová, aby zaistili úspech samitu G20, ktorý sa v apríli bude konať v Londýne.
<P>
Taktiež ďalej spolupracujú na riešení spoločných problémoch, ako je zmena klímy, náš najväčší problém, boj proti drogám, v ktorom sa vo veľkej miere spoliehame na prezidenta Calderóna, ktorý má väčšinu práce vo svojich rukách, ako aj citlivá a náročná otázka migrácie.
<P>
Sme svedkami súčasného úsilia mexickej vlády bojovať proti nelegálnemu obchodu s narkotikami, aj keď, žiaľ, vláda musí čeliť nesmiernej intenzite násilia. Preto musíme Mexiku v každom prípade pomôcť.
<P>
Vážení poslanci, vážené poslankyne, čo znamená strategické partnerstvo pre nás? Domnievam sa, že nám umožní lepšie sa pripraviť na budúcnosť tak, že veľké množstvo bilaterálnych a svetových otázok spoločného záujmu budeme riešiť v štruktúrovanejšom, súvislejšom a koordinovanejšom rámci.
<P>
Som veľmi rada, že vďaka bližším vzťahom s týmito dvomi krajinami sme správne položili dôraz na niektoré priority uvedené v správe Európskeho parlamentu, ako napríklad na koordináciu na multilaterálnej úrovni zahŕňajúcej tiež Organizáciu Spojených národov, demokraciu, ľudské práva a ďalšie globálne otázky, ktoré som práve spomenula.
<P>
Čo sa týka konkrétne Brazílie, začali sme tiež pracovať v oblasti obnoviteľných energií vrátane biopalív, v ktorej má Brazília reálne skúsenosti a na ktorú nás upozornil prezident Lula počas portugalského predsedníctva.
<P>
V súvislosti s monitorovaním a uplatňovaním tohto partnerstva, vážený pán predsedajúci, našou hlavnou úlohou na rok 2009, najprv čo sa týka Brazílie, je zrealizovať spoločné záväzky uvedené v akčných plánoch.
<P>
Radi by sme ukončili rokovania v dvoch hlavných oblastiach. Tou prvou je dohoda o zrušení víz pre krátkodobé pobyty a udelenie štatútu krajiny s trhovým hospodárstvom Bulharsku a Rumunsku. V roku 2009 tiež plánujeme otvoriť nové dialógy o vzdelávacích, kultúrnych, hospodárskych a finančných záležitostiach, chceme sa venovať aj súčasným dialógom a spolu s Brazíliou budeme naďalej pracovať na všetkých ďalších globálnych otázkach.
<P>
Čo sa týka Mexika, dúfam, že strategické partnerstvo, o ktorom rozhodla Rada, bude čoskoro oznámené na samite Európska únia - Mexiko. Komisia sa spolu s členskými štátmi medzičasom zaviazala pracovať s mexickou vládou na operačnom dokumente definujúcom praktické kroky, ktoré optimalizujú strategické partnerstvo.
<P>
Na záver mi dovoľte spomenúť úlohu Európskeho parlamentu. Vždy sme boli radi, keď Parlament mohol v súvislosti so začatím tohto partnerstva niečím prispieť a tieto odporúčania dnes nadšene vítame. V súvislosti s tým by som chcela povedať, že s radosťou vítam skutočnosť, že parlamentné vzťahy sú mimoriadne nádejné, keďže dnes je tu 96 poslancov brazílskeho parlamentu z parlamentnej skupiny pre Európsku úniu.
<P>
Verím, že máme rovnaký záujem a, čo sa týka Spoločného parlamentného výboru EÚ - Mexiko, môžeme tiež vidieť, že pracuje a jeho ďalšie zasadnutie sa bude konať koncom marca.
<P>
Aby som to zhrnula, vážený pán predsedajúci, domnievam sa, že aktívne pracujeme na tom, aby sme uskutočnili to množstvo záväzkov, ku ktorým sme v tomto partnerstve pristúpili, a dúfame, že takýmto spôsobom prispejeme k väčšej bezpečnosti na celom svete.
<SPEAKER ID="039" NAME="Juan Fraile Cantón" LANGUAGE="ES">
Vážený pán predsedajúci, najprv by som rád zablahoželal Komisii za jej iniciatívu, ktorá uznáva Brazíliu ako regionálnu veľmoc a povyšuje jej vzťahy s Európskou úniou na strategickú úroveň. Tieto vzťahy boli doteraz založené na rámcovej dohode o spolupráci z roku 1992 a rámcovej dohode o spolupráci EÚ so združením Mercosur z roku 1995.
<P>
V uplynulých rokoch sa však úloha Brazílie vo svetových záležitostiach zmenila k lepšiemu a krajina sa prejavila ako kľúčový partner Európy. Tento nový scenár nás vedie k zintenzívneniu a rozšíreniu našich vzťahov.
<P>
Po prvé, strategické partnerstvo EÚ a Brazílie by malo Brazílii pomôcť zaujať vedúce postavenie na regionálnej a globálnej úrovni.
<P>
Po druhé, v spojení s rozvojovými cieľmi tisícročia, hoci programy ako Bolsa Família (rodinný fond) dosiahli zlepšenie ľudského rozvoja a zníženie extrémnej chudoby prakticky o polovicu, nemôžeme ignorovať, že nerovnosti v príjmoch sú stále veľmi veľké, že tu existuje značná koncentrácia chudoby a obrovské regionálne rozdiely medzi severom a juhom krajiny.
<P>
Z tohto hľadiska by bola vítaná výmena politických skúseností, ktorá by nám umožnila navrhnúť inovatívne riešenia v boji proti chudobe, nerovnosti a sociálnemu vylúčeniu, a zníženie nerovností v súvislosti so sociálnou ochranou a dôstojnou prácou pre všetkých.
<P>
Máme základný spoločný záujem v oblasti ochrany životného prostredia a na základe tohto by sme mali začať dialóg o otázkach, ako sú zmena klímy, vodné hospodárstvo, biodiverzita a odlesňovanie, takisto ako aj o úlohe, ktorú by v týchto záležitostiach malo zohrávať domáce obyvateľstvo.
<P>
V oblasti energetickej spolupráce nám dialóg, ktorý sme začali v roku 2007, umožnil dosiahnuť pokrok, ktorý teraz musíme zjednotiť s takými oblasťami, ako sú udržateľné biopalivá, obnoviteľná energia, energetická účinnosť a energetické technológie s nízkym obsahom CO2.
<P>
Strategické partnerstvo s Brazíliou taktiež so sebou prináša záväzok k väčšej regionálnej integrácii na posilnenie našej spolupráce so združením Mercosur.
<SPEAKER ID="040" NAME="Erika Mann">
spravodajkyňa Výboru pre medzinárodný obchod požiadaného o stanovisko. - (DE) Vážený pán predsedajúci, pani komisárka, som veľmi rada, že vedieme túto rozpravu. S oboma týmito krajinami máme, samozrejme, intenzívne vzťahy, ale rada by som hovorila najmä o Mexiku.
<P>
Počas našej rozpravy sme vo Výbore pre medzinárodný obchod videli, že je mimoriadne dôležité rokovať o záležitostiach, ktoré sa dotýkajú našej oblasti. Predovšetkým je pre nás dôležité, aby sme znovu posilnili dohody o voľnom obchode. Keď sa pozriete na čísla, uvidíte, že hoci sa náš obchod v uplynulých rokoch nepochybne zintenzívnil, stále je oň veľký záujem a že my a európska strana máme značné obmedzenia týkajúce sa prístupu na trh. Rada by som vás úprimne požiadala, pani komisárka, aby ste znova urobili, čo je vo vašich silách, a spolu so svojimi kvalifikovanými kolegami analyzovali situáciu a v prípade problémov odstránili tieto obmedzenia.
<P>
Nemá pre nás význam na jednej strane hovoriť o strategickom partnerstve s takými významnými krajinami Latinskej Ameriky a potom, na strane druhej, stále zápasiť s takými nezmyselnými trhovými obmedzeniami. Samozrejme, niekedy majú význam, ale ako pravidlo nie sú v podstate vôbec užitočné. Bola by som vám a výboru veľmi vďačná, keby ste mohli túto záležitosť vyriešiť.
<P>
Druhý bod, ktorý je podľa mňa dôležitý, je, že v súvislosti so svetovými medzinárodnými vzťahmi by sme tiež mali dať Mexiku také postavenie, aké si zaslúži. Samozrejme, to sa vzťahuje najmä na stále veľmi krehké opatrenia v súvislosti s G20. Naša delegácia napísala list, ktorý sme poslali aj vám a v ktorom žiadame, aby sa aj Mexiko zúčastnilo rokovaní G20 a aby pritom išlo o trvalé opatrenie a nie len o krátku záležitosť.
<P>
Moja posledná požiadavka je, aby ste sa zúčastnili stretnutia našej delegácie 30. a 31. marca. Viem, že nemôžete prísť osobne, ale mohli by ste zariadiť, aby niekto z vašej sféry kompetencií prišiel namiesto vás. Keď prídu pán Guadarrama, pán Buganza a pán Green, ktorí predsedajú mexickej delegácii, chceme, aby videli, že Komisia si delegáciu a jej návštevu váži.
<SPEAKER ID="041" NAME="Francisco José Millán Mon" LANGUAGE="ES">
Vážený pán predsedajúci, európske krajiny sú prepojené s Latinskou Amerikou pevnými historickými, kultúrnymi a medziľudskými väzbami. Ako Španiel a predovšetkým Galícijčan som si tejto skutočnosti veľmi dobre vedomý. Navyše vyznávame spoločné princípy a hodnoty, ktoré sú tiež výsledkom nášho kresťanského dedičstva.
<P>
Latinská Amerika a Európska únia sú vo všeobecnosti prirodzenými partnermi a tieto vzťahy musíme prehĺbiť. Som veľmi rád, že tento Parlament sa vo veľkej miere zhoduje na tom, že Európska únia by mala nadviazať strategické vzťahy s Mexikom aj s Brazíliou. Na tému Mexika som sa vyjadril rovnako v apríli minulého roka počas rozpravy v tomto Parlamente o samite v Lime.
<P>
Strategické partnerstvo by mali sprevádzať pravidelné každoročné samity. S Brazíliou sme ich organizovali od roku 2007 a správa pána Salafrancu právom požaduje, aby boli pravidelne organizované aj s Mexikom z dôvodu nejednoznačných záverov Rady z októbra 2008. Dúfam, že takýto samit sa s Mexikom uskutoční už tento rok.
<P>
Dámy a páni, strategické partnerstvo Európskej únie s Mexikom a Brazíliou je veľmi prospešné na bilaterálnej aj globálnej úrovni. Na bilaterálnej úrovni existuje veľká možnosť rastu vzťahov. V prípade Mexika spôsobila napríklad dohoda o pridružení značný nárast obchodu a investícií. Boj proti organizovanému zločinu a obchodovaniu s drogami a spolupráca v oblasti energetiky sú ďalšími oblasťami, v ktorých je nevyhnutná úzka spolupráca, ako aj lepšia koordinácia na multilaterálnych fórach.
<P>
V prípade Brazílie by prehĺbenie vzťahov malo prispieť aj k odblokovaniu dohody o pridružení medzi EÚ a zoskupením Mercosur.
<P>
Chcel by som poukázať na pozitívne hospodárske výsledky, ktoré Mexiko a Brazília dosiahli v tomto desaťročí v porovnaní s predchádzajúcimi obdobiami. Bez tohto pokroku, ku ktorému prispeli dobre navrhnuté politiky, by súčasná extrémna svetová kríza zničila ich hospodárstva. Na rozdiel od toho ich vlády teraz môžu využívať vybudované rezervy na zavedenie anticyklických politík rovnakým spôsobom ako v rozvinutých krajinách a v niektorých krajinách s rozvíjajúcim sa hospodárstvom.
<P>
Úloha Mexika a Brazílie na svetovej scéne je tiež čoraz dôležitejšia. Zúčastňujú sa na heiligendammskom procese a ako vedúce hospodárske veľmoci v Latinskej Amerike sú členmi G20.
<P>
V dnešnom komplexnom a prepojenom svete - už budem končiť - s mnohými globálnymi problémami a hrozbami vrátane zmeny klímy je spolupráca v duchu spoločnej zodpovednosti s takými významnými hráčmi, akými sú Mexiko a Brazília, pre Európsku úniu, ako aj pre celé medzinárodné spoločenstvo, veľmi prospešná.
<SPEAKER ID="042" NAME="Vicente Miguel Garcés Ramón" LANGUAGE="ES">
Vážený pán predsedajúci, 15. júla 2008 Európska komisia schválila oznámenie Rade a Parlamentu, v ktorom odporúča založenie strategického partnerstva medzi Európskou úniou a Mexikom.
<P>
Európska rada pre všeobecné záležitosti a vonkajšie vzťahy uznala 13. októbra 2008 Mexiko ako strategického partnera v očakávaní názoru Parlamentu na danú záležitosť.
<P>
Chcel by som pripomenúť, že na siedmej schôdzi Spoločného parlamentného výboru EÚ - Mexiko koncom októbra minulého roka sme vyhlásili, že strategické partnerstvo medzi Mexikom a Európskou úniou poskytne potrebný stimul na posilnenie a vývoj skutočného potenciálu našich bilaterálnych vzťahov.
<P>
Toto obdobie je pre vzťah medzi týmito dvoma stranami prospešné a výsledky súčasnej globálnej dohody sú dobré. Zdôrazňujeme, že je potrebné, aby naše príslušné výkonné zložky posilnili súčinnosť v politickej a hospodárskej oblasti a v oblasti spolupráce, predovšetkým pokiaľ ide o rôzne nové problémy vyplývajúce z finančnej a hospodárskej krízy, ktorá na našich kontinentoch spôsobuje spúšť.
<P>
Mexiko je veľká krajina, s ktorou máme spoločné hodnoty a ciele, ako napríklad vývoj demokratických vládnych foriem, záväzok dodržiavať rodovú rovnosť, konsolidácia zásad právneho štátu, spravodlivý a trvalo udržateľný vývoj a rešpektovanie ľudských práv. Presadzujeme užšiu spoluprácu v boji proti organizovanému zločinu, terorizmu a obchodovaniu s drogami na základe princípov spoločnej zodpovednosti a prísneho dodržiavania medzinárodného práva.
<P>
Navyše by sme mali zabezpečiť, aby bol návrh odporúčania o strategickom partnerstve EÚ - Mexiko predložený Parlamentu dnes ráno.
<SPEAKER ID="043" NAME="Renate Weber">
v mene skupiny ALDE. - Vážený pán predsedajúci, je dobre známe, že z Brazílie sa stáva čoraz významnejší regionálny a globálny hráč. Kľúčová úloha, ktorú Brazília zohrávala pri vzniku únie UNASUR, je len jedným z mnohých dôkazov reputácie tejto krajiny a zaslúži si právom uznanie, ako aj snaha Brazílie podporiť a ovplyvniť demokratický vývoj niektorých krajín Latinskej Ameriky.
<P>
Súhlasím so spravodajkyňou, že Brazília a Európska únia vyznávajú rovnaké hodnoty, pokiaľ ide o demokraciu, zásady právneho štátu a podporu ľudských práv a tiež rovnaké princípy v súvislosti s trhovým hospodárstvom. Z toho vyplýva, prečo je Brazília pre Európsku úniu kľúčovým partnerom.
<P>
Počas viacerých rokov zaznamenala Brazília hospodársky rast a dúfam, že súčasná ničivá hospodárska kríza túto krajinu nezasiahne príliš tvrdo. Hospodársky vývoj a nahromadenie bohatstva však v Brazílii nanešťastie nezabezpečilo odstránenie chudoby. Správa uvádza, že v Brazílii ešte stále žije veľké množstvo chudobných ľudí, a je smutnou skutočnosťou, že koncentrácia bohatstva je založená na kultúrnych a rasových predpokladoch. Je nutné zdôrazniť, že 65 % najchudobnejších obyvateľov Brazílie je čiernej pleti alebo zmiešaného pôvodu, pričom 86 % obyvateľov, ktorí žijú v najväčšom blahobyte, je bielej pleti. Ocenila som myšlienku pána prezidenta Lulu, že jeho vláda by nemala bojovať proti bohatstvu, ale proti chudobe. Som presvedčená, že podpora a pomoc EÚ by prispeli k ukončeniu tejto polarizácie medzi najchudobnejšími a najbohatšími vrstvami obyvateľstva.
<P>
Ale na dosiahnutie tohto cieľa je nevyhnutná finančná podpora dostupná prostredníctvom nástroja rozvojovej spolupráce, ktorý musí Brazília použiť na podporu dosiahnutia rozvojových cieľov tisícročia a na účely trvalo udržateľného rozvoja. Európska únia sa zároveň musí naďalej zameriavať na problematiku boja proti odlesňovaniu. Je to kľúčová otázka, keďže Brazília má bohaté, ale chúlostivé životné prostredie. Nielenže musíme vybudovať silné partnerstvá, ale zároveň musíme dosiahnuť koordináciu s ostatnými darcami a vyvinúť projekty, ktoré v súvislosti s ochranou životného prostredia premenia slová na skutky.
<P>
Naše strategické partnerstvo by malo podporovať aj rozvoj silnej brazílskej občianskej spoločnosti s cieľom povzbudiť nadväzovanie kontaktov medzi európskymi a brazílskymi mimovládnymi organizáciami, podnikateľmi a podnikateľskými fórami a malo by podporovať výmeny na úrovni vzdelávania a kultúry. Spolupráca v oblasti vyššieho vzdelávania v rámci programu Erasmus Mundus alebo iných biregionálnych programov by sa mala považovať za investíciu do najvzácnejšieho kapitálu krajiny, do jej ľudských zdrojov.
<SPEAKER ID="044" NAME="Roberta Angelilli" LANGUAGE="IT">
Vážený pán predsedajúci, dámy a páni, dialóg a politická a obchodná súčinnosť s Brazíliou je dôležitým cieľom Európy, cieľom, ktorý je nutné rozvíjať a podporovať, a to od boja proti chudobe, najmä medzi deťmi, až po budovanie silných obchodných dohôd na podporu obchodu a investícií.
<P>
Avšak takéto strategické partnerstvo sa nemôže vyhnúť istým nemenným bodom. Po prvé ide o potrebu užšej spolupráce v boji proti korupcii, organizovanému a cezhraničnému zločinu, obchodovaniu s drogami, praniu špinavých peňazí a medzinárodnému terorizmu. Po druhé ide o potrebu úzkej súčinnosti v právnych veciach, predovšetkým pokiaľ ide o súčinnosť pri vydávaní osôb a vzájomnom uznávaní súdnych rozhodnutí.
<SPEAKER ID="045" NAME="Raül Romeva i Rueda" LANGUAGE="ES">
Vážený pán predsedajúci, podľa môjho názoru je zrejmé, že nemôžeme ignorovať kontext, v rámci ktorého rokujeme o tejto dohode. V Európe súčasná kríza ovplyvňuje najmä oblasti, ktoré sú najviac orientované na export, pričom v Mexiku značne zasahuje tých, ktorých najviac postihujú dôsledky hospodárskeho útlmu.
<P>
Dohoda tohto druhu by mala byť prospešná pre obidve strany, ale zo súčasných skúseností vyplýva, že to tak vždy nie je. Pre Európu je to veľmi prospešné. Myslím si, že je to zrejmé a jednoznačne to vyplýva z výsledkov ostatných ôsmich rokov, počas ktorých bola obchodná bilancia do značnej miery naklonená v prospech EÚ.
<P>
Obchodný deficit sa zvýšil o 80 %, čo znamená, že Mexiko je v súčasnosti značne závislé od Európy. Sú tu však aj iné riziká, na ktoré nesmieme zabúdať. Je pravdou, že väčšina investícií, ktoré EÚ poskytla, bude mať neskôr pozitívne dôsledky aj pre Európu. Myslím tým to, že pri väčšine realizovaného exportu ide spravidla o vnútorný export v rámci jednotlivých spoločností.
<P>
Nehovorím, že je to nevyhnutne zlé, ale musíme byť opatrní a musíme si uvedomiť, že to môže mať veľmi negatívne následky. Najznepokojujúcejším faktorom je však predovšetkým posadnutosť istých vlád liberalizáciou, ktorá sa v tejto súvislosti prejavuje v istých stanoviskách. Napríklad bankový sektor je jedným z najdôležitejších sektorov a pri riešení tejto krízy bol veľmi účinný, ale 90 % tohto sektoru v Mexiku je v súčasnosti v zahraničných rukách, z čoho 50 % je v rukách Európy.
<P>
Nemyslím si, že je to najlepší spôsob prístupu k takémuto druhu dohody. Dohoda by mala korigovať alebo by aspoň nemala podporovať niektoré z uvedených rizík, čo vyplýva z niektorých našich pozmeňujúcich a doplňujúcich návrhov.
<SPEAKER ID="046" NAME="Willy Meyer Pleite" LANGUAGE="ES">
Vážený pán predsedajúci, v súvislosti s partnerstvom s Brazíliou sa v správe nepochybne vyskytujú isté vysoko pozitívne aspekty. Požadovanie mnohostrannosti, predovšetkým na medzinárodných fórach Organizácie Spojených národov, spolupráca v oblasti životného prostredia, trvalo udržateľného rozvoja, obhospodarovania lesov, riadenia vodných zdrojov a vzdelávania, ako aj spolupráca v oblasti obnoviteľných zdrojov energie a technológií, je podľa nášho názoru veľmi dôležitá a pozitívna.
<P>
Napriek neprimeranej smernici som v súvislosti s prisťahovalectvom toho názoru, že v tomto konkrétnom prípade sa tu hovorí o ľudských právach a právach prisťahovalcov, a preto si myslím, že je veľmi vhodná. Ďalším dôležitým bodom je spolupráca s cieľom dosiahnuť rozvojové ciele tisícročia, ako aj sociálnu súdržnosť vo vzťahu k významnému vedúcemu postaveniu, ktoré Brazília preukázala vo svojej politike zameranej na zníženie miery chudoby prostredníctvom "Bolsa Família", čiže "rodinného fondu". Ďalším nepochybne dôležitým aspektom partnerstva je úloha Brazílie ako jedného z lídrov v procese regionálnej integrácie prostredníctvom únie UNASUR. Inými slovami, správa zahŕňa veľké množstvo dôležitých bodov, z ktorých tiež vyplýva, že na týchto rokovaniach by sa mala zúčastňovať občianska spoločnosť.
<P>
Na druhej strane sa v správe vyskytujú aj aspekty, s ktorými nesúhlasíme, preto sa zdržíme hlasovania. Po prvé, odporúča ukončenie hospodárskeho protekcionizmu v Brazílii. Myslím si, že tento dokument bol vypracovaný pred krízou, z môjho pohľadu je dnes protekcionizmus skutočnosťou. Zmena, ktorej cieľom je ukončiť alebo zmierniť krízu, nepochybne vyžaduje verejný zásah vlád do hospodárstva. Myslím si, že voľný trh sa skončil, a zanechal po sebe krízu s nepredvídateľnými dôsledkami pre ľudstvo.
<P>
Ďalším veľmi dôležitým bodom, s ktorým nesúhlasíme, je, že správa požaduje spoločnú účasť na projektoch jadrového výskumu, predovšetkým na projekte termonukleárneho reaktora ITER. Nemyslím si, že je to pre nás správne, keďže nepodporujeme jadrovú energiu. Myslím si, že s väčšou efektívnosťou v oblasti spotreby energie a s viacerými zdrojmi obnoviteľnej energie dokážeme existovať bez takého druhu energie, ktorý je pre ľudstvo vysoko škodlivý. To nás napriek pozitívnym bodom vedie k tomu, aby sme sa zdržali hlasovania.
<P>
Správa týkajúca sa Mexika je úplne odlišnou vecou, keďže partnerstvo s Brazíliou ešte nebolo nadviazané. Mexiko sa na našej strategickej dohode o pridružení podieľalo od roku 1997, preto už máme k dispozícii výsledky, ktoré nám umožňujú usúdiť, či je všetko tak, ako by sme chceli, alebo nie je.
<P>
Pri tejto správe sa tiež zdržíme hlasovania, a to z viacerých dôvodov. Po prvé, sme toho názoru, že v súvislosti s hospodárskymi otázkami správa zanedbáva negatívne dôsledky. Je pravda, že v tých častiach krajiny, kde nie sú dodržiavané ľudské práva, konkrétne pokiaľ ide o vraždenie žien, nastal pokrok. Boli prijaté pozmeňujúce a doplňujúce návrhy, ktoré podľa môjho názoru objasňujú a zlepšujú daný dokument, ale je tu aj časť, ktorú nepokladáme za pozitívnu, konkrétne ide o všetky časti týkajúce sa zmluvy o voľnom obchode a dôsledkov, ktoré z nej vyplývajú pre malých výrobcov v Mexiku. Pre Mexiko, ani pre ktorúkoľvek inú krajinu sveta, ktorú postihla súčasná kríza, toto nie je dobré obdobie. Zahraničné investície v Mexiku sú určite sústredené len v malom počte sektorov a nepodporujú rozširovanie domáceho hospodárstva.
<P>
Naša skupina, Konfederatívna skupina Európskej zjednotenej ľavice - Nordická zelená ľavica, sa preto v súvislosti s touto správou zdrží hlasovania.
<SPEAKER ID="047" NAME="Bastiaan Belder" LANGUAGE="NL">
Vážený pán predsedajúci, v priebehu ostatných rokov sa v Únii rozširoval trend uzatvárať strategické partnerstvá s tretími krajinami. To ma samo až tak neznepokojuje. Takéto partnerstvo môže byť užitočné na zlepšenie bilaterálnych vzťahov, ale táto štruktúra zahŕňa minimálne dve riziká.
<P>
Po prvé, Európa nemôže vyhlásiť každú krajinu za strategického partnera. To by podľa môjho názoru viedlo k znehodnoteniu pojmu "strategický". Preto tvrdím, že toto pravidlo by sa malo vzťahovať len na bilaterálne vzťahy s kľúčovými partnermi. Podľa môjho názoru sa to viac vzťahuje na Brazíliu ako na Mexiko, ktoré je dnes predmetom našej rannej rozpravy.
<P>
Po druhé, niekedy mám nedefinovateľný pocit, že tieto strategické partnerstvá sú do značnej miery symbolické. Je to príležitosť zvolať ďalší samit, po ktorom sa spravidla nič nezmení. Tieto partnerstvá často fungujú výlučne ako fórum. Otázka hmatateľných výsledkov ostáva často nezodpovedaná.
<P>
Ten istý pocit mám do istej miery aj v súvislosti s návrhom odporúčania Parlamentu Rade vo vzťahu k Brazílii, o ktorom máme rokovať zajtra. V tejto súvislosti si tiež myslím, že týmto konkrétnym problémom sa nevenuje dostatočná pozornosť. Vážený pán predsedajúci, túto obavu by som chcel načrtnúť prostredníctvom troch súčastí návrhu odporúčania.
<P>
Po prvé, v odporúčaní sa trochu zavádzajúco uvádza, že toto partnerstvo sa nesmie realizovať na úkor vzťahov Únie so zoskupením Mercosur. Ako je možné, že Európska únia, ktorá sa vždy stavia na popredné miesto ako hlásateľ regionálnej spolupráce, mohla dovoliť, aby pred regionálnou spoluprácou so zoskupením Mercosur uprednostnila svoje bilaterálne vzťahy s Brazíliou? Únia tu volí zlé priority.
<P>
Čo sa týka miery angažovania v tomto regióne, Európska únia musí Brazílii naznačiť dôležitosť silného zoskupenia Mercosur a podporiť túto krajinu, aby sama do značnej miery investovala do tejto dohody o spolupráci. Únia sa však namiesto toho stretne s Brazíliou na bilaterálnej úrovni a z nášho pohľadu jej tým naznačí, že Mercosur má pre nás sekundárny význam.
<P>
Podľa môjho názoru nebol návrh odporúčania vypracovaný dostatočne presne ani v oblasti obchodu. Žiada sa od nás, aby sme spoločne pracovali s cieľom bezproblémového uzatvorenia kola rokovaní v Dauhe. Je to, samozrejme, veľmi dobrý cieľ, ale nebolo by lepšie najprv identifikovať kľúčové sporné body medzi Úniou a Brazíliou?
<P>
Otázka prístupu na trh je dôležitá pre obidva tábory. Verím, že kolo rokovaní v Dauhe má väčšiu šancu na úspech, ak sa táto otázka vyrieši na bilaterálnej úrovni. Nehovorím, že by to bolo jednoduché, ale verím, že je to lepšia cesta vpred ako rétoricky pôsobivé vyhlásenia.
<P>
Na návrh odporúčania som sa pozrel aj z perspektívy môjho geopolitického záujmu. Z tejto perspektívy mám pocit, že odporúčanie nevyzýva Brazíliu, aby vo svojom regióne zaujala vedúce postavenie. Týmto bodom ukončím svoj príhovor. Brazília musí správne odhadnúť politický vývoj v danom regióne a musí začať predovšetkým od ambície susednej Venezuely dominovať na tomto kontinente.
<P>
To je situácia, ktorá nie je v záujme samotného kontinentu, ani Európskej únie. Kontroverzné venezuelské referendum o zmene a doplnení ústavy dostatočne dokazuje, že z európskych hodnôt, napríklad z demokracie, nezostane veľa.
<SPEAKER ID="048" NAME="Jean-Claude Martinez" AFFILIATION="NI">
- (FR) Vážený pán predsedajúci, je dobré mať ako východiskový bod strategické partnerstvo, mať továreň Volkswagen v Pueble a spoločné parlamentné výbory s Čile a Mexikom, ale ako vyplýva zo správy pána Salafrancu Sáncheza-Neyru, už 30 rokov sme realistickí, spolupracujeme, vytvárame klímu, vedieme okrajové rokovania o poľnohospodárstve, drogách, ženách, vodných zdrojoch a pod.
<P>
Musíme ísť ďalej. Európa i Latinská Amerika musia mať väčšie ambície. Musíme si stanoviť cieľ: napríklad rok 2025. Za jednu generáciu, v priebehu nasledujúcich 20 rokov musíme vytvoriť alianciu civilizácií medzi Európou a Latinskou Amerikou; a prečo nie aj integráciu?
<P>
Na tento účel máme k dispozícii rámec EUROLAT, parlamentné zhromaždenie, ktoré združuje Európu a Latinskú Ameriku. V tomto rámci je potrebný manifest, vyhlásenie, ktoré bude rovnocenné s tým, čo pre Európu znamenal 8. máj 1950. Spojme naše národy, naše zdroje, našu inteligenciu, starších a mladých ľudí z oboch strán a vytvorme bezodkladne oblasť voľného pohybu pre študentov, výskumných pracovníkov, intelektuálov a inteligenciu. Predstavovalo by to automatické kultúrne víza. Malinche nepotrebovala víza na to, aby šla učiť Cortésa kečuánčinu alebo mayský jazyk. Je to prvý krok na ceste k vytvoreniu skupiny pozostávajúcej z miliardy Latinskoameričanov, miliardy kresťanov v stretnutí národov.
<P>
Veľmi dobre viem, že to hospodárskym realistom môže pripadať nereálne, ale ak sen, za ktorým sa ženiete, nie je dostatočne veľký, stratí sa vám z dohľadu, kým sa za ním budete hnať.
<SPEAKER ID="049" NAME="Călin Cătălin Chiriţă" AFFILIATION="PPE-DE">
(RO) Rád by som vyjadril svoju podporu správe pána Salafrancu. Verím, že po zavedení globálnej dohody sa budeme musieť presunúť na vyššiu historickú úroveň v strategickom partnerstve medzi Európskou úniou a Mexikom.
<P>
Nevyhnutnosť tohto partnerstva narástla, a to pokiaľ ide o dôležitú úlohu Mexika na globálnej politickej a hospodárskej scéne, ale aj jeho úzke hospodárske väzby s Európskou úniou. Mexiko má vyše 100 miliónov obyvateľov, je desiatou najväčšou hospodárskou veľmocou na svete a je členom skupiny G20.
<P>
Na pozadí globálnych problémov, napríklad hospodárskej krízy a globálneho otepľovania, sa preukáže, že spolupráca s Mexikom je prospešná. Nie je nutné hovoriť, že chceme dosiahnuť to, aby bolo nové partnerstvo základom pre každoročné samity medzi Európskou úniou a Mexikom podľa modelu stretnutí na vysokej úrovni, na ktorých sa zúčastňuje Európska únia vo vzťahu s ostatnými strategickými partnermi.
<P>
Musíme tiež podporovať parlamentný rozmer tohto partnerstva prostredníctvom Spoločného parlamentného výboru EÚ - Mexiko a parlamentného zhromaždenia EUROLAT, ktoré počas ostatných rokov zohrávali obzvlášť prospešnú úlohu. Keďže tento rok je Európskym rokom tvorivosti a inovácie, musíme sa podľa môjho názoru vo väčšej miere zamerať na spoluprácu medzi Európskou úniou a Mexikom v oblasti výskumu, kultúry a vzdelávania, ako aj mobility vedcov a študentov.
<P>
Mexičania sú najväčším španielsky hovoriacim národom na svete a vyznávajú spoločné kultúrne hodnoty s Európanmi, o. i. V podobe úzkych väzieb s kultúrnym dedičstvom Rumunska, ktoré pramenia z ich latinského dedičstva. Napríklad výstava, ktorá bola sprístupnená v júli 2005 v Múzeu rumunského roľníka v Bukurešti, preukázala zarážajúcu podobnosť medzi mexickým ľudovým umením a mnohými dielami rumunského ľudového umenia. Myslím si, že inštitúcie Európskej únie by s cieľom spájania národov mali vo väčšej miere a nepretržite čerpať možnosti, ktoré ponúka kultúra, vzdelávanie a umenie.
<P>
Nakoniec by som chcel podotknúť, že jedným z prínosov tohto strategického partnerstva by podľa môjho názoru malo byť zaistenie bezpečnosti európskych občanov cestujúcich do Mexika. Mexiko ponúka výnimočné možnosti cestovného ruchu, má úžasné kultúrne bohatstvo a je aj obľúbenou destináciou mnohých Európanov. Je však nutné zabezpečiť, aby sa nedostali do ohrozenia vyplývajúceho z kriminality a korupcie, ktoré sú výrazné v niektorých častiach tejto krajiny. Boj proti zločinu možno zefektívniť prostredníctvom trojstrannej spolupráce medzi Mexikom, Európskou úniou a USA.
<SPEAKER ID="050" NAME="Silvia-Adriana Ţicău" AFFILIATION="PSE">
(RO) Myslím si, že dohody o spolupráci medzi Európskou úniou a Mexikom a Európskou úniou a Brazíliou majú prvoradý význam. Tieto dohody o spolupráci musia byť založené na rešpektovaní hodnôt demokracie, princípov právneho štátu a rešpektovaní ľudských práv.
<P>
Chcela by som zdôrazniť potrebu zvýšeného úsilia medzi Európskou úniou a týmito dvomi krajinami pri propagovaní vedeckého a technologického transferu so zameraním na posilnenie skutočnej spolupráce v boji proti zmene klímy a pri zlepšovaní ochrany životného prostredia. Program pre integrálnu podporu malých a stredných podnikov vo významnej miere prispeje k hospodárskemu a spoločenskému rozvoju týchto krajín. Predovšetkým počas súčasnej globálnej hospodárskej krízy je dôležité tvoriť a udržiavať pracovné miesta a pokračovať v úsilí zameranom na splnenie rozvojových cieľov tisícročia.
<P>
Ako spravodajkyňa pre Dohodu medzi Európskym spoločenstvom a Spojenými štátmi mexickými o určitých aspektoch leteckých služieb by som chcela zdôrazniť dôležitosť tejto dohody. Podporuje voľnú hospodársku súťaž v oblasti leteckých služieb. V prípade potreby môže Mexiko nediskriminačným spôsobom vymáhať odvody, dane, poplatky, clá alebo príspevky na pohonné látky dodávané na jeho územie pre lietadlo leteckého prepravcu určeného členským štátom Európskeho spoločenstva, ktoré premáva na trase medzi bodom umiestneným na mexickom území a iným bodom umiestneným na území iného štátu na americkom kontinente.
<P>
Chcela by som podotknúť, že táto problematika je nesmierne dôležitá, predovšetkým v súvislosti s implementáciou systému obchodovania s certifikátmi pre emisie skleníkových plynov. Tieto dve krajiny, Brazília a Mexiko, majú navyše obzvlášť dôležitú úlohu pri uzatváraní dohody, ktorá nahradí Kjótsky protokol, a dúfame, že sa podpíše v Kodani v decembri tohto roku.
<SPEAKER ID="051" NAME="Monica Frassoni" AFFILIATION="Verts/ALE">
(IT) Vážený pán predsedajúci, dámy a páni, Skupina zelených/Európska slobodná aliancia bude hlasovať proti správe o partnerstve s Brazíliou a zdrží sa hlasovania v súvislosti s otázkou partnerstva s Mexikom. Nerobíme to s radosťou, ale máme pocit, že toto hlasovanie jednoznačne stelesňuje našu nespokojnosť s postupmi, ktoré už dlhšiu dobu odsudzujeme. Napríklad pokiaľ ide o Brazíliu, otázka partnerstva sa presadzuje na úkor zoskupenia Mercosur. Podľa nášho názoru sa zameriava na zlé priority - pani Ferrerová-Waldnerová spomenula napríklad biopalivá, ale v uznesení sa nachádza celý súbor úvah o jadrovej energii a o zachytávaní a ukladaní uhlíka (CCS), čiže sa hovorí o uhlíku. Krajina ako Brazília by však namiesto toho mala s nami spolupracovať s cieľom vyvinúť obnoviteľné technológie a docieliť úspory energie; to je pre túto krajinu správna cesta vpred.
<P>
Pokiaľ ide o Mexiko, vážený pán predsedajúci, predložili sme isté pozmeňujúce a doplňujúce návrhy - spravodajca bol navyše značne otvorený v súvislosti s istými otázkami týkajúcimi sa najmä ľudských práv. Strategické partnerstvo a parlamentný dialóg by sa však podľa nás mal zamerať na súčasné politické problémy. Hlavnou témou súčasného politického programu je rozsiahla hospodárska kríza, ktorá krajinu zasahuje, problematika návratu migrantov a, samozrejme, násilie a organizovaný zločin. Myslím si, že toto partnerstvo sa musí oveľa konkrétnejšie zameriavať na tieto problémy, ako na záležitosti, ktoré s istotou považujeme za menej dôležité.
<P>
Vážený pán predsedajúci, ešte jedno slovo k otázke medziparlamentného dialógu, ktorému, samozrejme, všetci pripisujeme veľký význam. Verím a dúfam, že na ďalšom zasadnutí zhromaždenia EUROLAT sa podarí nájsť cestu z tohto do istej miery formálneho a, úprimne povedané, neužitočného rámca, ktorý charakterizoval mnohé naše zasadnutia, a úprimne dúfam, že bude mať v daných krajinách dosah aj na národné rozpravy.
<SPEAKER ID="052" NAME="Ilda Figueiredo" AFFILIATION="GUE/NGL">
(PT) Zmeny, ktoré sa odohrávajú v Latinskej Amerike, by mali povzbudiť Európsku úniu k tomu, aby nadviazala nové vzťahy s krajinami Latinskej Ameriky zamerané na spoluprácu. Väčšia pozornosť by sa mala venovať spoločenským a kultúrnym aspektom a podpore rozvoja v rámci vzájomného rešpektovania rôznych úrovní rozvoja a rôznych politických preferencií občanov. Tieto aspekty v návrhoch predložených Európskou úniou sú, žiaľ, len sekundárne.
<P>
Hlavnou oblasťou sú vo všeobecnosti hospodárske záujmy zamerané na zaistenie podnikania európskych hospodárskych a finančných skupín. Túto situáciu zdôraznili predovšetkým sociálne organizácie v Brazílii, čo počas svojej ostatnej cesty do Brazílie zistila Delegácia pre vzťahy s krajinami zoskupenia Mercosur. V čase, keď napríklad väčšina obyvateľstva Mexika pociťuje negatívne následky vážnej hospodárskej recesie a keď drvivú väčšinu mexického bankového sektora ovládajú zahraničné spoločnosti, predovšetkým európske banky, je poľutovaniahodné, že Európska únia ešte stále využíva svoju dohodu s Mexikom skôr na vstup do USA, ako na podporu miestneho rozvoja. To prispieva k zániku malých a stredných podnikov a výrobnej štruktúry v Mexiku, predovšetkým priemyselnej, z dôvodu naliehania na voľnom obchode, liberalizácie strategických sektorov a komercializácie nevyhnutných produktov, napríklad vody.
<P>
Preto musíme radikálne prepracovať politiky EÚ o partnerských dohodách, aby sa za prioritu pokladala spolupráca a hospodársky a spoločenský rozvoj. Týmto spôsobom môžeme prispieť k tvorbe pracovných miest s rešpektovaním základných práv, k zabezpečeniu spoločenského pokroku, k podpore práv pôvodných obyvateľov, k ochrane lesov a biodiverzity a k uznávaniu zvrchovaného práva krajín Latinskej Ameriky na verejné služby vysokej kvality, ovládanie strategických sektorov v rámci ich hospodárskych systémov a rešpektovanie rozhodnutí inštitúcií zvolených ich obyvateľmi.
<SPEAKER ID="053" NAME="Luca Romagnoli" AFFILIATION="NI">
(IT) Vážený pán predsedajúci, vážená pani komisárka, dámy a páni, chcel by som uviesť, ako už mnohokrát, že posilnenie vzťahu s Latinskou Amerikou s cieľom spolupráce je strategickým krokom pre EÚ, pretože nadviazanie užšieho vzťahu sa vysvetľuje, ako v prípade správy pána Salafrancu, nielen prostredníctvom historických a kultúrnych väzieb a spoločných hodnôt, ako spravodajca právom uvádza, ale obom stranám poskytuje aj viacsektorové, medziregionálne a vnútroregionálne možnosti rozvoja.
<P>
Kým na jednej strane oceňujem navrhované iniciatívy na zvýšenie obchodu a investícií medzi Úniou a Brazíliou, na druhej strane by ma zaujímalo, aké zlepšenie je možné v oblasti právnej súčinnosti a spolupráce v otázkach životného prostredia, rešpektovania ľudských práv a ochrany pred organizovaným zločinom, ktorý sa často exportuje do Únie - tieto oblasti sú rovnako dôležité. Je nutné preskúmať aj otázku migrácie a návratu vysťahovalcov, pretože niet pochýb, že zisky nadobudnuté prostredníctvom nelegálnej práce a iných nezákonných činností sa protiprávne vyvážajú. Pokiaľ ide o migráciu, spochybňujem záruky, ktoré nám môže ponúknuť národ chrániaci zločincov a podvodníkov, ako napríklad Cesareho Battistiho a "kúzelníka" Mária Pacheca do Nascimienta. Tento príklad sám osebe vysvetľuje, prečo celkovo zamietam otvorenie rokovaní o bezvízovej dohode medzi Európskou úniou a Brazíliou.
<SPEAKER ID="054" NAME="José Ribeiro e Castro" AFFILIATION="PPE-DE">
Vážený pán predsedajúci, keďže české predsedníctvo momentálne nie je v Parlamente, budem hovoriť v angličtine, pretože si myslím, že tak svoje posolstvo sprostredkujem rýchlejšie.
<P>
Chcel by som vašu pozornosť upriamiť na odsek l písmeno l) návrhu odporúčania týkajúceho sa partnerstva s Brazíliou a tiež na oznámenie Komisie zo septembra 2008 o viacjazyčnosti.
<P>
Faktom je, že pri nadväzovaní a vyvíjaní strategického partnerstva s Brazíliou hovoríme po portugalsky. Keď ideme do USA alebo do Austrálie, hovoríme po anglicky, keď ideme do Mexika alebo do Kolumbie, hovoríme po španielsky, keď ideme do Brazílie alebo do Angoly, hovoríme po portugalsky, keď ideme do Senegalu alebo na Pobrežie Slonoviny, hovoríme po francúzsky. Je to kľúč ku komunikácii, kľúč k obchodu.
<P>
Tým sa dostávame k tomu, čo som pred niekoľkými rokmi označil ako "európske svetové jazyky": po portugalsky linguas europeias globais. Myslím tým to, že niektoré európske jazyky majú schopnosť nadviazať veľmi dôverný a úzky kontakt s rôznymi časťami sveta, konkrétne ide o anglický, španielsky, portugalský, francúzsky a v menšom rozsahu a z iných dôvodov aj nemecký a taliansky jazyk. Komisia to plne pochopila a uviedla to vo svojom oznámení, ale v Rade došlo, žiaľ, k nedorozumeniam - myslím si, že najmä na strane Nemcov - a Rada v tejto súvislosti zaujala oveľa nerozhodnejšie stanovisko.
<P>
Musím objasniť, že to žiadnym spôsobom neovplyvňuje rovnocennú hodnotu oficiálnych jazykov Únie. Ide tu o internú víziu viacjazyčnosti a všetci súhlasíme s tým, že každý občan má právo hovoriť, čítať a dostávať odpovede vo svojom vlastnom jazyku. Vytvára to však nový rozmer v širokej oblasti externej hodnoty viacjazyčnosti. Mať tieto európske svetové jazyky v dnešnom globalizovanom svete, v dnešnom globalizovanom hospodárstve, v tejto globálnej dedine, ktorá má kultúrny, hospodársky, spoločenský a politický charakter, je najväčším bohatstvom celej EÚ, ktoré si musíme plne uvedomovať a ktoré musíme čo najlepšie využiť. Preto požadujem, aby boli tieto jazyky náležite zavedené a spravované v rámci externej starostlivosti o mládež a aby sa vyučovali v našich školách ako spoločné bohatstvo, ako druhé, tretie alebo štvrté jazyky, pretože, ako jasne vyplýva z našich vzťahov s Brazíliou, tieto jazyky zvyšujú schopnosť EÚ nadväzovať úzky kontakt s celým svetom: schopnosť komunikovať, vymieňať si informácie a skúsenosti, byť súčasťou rovnakej skupiny. Túto výzvu predkladám Rade a ďakujem spravodajkyni za poskytnutú podporu.
<SPEAKER ID="055" NAME="Vladko Todorov Panayotov" AFFILIATION="ALDE">
(BG) Vážený pán predsedajúci, dámy a páni, v prvom rade by som chcel zablahoželať pánovi Salafrancovi Sánchezovi-Neyrovi k vynikajúcej správe v takej dôležitej oblasti, akou je globálna spolupráca s našimi strategickými partnermi. Globalizácia nám neprináša len výhody, ale v súvislosti s globálnymi krízami a hrozbami nás robí aj zraniteľnejšími. Preto nám identifikácia strategických partnerov a posilnenie spolupráce na globálnej úrovni umožní riešiť súčasné a budúce problémy. V správe by sme chceli poukázať na skutočnosť, že Európa je po USA druhým najväčším partnerom Mexika. Je nutné zdôrazniť, že Európa považuje Mexiko za dôležitého partnera v rámci dodávok surovín. Zabezpečenie dodávok surovín je konkrétne jedným z kľúčových faktorov, ktoré podporujú trvalo udržateľný rozvoj Európy. Európa zohráva vedúcu úlohu v oblasti ochrany životného prostredia a prijímania priemyselných riešení šetrných k životnému prostrediu.
<P>
Strategické partnerstvo s Mexikom posilní bilaterálne vzťahy s cieľom dosiahnuť účinnejšiu formu obchodu v oblasti technológií a surovín a poskytnúť pevný základ pre bilaterálnu spoluprácu v oblasti ochrany životného prostredia. Na dosiahnutie týchto cieľov musíme vyvinúť a zdokonaliť programy týkajúce sa jednotlivých odvetví, na ktorých sú založené mechanizmy a opatrenia zamerané na vedecký a technologický transfer, pretože len prostredníctvom konkrétnych opatrení je možné dosiahnuť spoluprácu. Tento vedecký a technologický transfer je navyše nepredstaviteľný bez nadviazania výmeny v oblasti vzdelávania a tvorby spoločnej siete centier vedeckého výskumu. Požadujem preto rozšírenie bilaterálnej spolupráce aj v oblasti vzdelávania a inovácií. Ďakujem vám za pozornosť.
<SPEAKER ID="056" NAME="Reinhard Rack" AFFILIATION="PPE-DE">
(DE) Vážený pán predsedajúci, obdobie, keď bola Latinská Amerika považovaná za zadný dvor USA, je už našťastie dávno minulosťou. Dnes sa na túto oblasť pozeráme úplne inak a medzi Európou a Latinskou Amerikou sa vyskytuje obzvlášť veľké množstvo oblastí so spoločnými názormi a záujmami, čo opodstatňuje skutočnosť, že rozširujeme naše strategické partnerstvá aj do tejto oblasti.
<P>
Otázky zmeny klímy, energetickej politiky, finančnej krízy, obchodovania s drogami a pod. už boli spomenuté. V tejto súvislosti máme mnoho spoločných názorov a záujmov. Je dobré, že s touto oblasťou spolupracujeme na viacstrannej úrovni. Zároveň je dobré, že uzatvárame bilaterálne dohody. Je však dôležité, aby sme v každom prípade dosiahli vyvážený vzťah medzi obidvoma partnermi.
<P>
Ak teda dosiahneme bezvízový styk, mali by sme tiež zvážiť, ako budeme riešiť deportácie, dohody o extradícii a podobné otázky, aby...
<P>
(Predsedajúci prerušil rečníka.)
<SPEAKER ID="057" NAME="Marcin Libicki" AFFILIATION="UEN">
(PL) Vážený pán predsedajúci, chcel by som podotknúť, že dnes ráno sme hovorili o partnerstve medzi Európskou úniou a krajinami ako Brazília a Mexiko. Dnes ráno sme hovorili tiež o Východnom partnerstve. Chcel by som maximálne zdôrazniť, a adresujem to predovšetkým pani Ferrerovej-Waldnerovej, že keď diskutujeme o zahraničných alebo externých politikách Európskej únie, napríklad o vzťahoch EÚ s Brazíliou, Mexikom alebo s krajinami severnej Afriky, naše rozpravy sú do istej miery vzdialené od reality. Na druhej strane, keď diskutujeme o našich vzťahoch s východom, zaoberáme sa zásadnými otázkami týkajúcimi sa EÚ. A ak diskutujeme o partnerstve s Tureckom a jeho vyhliadkach na členstvo v EÚ, ide tiež o zásadné otázky. Keď diskutujeme o našich vzťahoch s Bieloruskom, Ukrajinou a Ruskom v súvislosti s otázkou dodávok plynu alebo s otázkou Gruzínska, diskutujeme o otázkach, ktoré majú zásadný význam pre EÚ a ktoré by mohli ponoriť Európsku úniu do vážnej krízy.
<SPEAKER ID="058" NAME="Bogusław Rogalski" AFFILIATION="UEN">
(PL) Vážený pán predsedajúci, úloha Brazílie na medzinárodnej aj regionálnej scéne rastie každý rok. To má za následok, že táto krajina sa stala jedným z najdôležitejších a najvýznamnejších partnerov Európskej únie. Historické, kultúrne a hospodárske väzby by mali poskytnúť základ pre aktivity v rámci strategického partnerstva medzi EÚ a Brazíliou. Kľúčové otázky, na ktoré by sa mal zamerať politický dialóg, by mali zahŕňať propagáciu spoločných stratégií riešenia globálnych problémov v oblasti bezpečnosti, ľudských práv, finančnej krízy a v oblasti boja proti chudobe, ktorá je pravdepodobne najdôležitejšia.
<P>
Mali by sme sa tiež zamerať na diverzifikáciu nášho úsilia s cieľom zabrániť regionálnemu konfliktu v Južnej Amerike. Našou prioritou by malo byť posilnenie bilaterálnej spolupráce v oblasti obchodu a spolupráce na ochranu brazílskych lesov, ktoré sú koniec koncov pľúcami sveta. Strategické partnerstvo by malo umožniť vytvorenie permanentnej platformy pre dialóg medzi Európskou úniou a Brazíliou.
<SPEAKER ID="059" NAME="Charles Tannock" AFFILIATION="PPE-DE">
Vážený pán predsedajúci, ako člen zhromaždenia EUROLAT vítam strategické partnerstvá EÚ s Brazíliou a Mexikom, dvoma prosperujúcimi demokratickými krajinami. Slovo "BRIC" označujúce Brazíliu, Rusko, Indiu a Čínu je veľmi frekventovaným slovom expertov na zahraničnú politiku a Brazília je nepochybne rozvíjajúci sa globálny hráč.
<P>
Prezident Lula preukázal vo vláde striedmosť a predstavuje stabilitu brániacu vzostupu populistov-demagógov, ako napríklad Cháveza vo Venezuele a Moralesa v Bolívii. Brazíliu teraz zasiahne úverová kríza a pokles cien komodít. Mexiko tiež zasiahne dramatický pokles cien ropy. V týchto dvoch krajinách prevládala stabilita. Chcel by som pochváliť aj prácu prezidenta Calderóna v Mexiku, ktorý si tiež zaslúži našu podporu v boji proti drogovým kartelom.
<P>
Tieto dve krajiny, ktoré sa stávajú súčasťou zoskupení NAFTA a Mercosur, sú v danej oblasti veľkými hráčmi a sú kľúčovými partnermi pre naše vzťahy s Latinskou Amerikou.
<SPEAKER ID="060" NAME="Carlo Fatuzzo" AFFILIATION="PPE-DE">
(IT) Vážený pán predsedajúci, vážená pani komisárka, dámy a páni, desať sekúnd. Pred istým časom som sa zúčastnil na konferencii na tému dôchodkov, ich vyplácania a otázky, ako dlho dôchodcovia čerpajú dôchodky pred tým, ako nájdu večný pokoj. Na tejto konferencii bola zverejnená ligová tabuľka štátov, ktoré boli zoradené podľa priemerného počtu rokov vyplácania dôchodkov. Vyplývalo z nej, že z Mexika by sme si mali brať príklad. Prečo? Pretože jeho dôchodcovia poberali dôchodok a mali úžitok z tejto podpory v priemere šesť mesiacov, čo bol rekord, čo znamená, že tento štát bol v tejto súvislosti považovaný za najlepší...
<P>
(Predsedajúci prerušil rečníka.)
<SPEAKER ID="061" NAME="Mairead McGuinness" AFFILIATION="PPE-DE">
Vážený pán predsedajúci, plne podporujem odsek 1, písmeno e) tejto správy, ktorá sa zaoberá potrebou partnerstva zameraného na riešenie hlavných otázok zmeny klímy, energetickej bezpečnosti a boja proti chudobe a vylúčeniu.
<P>
Mám isté obavy v súvislosti s dohodami - alebo možnými dohodami - WTO z perspektívy poľnohospodárov a výrobcov potravín v rámci EÚ. Ako viete, došlo k veľkému konfliktu v súvislosti s normami výroby potravín a Komisia konečne uznala, že nemôže povoliť dovážanie brazílskeho hovädzieho mäsa do Európskej únie, kým nesplní naše výrobné normy. Blahoželám jej k tomuto rozhodnutiu a myslím si, že takto musíme postupovať pri každej komodite. Nemôžeme od našich výrobcov očakávať, že budú spĺňať normy, ktoré nespĺňajú tretie krajiny. V takom prípade nebudeme môcť počítať so spoluprácou našich výrobcov v rámci zmluvy WTO.
<SPEAKER ID="062" NAME="Benita Ferrero-Waldner" LANGUAGE="ES">
Vážený pán predsedajúci, občas sa rada oddávam viacjazyčnosti, tak teraz skúsim hovoriť po španielsky.
<P>
Po prvé, chcela by som vysvetliť pánovi Belderovi, prečo sme sa rozhodli pre strategické partnerstvo. Myslím si, že v prvom rade je veľmi dôležité uvedomiť si, že samotné tieto krajiny oň majú veľký záujem. Prirodzene je to politické rozhodnutie založené na určitých kritériách. Napríklad Mexiko je veľmi dôležitým spojovníkom medzi severom a juhom a plní funkciu stabilizačného faktora, hoci má problémy v rámci svojej vlastnej krajiny.
<P>
Po druhé, v súčasnosti je členom G20 a aby som odpovedala pani Mannovej, samozrejme dúfam, že ním bude aj v budúcnosti.
<P>
Po tretie, Mexiko aj Brazília sa značne angažujú v globálnych otázkach, ktoré nepochybne môžeme riešiť len spoločne. Patrí sem predovšetkým otázka zmeny klímy a finančnej krízy. Preto si myslím, že myšlienka strategických partnerstiev je odôvodnená: samozrejme nie v rámci celého sveta, ale v súvislosti s hlavnými svetovými hráčmi.
<P>
Existuje navyše mnoho menších alebo špecifických otázok súvisiacich s jednotlivými odvetviami, z ktorých by som niekoľko chcela spomenúť.
<P>
Fakt je, že s týmito krajinami diskutujeme o mnohých komplikovaných otázkach, napríklad o drogách, korupcii, terorizme a organizovanom zločine. Organizujeme stretnutia na úrovni vyšších úradníkov aj na úrovni ministrov, na ktorých vidíme, čo možno urobiť, aby sme týmto krajinám pomohli, a na ktorých si zároveň vymieňame skúsenosti.
<P>
V spolupráci s Mexikom sme založili fórum o otázkach verejnej bezpečnosti, predovšetkým v súvislosti s problematikou korupcie, a skúmame možnosti spolupráce v mnohých oblastiach, napríklad v oblasti vzdelávania príslušníkov polície, pracovných postupov vo väzniciach a politík na boj proti obchodovaniu s ľuďmi, drogami, so zbraňami, počítačovej kriminalite a praniu špinavých peňazí. Myslím si, že je veľmi dôležité pokračovať v týchto dialógoch.
<P>
Pokiaľ ide o otázku, kedy sa budú konať ďalšie stretnutia, môžem povedať, že tento rok sa pokúsime zorganizovať stretnutie na najvyššej úrovni, ale závisí to aj od predsedníctva a od toho, či túto tému zahrnie do svojho programu. Dúfam, že sa uskutoční v druhej polovici roka. V každom prípade sa bude konať stretnutie ministrov v Prahe so zameraním na otázky zoskupenia Mercosur a strategické partnerstvá s Mexikom alebo Brazíliou. Ani jedna otázka nie je vylúčená, pretože do dohody so zoskupením Mercosur sme vložili veľké úsilie, ale všetci dobre viete, že ani my, ani krajiny tohto zoskupenia, predovšetkým Brazília a Argentína, ešte nie sú pripravené podpísať túto dohodu, a to najmä v čase, keď nevieme, ako dopadne kolo rokovaní v Dauhe. Tieto rozhodnutia išli vždy ruka v ruke s rokovaniami v Dauhe.
<P>
Ďalšie stretnutie ministrov sa bude samozrejme konať v máji v Prahe a opäť sa pokúsime vyriešiť a uzavrieť túto otázku, ale myslím si, že tomuto problému budeme naďalej čeliť aj po tomto stretnutí.
<P>
Otázka migrácie je tiež mimoriadne dôležitá a myslím si, že s Mexikom vedieme vyvážený, nekonfrontačný dialóg predovšetkým v súvislosti so smernicou o návrate. Nesmierne oceňujeme skutočnosť, že Mexiko veľmi pozitívne a s pochopením reagovalo na túto veľmi zložitú oblasť, ako všetci dobre vieme, v rámci ktorej musíme samozrejme rešpektovať ľudské práva a zároveň zohľadňovať citlivé miesta všetkých našich krajín. Myslím, že to bolo zohľadnené.
<P>
Chcem tiež povedať, že na stole nám vždy zostanú tie najvážnejšie otázky. Napríklad v decembri minulého roka prezident Sarkozy, prezident Lula a predseda Barroso rokovali konkrétne o otázke finančnej krízy a spôsobe, ako ju spoločnými silami riešiť, ale hovorili aj o otázke obnoviteľných zdrojov energie, na ktorej už pracujeme spolu s Brazíliou s cieľom vyvinúť biopalivá druhej generácie.
<P>
Po prvýkrát v roku 2009 sa uskutoční aj dialóg o ľudských právach, v ktorom sa bude diskutovať o právach pôvodných obyvateľov, keďže je to tiež jedna z priorít Rady pre ľudské práva.
<P>
Myslím, že tu skončím, vážená pani predsedajúca, pretože sa hovorilo o takom množstve otázok, že sa nemôžem vyjadriť ku každej z nich.
<SPEAKER ID="064" NAME="José Ignacio Salafranca Sánchez-Neyra" LANGUAGE="ES">
Vážená pani predsedajúca, na záver tejto rozpravy by som rád povedal, že rozhodnutie udeliť Mexiku a Brazílii štatút strategických partnerov je správnym rozhodnutím, ktoré bude znamenať kvalitatívny pokrok v našich vzťahoch z dôvodu politického, hospodárskeho, strategického a demografického významu týchto krajín. Zaradí ich to do prvej ligy vzťahov EÚ medzi ďalších globálnych partnerov ako Spojené štáty, Čína a Rusko.
<P>
Vážená pani predsedajúca, ako nám pripomenula pani komisárka, rozdiel medzi Mexikom a Brazíliou je teraz ten, že Mexiko má dohodu o pridružení, ktorá ho spája s Európskou úniou, čo Brazília zatiaľ ešte nemá.
<P>
Nesúhlasím s tým, ako boli ohodnotené výsledky tejto dohody o pridružení. Ako uznala pani Mannová, ktorá predsedá Spoločnému parlamentnému výboru, Dohoda o pridružení medzi EÚ a Mexikom má za sebou úspešnú minulosť. Je to preto, lebo Európska únia tieto dohody uzatvára spôsobom, aby naši partneri, v tomto prípade Mexiko alebo Mexičania, nepredstavovali len trh, ale aj určitý spôsob nazerania na veci na základe zásad a hodnôt zastupiteľskej demokracie, dodržiavania ľudských práv a právneho poriadku.
<P>
Myslím si, že by sme si mali uvedomiť, že táto dohoda viedla k oživeniu našich vzťahov, ktoré teraz podporí charakter tohto biregionálneho strategického partnerstva.
<P>
Pani komisárka povedala, že ďalším stretnutím bude stretnutie skupiny Rio, ktoré sa bude konať v Prahe počas českého predsedníctva Únie v máji tohto roku. Latinská Amerika a naši partneri potrebujú od nás skôr príležitosti ako dary a dohody o pridružení takéto príležitosti dnes predstavujú.
<P>
Som si plne vedomý obmedzení, na ktoré poukázala pani komisárka, pretože uzavretie zmluvy o pridružení, v tomto prípade s krajinami Mercosur, vyžaduje politickú vôľu na oboch stranách. Uvedomujem si, že kolo rokovaní WTO v Dauhe a dvojstranné partnerstvá prebiehajú súbežne a príklady Mexika a Čile to plne dokazujú.
<P>
Preto, pani komisárka, musíme z našej strany vyvinúť maximálne úsilie na upevnenie tohto strategického partnerstva medzi Európskou úniou a Latinskou Amerikou, ktoré tieto partnerstvá s Mexikom a Brazíliou povzbudí a posunie výrazne vpred.
<SPEAKER ID="065" NAME="Maria Eleni Koppa" LANGUAGE="EL">
Vážená pani predsedajúca, chcela by som poďakovať pani komisárke Ferrerovej-Waldnerovej a všetkým kolegom za ich komentáre k týmto dvom správam, o ktorých sme dnes diskutovali. Súhlasím s pánom Salafrancom Sánchezom-Neyrom v tom, že Latinská Amerika je pre Európsku úniu veľmi zaujímavá a dôležitá a že hlavne v tejto kritickej dobe musíme prostredníctvom týchto správ vyslať jasné posolstvo o spolupráci. Potrebujeme solídny rámec, ktorý pokryje všetky záležitosti a poskytne jasné odpovede.
<P>
Chcela by som poukázať na niekoľko bodov v súvislosti s tým, čo bolo povedané. Rada by som predovšetkým zdôraznila, že tento posilnený vzťah za žiadnych okolností nie je určený na narušenie združenia Mercosur. Naopak, myslíme si, že strategické partnerstvo s Brazíliou, najväčšou a pravdepodobne najdôležitejšou krajinou Latinskej Ameriky, by pre Mercosur mohlo znamenať nový podnet. Musíme mať úplne vyjasnený aj finančný rámec, na základe ktorého sa stanovia vzťahy s Brazíliou.
<P>
Ešte by som chcela dodať, že Brazília je pri spolupráci s portugalsky hovoriacimi krajinami na juhu a v Afrike čoraz aktívnejšia, a preto by mohla v tejto oblasti aktívne spolupracovať s Európskou úniou.
<P>
Musíme si dať pozor, aby sme udržali rovnováhu medzi vývojom biopalív a potravinovou bezpečnosťou najmä v týchto kritických časoch.
<P>
Pani Weberová nastolila otázku nerovnosti. Myslím si, že vláda prezidenta Lulu prijala v tomto ohľade dôležité opatrenia. Ešte je potrebné toho veľa urobiť, ale cesta je pripravená.
<P>
Na záver by som rada uviedla, že musíme dôkladne preskúmať možnosť vytvorenia spoločného parlamentného výboru EÚ - Brazília, keďže Brazília je jedinou spomedzi krajín BRIC (Brazília, Rusko, India, Čína), s ktorou máme posilnené vzťahy, ktoré nie sú inštitucionalizované.
<SPEAKER ID="066" NAME="Predsedajúca">
Rozprava sa skončila.
<P>
Hlasovanie sa uskutoční dnes o 12.00 hod.
<P>

<SPEAKER ID="067" NAME="Ewa Tomaszewska" AFFILIATION="UEN">
(PL) Vážená pani predsedajúca, včera v jednej škole vo Winnendene v južnom Nemecku pubertálny šialenec Tim Kretschner zastrelil 15 ľudí, väčšinou deti. Jednu učiteľku zabil, keď sa vlastným telom snažila ochrániť žiaka. Chcela by som poprosiť pani predsedajúcu, aby pred hlasovaním vyhlásila minútu ticha na uctenie si pamiatky obetí tejto tragédie.
<SPEAKER ID="068" NAME="Predsedajúca">
Prepáčte, pravdepodobne ste práve neboli v rokovacej sále, ale už včera sme si pripomenuli obete a zachovali sme minútu ticha, ktorú vyhlásil náš predseda. Ľutujem, že ste tu neboli a nevedeli ste o tom, že sa tak už stalo.
<P>

<P>
Písomné vyhlásenie (článok 142)
<SPEAKER ID="069" NAME="Flaviu Călin Rus  " LANGUAGE="RO">
Myslím si, že strategické partnerstvo EÚ a Brazílie je výhodné pre obe strany. Podľa mňa je Európska únia pilierom demokracie, Európa je vlastne kolískou našej civilizácie. Ako strategický partner je Brazília baštou rovnováhy a stability v Latinskej Amerike.
<P>
Posilnenie väzieb medzi EÚ a Brazíliou môže vytvoriť spoločný rámec, v ktorom bude umožnený ich rozvoj a ktorý prispeje k lepšej spolupráci medzi týmito dvoma regiónmi. Strategická dohoda medzi EÚ a Brazíliou môže byť nielen podľa môjho názoru, ale aj podľa názoru spravodajkyne nástrojom, ktorý pomôže podporiť demokraciu a ľudské práva. Toto partnerstvo navyše môže prispieť k podpore dobrej správy verejných vecí na globálnej úrovni a aj k dobrej spolupráci v rámci OSN.
<P>
Podporujem návrh odporúčania Európskeho parlamentu pre Radu o strategickom partnerstve EÚ - Brazília a rád by som zablahoželal pani spravodajkyni.
