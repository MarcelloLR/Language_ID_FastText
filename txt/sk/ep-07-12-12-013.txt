<CHAPTER ID="013">
Čierna Hora - Dohoda o stabilizácii a pridružení medzi ES a Čiernou Horou (rozprava)
<SPEAKER ID="299" NAME="Predsedajúci">
Ďalším bodom je spoločná rozprava k
<P>
vyhláseniu Komisie o Čiernej Hore,
<P>
odporúčaniu, ktoré predložil Marcello Vernola v mene Výboru pre zahraničné veci, k návrhu rozhodnutia Rady a Komisie o uzavretí Dohody o stabilizácii a pridružení medzi Európskymi spoločenstvami a ich členskými štátmi na jednej strane a Čiernou Horou, na druhej strane - C6 0463/2007 -.
<SPEAKER ID="300" NAME="Olli Rehn">
člen Komisie. - Vážený pán predsedajúci, chcel by som sa poďakovať pánovi Vernolovi za veľmi solídnu správu, ktorá má byť prijatá vo veľmi dôležitej fáze našich vzťahov s Čiernou Horou.
<P>
Dovoľte mi najskôr zmieniť sa o európskej perspektíve na západnom Balkáne. Pondelňajšie zasadnutie ministrov zahraničia EÚ v Rade opäť potvrdilo, že budúcnosť západného Balkánu leží na Európskej únii. Na dôkaz toho sme v uplynulých dvoch mesiacoch podpísali Dohodu o stabilizácii a pridružení s Čiernou Horou a parafovali dohody o stabilizácii a pridružení so Srbskom a Bosnou a Hercegovinou.
<P>
Chcem poďakovať portugalskému predsedníctvu za jeho významný podiel na týchto povzbudzujúcich krokoch. Dúfam, že skoro budeme môcť pristúpiť k podpisu vyššie uvedených dohôd, hneď ako Srbsko a Bosna a Hercegovina splnia predpísané podmienky.
<P>
Čierna Hora dosiahla významný pokrok od dosiahnutia nezávislosti, okrem iného aj v rozvoji priateľskejších, fungujúcich vzťahov so Srbskom. Rozhodujúci krok do Európy však Čierna Hora uskutočnila 15. októbra tohto roku, keď sme s touto krajinou podpísali dohodu o stabilizácii a pridružení. Vítam tiež jednomyseľnú ratifikáciu dohody o stabilizácii a pridružení čiernohorským parlamentom, ktorá prebehla skoro po podpise. Dohoda o stabilizácii a pridružení poskytuje stabilný rámec pre hospodársky, politický a inštitucionálny rozvoj v Čiernej Hore, a predstavuje významný krok na ceste tejto krajiny k európskej integrácii za predpokladu zabezpečenia jej riadneho plnenia.
<P>
Ako ďalší dôkaz kladného vývoja vítam tiež prijatie ústavy Čiernej Hory, ku ktorému prišlo niekoľko dní po podpise dohody o stabilizácii a pridružení. Nová ústava, ktorá je v podstate v súlade s európskymi normami, pomáha posilňovať demokratické inštitúcie v krajine. Jej úplné uskutočnenie bude vyžadovať ďalšie úsilie a rozhodnosť.
<P>
V pravidelnej správe Komisie o pokroku, prijatej 6. novembra, je vyššie uvedený kladný vývoj zdôraznený. Oceňuje sa v nej stanovenie nevyhnutného právneho a inštitucionálneho rámca v Čiernej Hore po získaní nezávislosti. V správe je tiež vyzdvihnutý pokrok, ktorý Čierna Hora dosiahla v príprave na uplatňovanie dohody o stabilizácii a pridružení a posilnení správnej kapacity. Naša správa o pokroku upozorňuje tiež na niektoré kľúčové výzvy, ktorým bude Čierna Hora čeliť v najbližších rokoch. Správna kapacita Čiernej Hory zostáva naďalej pomerne slabá, a preto správne reformy musia pokračovať na všetkých úrovniach. V boji proti korupcii sú nevyhnutné naliehavé opatrenia na dosiahnutie konkrétnych, hmatateľných výsledkov. Pranie špinavých peňazí a organizovaný zločin zostávajú v centre záujmu. Tieto body sú právom zdôraznené aj v našej správe.
<P>
Nová ústava zväčšuje nezávislosť justície vytvorením nového ústavného orgánu, Súdnej rady, ktorá je poverená vymenúvaním a odvolávaním sudcov. Vláda prijala takisto stratégiu súdnej reformy na obdobie 2007 až 2012. Uskutočnenie tejto stratégie bude určite veľkou výzvou, ale ja jasné, že Čierna Hora musí zabezpečiť nezávislosť, zodpovednosť a odbornosť svojich sudcov a štátnych zástupcov.
<P>
Čierna Hora sa aktívne podieľa na regionálnej spolupráci. Má dobré vzťahy so svojimi susedmi. Väčšina problémov, ktoré vznikli po vyhlásení nezávislosti vo vzťahoch so Srbskom, už bola vyriešená. Čierna Hora takisto zaujala konštruktívny prístup k otázke štatútu Kosova, keď sa pripojila k stanovisku EÚ.
<P>
Pozornosť by mala byť teraz venovaná úplnému uskutočneniu terajšej dohody o prípravách na uplatňovanie celej dohody o stabilizácii a pridružení, a tiež aj na odporúčania týkajúce sa európskeho partnerstva. Čierna Hora si musí vytvoriť solídny systém evidencie plnenia dohôd a reforiem. Podarilo sa jej veľmi dobre začať proces stabilizácie a pridruženia, a dúfam, že na tento pozitívny podnet bude naďalej nadväzovať.
<P>
Veľmi sa tešíme na ešte užšiu spoluprácu s vládou Čiernej Hory, parlamentom, ostatnými orgánmi a občianskou spoločnosťou na programe európskych reforiem. S potešením si vás dovoľujem informovať o tom, že od 1. novembra vykonáva svoju činnosť nová delegácia Komisie, ktorá sa v plánovanom termíne pripravuje na prevzatie pracovných úloh, ktoré plnila Európska agentúra pre obnovu. Očakáva sa, že v novom trojročnom období do roku 2009 Čierna Hora prijme na základe predvstupového nástroja sumu približne 100 miliónov EUR. Tieto prostriedky pomôžu Čiernej Hore v takých oblastiach, ako je budovanie právneho štátu, posilnenie správnej kapacity a napĺňanie dohody o stabilizácii a pridružení. Ďalšou prioritou bude, samozrejme, hospodársky a sociálny rozvoj a rozvoj občianskej spoločnosti. Verím, že môžeme rátať so silnou podporou Európskeho parlamentu, ktorý ako vždy zohráva významnú úlohu.
<SPEAKER ID="301" NAME="Bernd Posselt" AFFILIATION="PPE-DE">
(DE) Vážený pán predsedajúci, tento bod bol vyhlásený ako rozprava alebo ako vyhlásenie členov Rady a Komisie. Chcel by som sa len opýtať, kde sú zástupcovia Rady, a či budú prítomní aspoň pri interpeláciách určených členom Rady, alebo či sa zúčastnia tejto rozpravy.
<SPEAKER ID="302" NAME="Predsedajúci">
Služby ma informovali, že rozprava sa koná týmto spôsobom v nadväznosti na rozhodnutie Konferencie predsedov, keďže Rada je zaneprázdnená prípravami na zajtrajšie zasadnutie Rady v Lisabone.
<SPEAKER ID="303" NAME="Marcello Vernola">
spravodajca. - (IT) Vážený pán predsedajúci, dámy a páni, teraz je už samozrejmé, že budúcnosť Balkánu leží na Európe, potvrdilo to zasadnutie Európskej rady v Solúne v roku 2003 a pri mnohých príležitostiach to schválil aj náš Parlament, a tým sa ukončili všetky ďalšie diskusie o tejto otázke.
<P>
Ako ukazujú fakty, Čierna Hora je nesporne vo výhodnej pozícii na ceste pristúpenia k Európskej únii: po skončení zväzku so Srbskom v roku 2006 a následnom vyhlásení nezávislosti, ktoré prebehlo demokraticky po riadnom referende, a rokovaniach so srbskou vládou, sa obnovili rokovania o samostatnej stabilizačnej a asociačnej dohode pre Čiernu Horu, a táto dohoda bola za obdobie len o málo dlhšie ako dva mesiace uzatvorená. Dohody boli parafované 15. marca 2007, ale ďalší postup sa, žiaľbohu, v dôsledku technických problémov spomalil, aj keď dnes je už na dosah. Pán komisár práve oznámil, že v Podgorici už bola otvorená kancelária - čo oceňujeme - a že už je všetko pripravené na ratifikáciu dohody.
<P>
Pokrok, ktorý Čierna Hora dosiahla v minulom roku, záväzky, ktoré uzatvorila s Európskym spoločenstvom, a pokračujúce práce na reformách, dokonca aj počas niekoľkých uplynulých dní, to všetko nás vedie k tomu, aby sme vyjadrili podporu prijateľnému stanovisku k uzatvoreniu dohody. Samotné uzatvorenie dohody však jednoznačne nie je konečným cieľom, ale jednoduchým začiatkom.
<P>
Čierna Hora sa musí zamerať na uplatnenie všetkých opatrení potrebných na dokončenie reformného procesu, ktorý sa už začal, aby mohla splniť všetky záväzky vyplývajúce zo stabilizačnej a asociačnej dohody. V tejto súvislosti by sme mali poukázať na priaznivé ovzdušie spolupráce medzi Európskym parlamentom a parlamentom Čiernej Hory, ktoré nás obklopovalo pri mnohých stretnutiach, a ktoré nás uvíta aj budúci týždeň v Podgorici. Čierna Hora má všetko, čo potrebuje na urýchlené dokončenie procesu, na začiatku ktorého bol štatút kandidáta na pristúpenie.
<P>
Hospodárstvo Čiernej Hory v posledných rokoch naďalej rástlo, a tento rast prilákal obrovské zahraničné investície, čiastočne v dôsledku daňovej politiky, ktorá je naklonená podnikom. Tento vývoj priniesol prudký pokles nezamestnanosti z 33 % na 12 %.
<P>
Pred niekoľkými mesiacmi bola prijatá ústavná charta ako jasná známka toho, v akom rozsahu krajina posilňuje demokratické výsady, ktoré ju vymedzujú v rámci balkánskeho regiónu. Čiernohorské orgány urýchlene pracujú na zabezpečení súladu vlastnej činnosti s európskymi normami. Najnovšie správy nás viedli k predloženiu piatich pozmeňujúcich a doplňujúcich návrhov zohľadňujúcich nedávny vývoj.
<P>
Počas niekoľkých uplynulých dní bola podpísaná dohoda o spolupráci s Medzinárodným trestným tribunálom pre bývalú Juhosláviu, ktorá upravuje poskytovanie technickej pomoci pre potreby tohto tribunálu. Mali by sme pamätať na rozhodujúci význam bezpodmienečnej spolupráce s týmto ad hoc tribunálom v Hágu pre všetky štáty, ktoré vznikli rozpadom Juhoslávie. Mali by sme tiež pamätať, že Čierna Hora sa nikdy nevyhýbala plneniu medzinárodných záväzkov, a vždy bola oceňovaná za svoju účinnú spoluprácu s orgánmi v oblasti právnych a zahraničných vzťahov.
<P>
Čierna Hora musí vyvinúť ďalšie úsilie v oblasti boja proti organizovanému zločinu, predovšetkým nezákonnému cezhraničnému obchodovaniu, a usilovať sa o potláčanie tejto trestnej činnosti. Európsky parlament sa domnieva, že je nevyhnutné bojovať takisto s korupciou vo verejnej správe a súdnictve: krajina reaguje pozitívne na pripomienky európskych orgánov, o čom svedčí aj nová ústava, ktorá zavádza mechanizmy na ochranu autonómie a nezávislosti súdnictva.
<P>
Postavenie vládnucej triedy sa bude rozvíjať takisto prostredníctvom účasti v partnerských programoch Spoločenstva a výmenných projektoch s členskými štátmi. Niektoré z týchto programov budú zamerané na podporu rozvoja mladšej generácie a výskumných pracovníkov. Podpora voľného pohybu osôb, predovšetkým študentov a výskumných pracovníkov, je cieľom, ktorého uskutočňovanie už prebieha, okrem iného, formou zjednodušeného procesu vydávania krátkodobých víz. V septembri minulého roka boli s Európskou úniou podpísané zvláštne dohody o zjednodušení vízovej politiky. Konečným cieľom je však úplná liberalizácia vízovej politiky, ktorá zabezpečí skutočne účinnú slobodu pohybu osôb, a ktorá je ďalšou významnou súčasťou stabilizačnej a asociačnej dohody, a otvorenie prístupových ciest na podporu rastu a vzdelávania. Nazdávame sa, že subjekty v oblasti kultúry by mali mať príležitosť na budovanie prosperity, napríklad, prostredníctvom podpory sektora dobrovoľníctva a ochrany zástupcov občianskej spoločnosti. Sloboda myslenia musí byť zabezpečená, rovnako ako aj práva na informácie.
<P>
Zvláštnu pozornosť si zaslúži oblasť životného prostredia: v predchádzajúcej ústave bola Čierna Hora vymedzená ako ekologická republika, prvá krajina na svete, ktorá si dala toto označenie. Príroda bola k tejto krajine veľmi štedrá, pripomeňme si len krásne pobrežia, prírodný Kotorský záliv, a horský masív Durmitor, ktorý je na zozname svetového prírodného dedičstva UNESCO. Toto dedičstvo musí byť chránené zvláštnymi právnymi predpismi, ktoré sú už v mnohých prípadoch súčasťou zbierky zákonov, ale nie sú prísne uplatňované, často z dôvodu nedostatku finančných prostriedkov.
<P>
Krajina získava značné príjmy z cestovného ruchu, ale cestovný ruch môže mať, žiaľbohu, nepriaznivý vplyv na životné prostredie, pretože zariadenia, ktoré sú k dispozícii, nie sú z ekologického hľadiska vybavené vhodnými systémami na zvládnutie značného prílivu turistov. Z tohto dôvodu sme na inom fóre požiadali komisára Rehna, aby upozornil Komisiu na potrebu podpory environmentálnej politiky, najmä pokiaľ ide o obnoviteľné zdroje energie, hospodárenie s vodou a odpadmi, a ochranu pobrežia. Čierna Hora si uvedomuje tento problém a pokračuje vo vytváraní vhodného systému hospodárenia s prírodnými zdrojmi. Nedávno bol schválený územný plán regulujúci stavebné práce z dôvodu zabránenia poškodenia prímorskej krajiny.
<SPEAKER ID="304" NAME="Doris Pack">
v mene skupiny PPE-DE. - (DE) Vážený pán predsedajúci, v mene skupiny PPE-DE prirodzene vítam pokrok, ktorý dosiahla Čierna Hora od vyhlásenia nezávislosti, a ktorý veľmi rýchlo viedol k uzatvoreniu stabilizačnej a asociačnej dohody.
<P>
Čiernohorci by teraz, samozrejme, nemali nečinne sedieť a odpočívať, ale mali by sa zamerať na úplné uplatňovanie dohody, ktorú podpísali. Mali by sa riadiť usmerneniami, ktoré si sami stanovili a umožniť svojej správe uplatňovať uzákonené predpisy. Mali by zabezpečiť modernizáciu súdneho systému a prijať opatrenia v rámci boja proti korupcii, predovšetkým v štátnej správe a súdnictve.
<P>
Veľmi dobre si uvedomujem, že zvláštna situácia, ktorá v regióne vládla v deväťdesiatych rokoch minulého storočia umožňovala šírenie korupcie, a že dnes je veľmi náročné ju vykoreniť, ale povesť Čiernej Hore určite neprospieva, ak je jej meno nepretržite spájané s pašovaním, korupciou a praním špinavých peňazí. Čiernohorskí politici musia urobiť všetko, čo je v ich silách, aby tento nelichotivý obraz svojej krajiny zmenili. Koniec koncov, v určitej fáze tohto procesu bude Čierna Hora uvítaná národmi Európskej únie v ich strede. Z tohto dôvodu je nevyhnutné, aby rozvoj demokracie a trhového hospodárstva v Čiernej Hore prebiehal v skutočne transparentnom rámci.
<P>
Nemám v úmysle diskutovať o každom bode, ktorý tu bol, alebo ešte bude, dnes prednesený, ani nebudem hovoriť o všetkom, čo je obsahom nášho uznesenia. Chcela by som zdôrazniť, že čiernohorská príroda je klenot, a na zachovanie jej jedinečného charakteru sú potrebné špeciálne opatrenia. To znamená, že dodatok v novej ústave, ktorý vyhlasuje Čiernu Horu za ekologický štát, o ktorom hovoril aj spravodajca Marcello Vernola, nesmie byť len prázdnym sľubom. Je potrebné ochrániť pobrežie a okolité oblasti, a zabrániť megalomanským investičným projektom. Prírodné bohatstvo, kultúrne aj historické pamiatky musia byť zachované a chránené, aby Čierna Hora nestratila svoju jedinečnú príťažlivosť pre turistov. V západnej Európe nájdeme dostatok varovných príkladov znesväcovania prírodného a kultúrneho bohatstva.
<P>
Musíme zabrániť rozpredávaniu pobrežia a okolitých oblastí, na programe dňa je premyslený rozvoj cestovného ruchu a obozretné využívanie pôdy. Musíme zabrániť nadmernému využívaniu pobrežia a obmedziť špekulácie s pozemkami a nehnuteľnosťami. S potešením môžem konštatovať, že sa zdá, že už existuje plán územného využitia tejto oblasti. Vítam spoluprácu s ICTY, Medzinárodným trestným tribunálom pre bývalú Juhosláviu, a dúfam, že v určitej fáze vyústi do zatknutia pána Karadžiča.
<P>
Mojím úprimným prianím je tiež dočkať sa zriadenia vnútroštátnej agentúry v Čiernej Hore, ktoré umožní študentom a poslucháčom zúčastniť sa na vzdelávacích programoch Erasmus a Leonardo.
<P>
Budúci týždeň sa stretneme s delegáciou našich partnerov z čiernohorského parlamentu a plánujeme ich vyzvať, aby podporili svoju vládu v nastúpení cesty zbližovania s Európskou úniou a v boji proti všetkým formám zneužívania, o ktorých sme dnes hovorili.
<SPEAKER ID="305" NAME="Vural Öger">
v mene skupiny PSE. - (DE) Vážený pán predsedajúci, na európskom samite v Solúne v roku 2003 hlavy štátov alebo vlád opätovne potvrdili svoju podporu rozvoja európskej perspektívy na západnom Balkáne, kde je Čierna Hora najnovším nástupníckym štátom bývalej Juhoslávie, ktorá v roku 2006 vyhlásila nezávislosť v Srbsku.
<P>
Odvtedy sú jej vzťahy s Európskou úniou ešte užšie, a Čierna Hora si jednoznačne zvolila európsky kurz. Vítam predovšetkým uzatvorenie stabilizačnej a asociačnej dohody z 18. októbra, ktoré sa stalo medzníkom vo vzťahoch medzi Čiernou Horou a EÚ. Prináša tejto malej balkánskej krajine rad výhod, predovšetkým v oblasti podnikania a obchodu, pretože stanovuje oblasť voľného obchodu a zjednodušuje investície a obchodnú spoluprácu.
<P>
Iba o niečo viac ako rok od vyhlásenia nezávislosti, dňa 19. októbra 2007, bol splnený ďalší významný cieľ, keď čiernohorský parlament prijal prvú ústavu tejto krajiny, ktorá bude zohrávať významnú úlohu predovšetkým vo vytváraní identity tohto malého národa. V ústave sa hovorí o Čiernej Hore ako o demokratickom, liberálnom a environmentálnom štáte založenom na zásadách právneho štátu. To je obrovský úspech. Čiernu Horu čaká ešte dlhá cesta k získaniu členstva v EÚ, ale zostávajúce prekážky sú postupne odstraňované.
<P>
Obzvlášť naliehavým problémom zostáva boj proti neformálnemu hospodárstvu a korupcii. Fungovanie slobodného a nezávislého súdneho systému v spolupráci s Medzinárodným trestným tribunálom pre bývalú Juhosláviu, a predovšetkým reformné procesy v oblasti demokratizácie, ľudských práv a ochrany menšín, sú pre Čiernu Horu a jej budúcnosť v EÚ nevyhnutné. Prioritou musí byť úspešné uskutočnenie reforiem stanovených v stabilizačnej a asociačnej dohode.
<P>
Dňa 1. januára 2008 sa ujme predsedníctva v Rade EÚ ďalší nástupnícky štát bývalej Juhoslávie, Slovinsko. Je potešujúce, že jednou z priorít slovinského predsedníctva bude západný Balkán. Bezpečnosť a stabilita západného Balkánu sú nadradeným záujmom samotného regiónu aj celej Európy.
<P>
Demokratická a stabilná Čierna Hora môže a mala by zohrávať významnú úlohu pri plnení týchto cieľov. Na záver mi dovoľte zdôrazniť, že perspektíva pristúpenia Čiernej Hory k Európskej únii, vo vzdialenej budúcnosti, je hlavnou hnacou silou ďalších reformných procesov v tejto krajine. Európsky parlament by mal Čiernu Horu na jej ceste do EÚ podporiť.
<SPEAKER ID="306" NAME="Jelko Kacin">
v mene skupiny ALDE. - (SL) Pred viac ako sto rokmi bola Čierna Hora kráľovstvom na politickej mape Európy. Bola kultúrne aj politicky uznávaná a vážená.
<P>
Kotorský záliv bol neoddeliteľnou súčasťou Rakúsko-Uhorska, a v tom období tiež zabezpečoval spolu s dnešnou Hercegovinou prístup k moru. Čierna Hora bola v tom čase súčasťou modernej Európy a teraz sa pripravuje na členstvo a úzku spoluprácu v rámci Európskej únie.
<P>
Od mája 2006, keď sa stala novou európskou krajinou, dosiahla Čierna Hora významný pokrok v napĺňaní európskej agendy. Zaslúži si úprimné blahoželanie za podpis stabilizačnej a asociačnej dohody a prijatie nových zákonov, ktoré sa uskutočnilo v októbri. Takisto Podgorica si zaslúži uznanie za spoluprácu s haagskym tribunálom a za pozitívny podiel na dlhodobej stabilite regiónu.
<P>
Od dnešného dňa bude však naša Európska únia iná, pretože pred niekoľkými hodinami sme sa v tomto Parlamente stali svedkami historickej udalosti mimoriadneho významu, keď bola podpísaná Charta základných práv. Obyvatelia Čiernej Hory si tiež zaslúžia väčšiu demokraciu, väčšiu úctu, väčšiu rozmanitosť a väčšiu právnu istotu. Hlavné výzvy, ktorým táto mladá krajina musí čeliť sú spojené s bojom proti organizovanému zločinu a korupcii, kde môže a musí byť urobené viac. Chcel by som požiadať príslušné orgány o proaktívnejší prístup k boju proti korupcii, organizovanému zločinu a nezákonnému obchodovaniu s ľuďmi, zbraňami a drogami.
<P>
V tejto súvislosti vítam pevný legislatívny rámec. Chcel by som však zdôrazniť, že uskutočnenie právnych predpisov v praxi je proces, ktorý vyžaduje takisto primerané administratívne a politické zdroje. Som stále veľmi znepokojený nedostatočnou transparentnosťou a politickou kultúrou v politickej aj hospodárskej sfére. Táto prekážka bráni Čiernej Hore v rozvoji demokratickej spoločnosti a voľného trhu.
<P>
Čierna Hora sa musí viac snažiť o dosiahnutie slobody, plurality a odbornej zdatnosti médií. Musí v plnom rozsahu uskutočniť prijaté reformy a zabezpečovať nezávislosť čiernohorského rozhlasu a televízie.
<P>
Je mi veľmi ľúto, že dosiaľ neboli dosiahnuté žiadne výsledky vo vyšetrovaní prípadu vraždy novinára Duška Jovanovića, ktorý v tom období uverejňoval sériu článkov o organizovanom zločine v Čiernej Hore.
<P>
Novinári a občianska spoločnosť zohrávajú významnú úlohu v rozvoji demokracie, najmä vtedy, ak upozorňujú na citlivé sociálne problémy. Chcel by som preto požiadať vládu, aby aktívnejšie pristupovala k riešeniu týchto problémov, konzultovala ich s občianskou spoločnosťou a viac ju zapájala do verejného života a poskytovala jej lepšie podmienky na činnosť.
<SPEAKER ID="307" NAME="Gisela Kallenbach">
v mene skupiny Verts/ALE. - (DE) Vážený pán predsedajúci, dovoľte mi vyjadriť úprimné poďakovanie pánovi Vernolovi za jeho správu a za kooperatívny prístup všetkých zúčastnených pri jej prerokúvaní vo Výbore pre zahraničné veci. Ešte väčšie poďakovanie by som však rada vyjadrila našim čiernohorským partnerom a Komisii, ktorí opäť dokázali, že európska perspektíva je hnacou silou rozvoja demokracie, právneho štátu a stability.
<P>
Ak mám byť ale skutočne úprimná, mám pocit, že celý proces postupuje príliš pomaly. Preto apelujem na obe strany, najskôr na našu, na európske orgány, aby nezabúdali, že Čierna Hora, a dokonca celý západný Balkán, je súčasťou Európy. Je v našom vlastnom záujme, aby v celej tejto oblasti zavládol trvalý mier a demokracia. Mali by sme prehĺbiť našu zodpovednosť za celý región. Mal by byť prijatý náš návrh špecifického programu úzkeho hospodárskeho a environmentálneho partnerstva so západným Balkánom. Vyrovnajme sa čo najskôr so zbytočnými vízovými požiadavkami.
<P>
Žiadam Čiernu Horu, aby zabezpečila, že sa v správach o pokroku nebude naďalej, tak ako to bolo celé roky predtým, poukazovať na nedostatočnú snahu bojovať proti korupcii, organizovanému zločinu, a na neuspokojivú kapacitu verejných inštitúcii. Čierna Hora musí vystupňovať svoje úsilie o presadenie európskych hodnôt v praxi. K týmto hodnotám patrí ovzdušie otvorenosti, v ktorom môže činnosť občianskej spoločnosti skutočne prosperovať a v ktorom je samozrejmosťou neobmedzovanie slobody médií.
<P>
V neposlednom rade musí Čierna Hora prijať významnejšiu úlohu konštruktívneho aktéra v celom regióne, okrem iného aj v úsilí o vyriešenie otázky statusu Kosova. Možno by tiež mohla opätovne zvážiť niektoré kroky, ktoré v určitých oblastiach viedli k závislosti od krajín mimo Európy. K uvedeným krokom patrí podpis bilaterálnej dohody o imunite so Spojenými štátmi a právne predpisy umožňujúce škodlivé špekulácie s pozemkami a nehnuteľnosťami, ktoré ohrozujú úsilie o ochranu životného prostredia a bránia skutočnému udržateľnému rozvoju neskutočne krásneho pobrežného regiónu Čiernej Hory.
<P>
Nedávne prijatie cieľov v oblasti územného plánovania je dôležitým krokom. Preto ešte raz blahoželám a vyjadrujem svoju podporu ďalšiemu pokroku na ceste k členstvu v Európskej únii.
<SPEAKER ID="308" NAME="Helmuth Markov">
v mene skupiny GUE/NGL. - (DE) Vážený pán predsedajúci, vážený pán komisár, v roku 1918 sa nezávislá Čierna Hora dobrovoľne rozhodla pre vytvorenie zväzku so susednými štátmi Srbskom, Chorvátskom, Bosnou a Hercegovinou a Slovinskom. Po rozpade Juhoslávie sa v roku 2006 čiernohorskí voliči demokraticky rozhodli, že si neželajú zotrvať vo zväzku so Srbskom. Čierna Hora sa tak stala 49. nezávislým štátom Európy, štátom, v ktorom väčšinu obyvateľstva tvoria Slovania, s výnimkou regiónov na hraniciach s Albánskom a Kosovom, kde je väčší počet etnických Albáncov.
<P>
Z hľadiska každodennej politiky je dôležité, aby sa Čierna Hora nestala útočiskom pre cudzincov, ktorí chcú platiť nižšie dane a vyprať nezákonne nadobudnuté zisky. Čierna Hora musí nájsť riešenie problému znečisťovania životného prostredia a nepríjemnej situácie vyvolanej dlhodobým prílivom utečencov zo Srbska a Kosova.
<P>
Opäť je nutné uviesť do prevádzky železnice, a zintenzívniť boj proti pašerákom. Moja skupina sa teší, že Výbor pre zahraničné veci prijal naše doplňujúce a pozmeňujúce návrhy týkajúce sa životných a pracovných podmienok utečencov. Ľudia, ktorí v súčasnosti nie sú štátnymi príslušníkmi žiadneho štátu, nesmú navždy ostať bez štátnej príslušnosti, a Čierna Hora sa musí riadiť príslušnou smernicou, ktorú stanovila Rada Európy.
<P>
Bol prijatý aj náš návrh na obnovenie železničného spojenia do mesta Nikšić na bosnianskej hranici a do mesta Shkodër v Albánsku. Naliehavé opatrenia musia byť prijaté, aby sa skoncovalo so zanedbávaním severojužnej železničnej trate a odstránila sa nerovnováha vyvolaná rozhodnutím spoliehať sa výlučne na automobilovú, autobusovú a nákladnú automobilovú dopravu.
<P>
Vítame aj skutočnosť, že pán spravodajca neopakoval výzvu, ktorá sa objavila v jeho minulej správe o Čiernej Hore, k urýchlenému vstupu krajiny do NATO. Vstup do NATO nesmie byť podmienkou budúceho prístupu do členstva v EÚ.
<P>
Je tiež správne, že táto správa neopakuje požiadavku, aby Čierna Hora uskutočňovala určitý druh neoliberálnej hospodárskej politiky, ktorá by zachádzala ešte ďalej ako sme zašli my v Európskej únii. Čierna Hora má príležitosť stať sa členským štátom EÚ. Táto skutočnosť je dôležitá nielen pre Čiernu Horu, ale aj pre ostatné krajiny bývalej Juhoslávie, ktoré rovnako ašpirujú na prijatie do EÚ.
<SPEAKER ID="309" NAME="Bastiaan Belder">
v mene skupiny IND/DEM. - (NL) Vážený pán predsedajúci, spravodajca pán Vernola správne poznamenal, že budúcnosť Čiernej Hory leží na Európskej únii. Ale cesta k európskej integrácii nie je prechádzkou ružovým sadom. Na spôsobe, akým sa tento neskúsený balkánsky štát rozvíja, je niečo alarmujúce. Čierna Hora sa teoreticky môže stať nádherne "zelenou" krajinou a ideálne sa rozvíjať, ale Podgorica musí tento trend zvládnuť z dlhodobého hľadiska. A súčasné praktiky sa zdajú byť hlboko zakorenené.
<P>
Jedným zo zdrojov nebezpečenstva je napríklad kolísavý pohyb cien nehnuteľností na Zlatom pobreží okolo Kotoru. Rýchlo sa rozmáhajúca, a niekedy nedovolená, výstavba okrem toho predstavuje neprimerané zaťaženie pre vodohospodársky systém a kanalizačnú sieť. Pán Vernola sa o tom zmieňuje, ale nie tak dôrazne, ako to vyžaduje závažnosť problému.
<P>
Obrovský potenciál rastu cestovného ruchu v Čierneho Hore má takisto svoju tienistú stránku. Zatiaľ čo malá časť pobrežia Jadranského mora patriaca Čiernej hore zažíva obrovský boom, na severe krajiny dosahuje nezamestnanosť viac ako 20 % a chudoba presahuje hranicu celoštátneho priemeru.
<P>
A dedičstvo je tu tiež stále zjavné. Infraštruktúra je minimálna a v niektorých lokalitách sa musí obyvateľstvo vyrovnávať s nedostatkom vody a elektriny. Čiernohorci stále nedostatočne produktívne investujú do zdravej hospodárskej budúcnosti. Ak sa chce Čierna Hora naďalej rozvíjať, ak chce vstúpiť do Európy, potrebuje dôkladne premyslenú stratégiu rastu pre celú krajinu. Nesmie dochádzať k neuváženým krokom, ako je "Európske zlaté pobrežie".
<SPEAKER ID="311" NAME="Alojz Peterle" AFFILIATION="PPE-DE">
(SL) Som rád, že môžem podporiť súhlas s uzatvorením dohody o stabilizácii a pridružení medzi Európskou úniou a Čiernou Horou, ktorá je jedným z pozitívnych skutkov, ktoré sa v posledných mesiacoch stali v juhovýchodnej Európe. Táto dohoda je uznaním práce, ktorú Čierna Hora urobila, a zároveň zmluvným záväzkom na pokračovanie v činnosti na ceste k plnohodnotnému členstvu v duchu perspektívy Solúnu.
<P>
Dohoda jasne stanovuje kľúčové priority v oblasti politiky, hospodárstva a v ďalších oblastiach. V tomto zmysle vítam jasný vzťah dohody k prioritám rozvoja v oblasti cestovného ruchu, ochrany životného prostredia, dopravy a výroby energie. Všetky tieto priority sú previazané, a preto je dôležité, aby Čierna Hora uskutočnila alebo dosiahla správne reformy, s ktorých pomocou bude možné zabezpečiť rýchly rozvoj a splniť podmienky na prijatie štatútu kandidátskej krajiny. Úprimne želám Čiernej Hore v tomto ohľade úspech, pretože, ako predo mnou zdôrazňovali rečníci, od neho závisí uskutočnenie.
<P>
Som presvedčený, že v priebehu slovinského predsedníctva Európska únia zaznamená každý pokrok Čiernej Hory v plnení jej zmluvných záväzkov. Pokrok Čiernej Hory je, samozrejme, zvláštnym záujmom juhovýchodnej Európy, a preto aj Európskej únie ako celku.
<SPEAKER ID="312" NAME="Hannes Swoboda" AFFILIATION="PSE">
(DE) Vážený pán predsedajúci, vážený pán komisár, dámy a páni, na Čiernej Hore je mnoho obdivuhodného. Krajina je obdivuhodná, rovnako ako spôsob, akým bolo vedené odtrhnutie od Srbska - ako Čierna Hora, tak aj Srbsko sa správali veľmi zodpovedne. Tiež musím vyjadriť obdiv politike menšín Čiernej Hory, vďaka ktorej sa menšiny všeobecne cítia v Čiernej Hore ako doma. Tieto a ďalšie veci si nepochybne zaslúžia náš obdiv.
<P>
Sú tu však aj temné stránky, ktorými som veľmi znepokojený a o ktorých sa ostatní rečníci už zmienili. Jednou z nich je činnosť zahraničných investorov, predovšetkým z Ruska. Nemám nič proti ruskému investovaniu v Čiernej Hore ani v iných krajinách. Občania Čiernej Hory sa však musia mať na pozore pred nevyváženosťou, vďaka ktorej by sa mohli stať závislí od jedinej krajiny - a to isté by som povedal aj o závislosti od akejkoľvek krajiny, nielen od Ruska. Niektoré z týchto investícii už ohrozujú niektoré prírodné pamiatky a malebnú krajinu Čiernej Hory.
<P>
Naďalej ma obzvlášť zarmucuje rozmach korupcie, o ktorej sa už niektorí poslanci zmienili. Máme mnoho správ z mediálnych zdrojov, ktoré sa aspoň snažia podávať celkom vyvážené spravodajstvo. Prípady vážnej korupcie v súvislosti s pašovaním cigariet a inými prípadmi, o ktorých sme čítali, sme považovali za záležitosť histórie. Žiadam Komisiu, aby tieto udalosti považovala za prioritné. Keby korupcia bola jediným kritériom, nemali by sme s dohodou o stabilizácii a pridružení dnes ani v blízkej budúcnosti súhlasiť. Napriek tomu ju odsúhlasíme - a rátam tu aj skupinu socialistov -, pretože chceme tejto krajine pomôcť s reformným procesom.
<P>
Nie je však potrebné hovoriť, že očakávame, že sa Komisia a samotná Čierna Hora vynasnažia odstrániť korupciu, ktorá - a to je smutné - preniká do politických kruhov. Aspoň sa objavilo mnoho vážnych obvinení z korupcie zo strany politikov. Rovnako ako pán Kacin by som rád zdôraznil skutočnosť, že prípad vraždy Duška Jovanoviča dosiaľ nebol vyriešený. Zaujíma ma, či je to iba zhoda okolností, že on a jeho kolegovia veľa písali o organizovanom zločine. Dúfam, že je to zhoda okolností a že tu nie je žiadna spojitosť. Rozhodne si želám, aby čiernohorské úrady tento prípad skoro vyriešili a aby urobili viac pre boj proti korupcii vo svojej krajine.
<SPEAKER ID="313" NAME="Ewa Tomaszewska" AFFILIATION="UEN">
(PL) Vážený pán predsedajúci, odporúčanie o uzatvorení dohody o stabilizácii a pridružení medzi Európskymi spoločenstvami a Čiernou Horou sa týka zvláštnej situácie. Po prvé, zaoberáme sa krajinou, ktorá dosiahla nezávislosť pomocou referenda.
<P>
Ako zástupca parlamentného zhromaždenia Rady Európy som bola pozorovateľkou prvých parlamentných volieb v Čiernej Hore po referende. Ako Rada Európy, tak aj OECD potvrdili demokratický charakter volieb. Bola som ohromená mierou účasti občanov na pozorovaní volebného procesu. Zástupcovia mimovládnych organizácií, volební komisári, boli vo všetkých volebných výboroch, ktoré sme navštívili. Bolo zjavne vidieť ohromné nasadenie členov volebných výborov pri zabezpečovaní, aby boli splnené všetky náležitosti. Takisto by sme mali upozorniť, že Čierna Hora prijala ako menu euro.
<P>
S ohľadom na pokrok, ktorý Čierna Hora urobila smerom k začleneniu do Európskej únie, podporujem odporúčanie uzatvoriť dohodu. Dúfam, že proces prispôsobenia pomôže Čiernej Hore zlepšiť životné podmienky svojich obyvateľov.
<P>
(predsedajúci prerušil rečníčku)
<SPEAKER ID="314" NAME="Jaromír Kohlíček" AFFILIATION="GUE/NGL">
(CS) Milé kolegyne, vážení kolegovia, vzťahy Európskej únie s Balkánom sú delikátnou otázkou už preto, že najväčšie štáty Únie svojou politikou "rozdeľ a panuj" výrazne prispeli k rozbitiu Juhoslávie, ktorá bola od prvej svetovej vojny kľúčovým stabilizačným faktorom v celej oblasti. V nástupníckych štátoch s výnimkou Slovinska vidíme všade nestabilitu, etnické sociálne napätie, problém utečencov, vysokú mieru korupcie a nezamestnanosti, slabú pozíciu štátu s malým vplyvom volených parlamentov. V takomto prostredí rozkvitá pašovanie, obchod so zbraňami, bielym mäsom, drogami, tabakovými výrobkami a alkoholom. V takomto prostredí sa len ťažko plánuje doprava, energetika, hospodársky rozvoj. V takomto prostredí možno ťažko ochrániť životné prostredie. Ako sa môže niekto z vás diviť, že tieto javy vidíme ako naliehavé problémy Zeme aj v Čiernej Hore? Uznesenie je len slabým odvarom toho, čo by sme mali pre odstránenie viny, ktorá za súčasný stav na mnohých z vás leží, urobiť. Uvedomujete si to?
<SPEAKER ID="315" NAME="Georgios Georgiou" AFFILIATION="IND/DEM">
(EL) Vážený pán predsedajúci, náš kolega poslanec, pán Vernola, podal skvelý - farebný, povedal by som - obrázok Čiernej Hory, ktorá je najokúzľujúcejším kútom Balkánu. V balkánskych legendách vždy existovali povesti o tomto dávnom kráľovstve, ktoré dokázalo žiť s piatimi susednými krajinami. Toľko susedov! Zdieľa hranice s Bosnou, Chorvátskom a Srbskom a Albánskom a takisto s Kosovom, ktoré bude možno pre Čiernu Horu teraz znamenať problém, pretože, podľa toho, čo vidíme v novinách a počujeme od kolegov poslancov, Kosovo sa chystá vyhlásiť nezávislosť jednostranne!
<P>
To by mohlo byť pre Čiernu Horu, ktorá je teraz domovom mnohých Albáncov, problém. Podľa môjho názoru je podpísanie dohody o pridružení na začiatku rokovaní veľmi pozitívne a pomôže k reforme verejnej správy a súdnej moci, ale predovšetkým pomôže v boji proti korupcii a ja dúfam, že tá istá dohoda umlčí akékoľvek tendencie, ktoré by sa mohli objaviť u albánskeho obyvateľstva.
<SPEAKER ID="316" NAME="Jacek Protasiewicz" AFFILIATION="PPE-DE">
(PL) Vážený pán predsedajúci, politická situácia na Balkáne je predmetom zvláštneho záujmu tohto Parlamentu už mnoho rokov. Máme radosť, že po období krvavých konfliktov sú v súčasnosti normálnou súčasťou všedného života v regióne mier a spolupráca.
<P>
Dochádza, alebo môže dôjsť, aj na najcitlivejšie otázky, ako sú vyhlásenie nezávislosti nových štátov, spôsobom vyhovujúcim najvyšším medzinárodným normám. To je skutočný trend v politickom vývoji na Balkáne, trend, ktorý vytvára možnosť dosiahnuť strategický cieľ väčšiny národov žijúcich v tomto regióne, teda bližšiu spoluprácu s Európskou úniou vrátane konečného cieľa - plnohodnotného členstva.
<P>
Čierna Hora je výborným príkladom tohto trendu. Po vyhlásení nezávislosti si udržala dobré vzťahy s najbližšími susedmi vrátane Srbska, s ktorým predtým tvorila federáciu. Okamžite začala intenzívne rokovania o dohode o stabilizácii a pridružení, ktorá vyvrcholí podpísaním dohody dňa 15. októbra tohto roku. Súčasne uzatvorila dohodu o voľnom obchode s EÚ, ktorá vstúpi do platnosti v januári.
<P>
Počas tohto krátkeho času, sotva roku a pol, urobila Čierna Hora značný pokrok. Zmeny uskutočnené vo finančníctve a daňovej politike a v zavedení trhového hospodárstva, ktoré je založené na súťaži a voľnom pohybe kapitálu musia byť vnímané ako pozitívne výsledky.
<P>
Stále je potrebné urobiť mnoho, najmä v oblasti sociálnej politiky a zamestnanosti, energetiky a ochrany prostredia a bezpečnosti a občianskych práv. Účinný boj proti korupcii a organizovanému zločinu a úplná spolupráca s medzinárodným tribunálom v Haagu sú obzvlášť dôležité úlohy, pred ktorými stojí vláda Čiernej Hory.
<P>
Čierna Hora však nie je sama, kto musí čeliť týmto problémom. Podobné výzvy stoja pred všetkými balkánskymi krajinami, ktoré sa uchádzajú o členstvo v Európskej únii. Čierna Hora je jednou z vedúcich krajín v tomto procese a ja by som rád vyjadril nádej, že ňou aj zostane. Únia je pripravená balkánske krajiny v spoločenstve privítať. Či a kedy sa tak stane, záleží predovšetkým od balkánskej elity a od múdrosti balkánskych politikov.
<SPEAKER ID="317" NAME="Libor Rouček" AFFILIATION="PSE">
(CS) Vážený pán komisár, dámy a páni, Čierna Hora urobila za krátke obdobie svojej nezávislej existencie viditeľný pokrok. Boli položené základy nového štátu a schválená nová ústava, hospodárstvo vykazuje silný 8 % rast a do krajiny len za minulý rok pritiekli investície v hodnote 700 miliónov EUR. Bola podpísaná stabilizačná a asociačná dohoda a Čierna Hora vykročila na cestu budúceho plného členstva v Európskej únii. Ak má byť však táto cesta k členstvu v Európskej únii čo najkratšia a najrýchlejšia, Podgorica by mala urobiť mnoho dôležitých rozhodnutí. Je potrebné napríklad posilniť fungovanie právneho štátu okrem iného aj zabezpečiť nezávislé súdnictvo, je potrebné - omnoho priebojnejšie ako dosiaľ - bojovať proti korupcii, je potrebné zvýšiť transparentnosť rozhodovania v politických aj hospodárskych štruktúrach s cieľom zabezpečiť demokratické a spravodlivé fungovanie trhového hospodárstva. Pre hospodársky rozvoj Čiernej Hory má obrovský význam cestovný ruch. Aj tu je potrebné zabezpečiť jeho udržateľnosť, okrem iného, aj prijatím jednotného legislatívneho rámca pre oblasť životného prostredia a ochrany pobrežia.
<P>
Dámy a páni, prístupový proces Čiernej Hory a jej susedov umožňuje oveľa silnejšie rozvinutie regionálnej spolupráce. Som presvedčený, že táto regionálna spolupráca v rámci združenia CEFTA okrem iného prispeje aj k riešeniu mnohých politických, hospodárskych a sociálnych problémov, a to v celej oblasti. Chcel by som preto na záver svojho vystúpenia vyzvať Európsku komisiu, aby Čiernej Hore aj ostatným krajinám západného Balkánu účinne pomáhala pri rozvoji regionálnej spolupráce, a to predovšetkým v oblasti energetiky, dopravy a životného prostredia.
<SPEAKER ID="318" NAME="Ryszard Czarnecki" AFFILIATION="UEN">
(PL) Vážený pán predsedajúci, pán Swoboda sa pred chvíľkou správne zmienil o rozšírení korupcie v Čiernej Hore. Rád by som ho podporil citáciou údajov Transparency International, ktoré ukazujú, že na stupnici od 0 do 10 (kde 10 znamená neprítomnosť korupcie), dosahuje Čierna Hora 3,3. To znamená, že je na čele krajín, kde je korupcia hlavným problémom.
<P>
Dodal by som, že ďalším dramatickým problémom je v Čiernej Hore pašovanie. V tomto ohľade krajina skutočne nemá hranice. V nedávnom období sa objavil návrh zakázať fajčenie na verejných miestach, pričom zároveň v centre hlavného mesta si môžete kúpiť tisíce balíčkov pašovaných cigariet. V tomto ohľade má Čierna Hora zjavne pred sebou dlhú cestu k Európskej únii.
<P>
Na druhej strane je potrebné krajinu prinútiť, aby vyhovela kritériám Únie čo najskôr. Vítam skutočnosť, že je tu vidieť zjavný pokrok, napríklad, pokiaľ ide o súdnictvo alebo fungovanie správy. Musíme oceniť, čo Čierna Hora urobila v tejto oblasti od chvíle, keď dosť nečakane vyhlásila na základe referenda nezávislosť.
<P>
Domnievam sa, že Európska únia by mala vyslať jasný signál, že ak budú splnené príslušné podmienky, cesta do Únie bude kratšia. Musíme udržiavať reálnu perspektívu členstva - zjavne nie v priebehu dvoch, troch alebo štyroch rokov -, ale reálny podnet pre čiernohorskú spoločnosť k postupnému plneniu európskych noriem.
<SPEAKER ID="319" NAME="Bernd Posselt" AFFILIATION="PPE-DE">
(DE) Vážený pán predsedajúci, Čierna Hora nie je len jednou z najkrajších krajín na svete, ale je to tiež balkánska krajina s najstaršou tradíciou nezávislosti v moderných časoch. Keď bolo založené Belgicko, Čierna Hora bola už po storočie nezávislá a mala charakter štátu. To zdôrazňujem preto, že Čierna Hora je vždy neprávom prehliadaná ako nadbytočná malá krajina, ktorá sa neočakávane, hrou osudu, stala nezávislou.
<P>
Dovoľte, aby som povedal pánovi Markovovi, že Čiernu Horu zabral jej srbský spojenec po prvej svetovej vojne. Uskutočnilo sa pro forma parlamentné hlasovanie, ale nič iné. Existovalo silné čiernohorské hnutie za oslobodenie, ktorého činnosť trvala celé dvadsiate roky až do tridsiatych rokov. Tito potom obnovil nezávislosť Čiernej Hory v rámci Juhoslávie a podľa Titovej juhoslovanskej ústavy mala právo na odtrhnutie. Ale keď sa pokúsila toto právo využiť, boli jej do cesty kladené prekážky. Dnes je to nezávislá krajina na ceste k členstvu v Európskej únii.
<P>
Musíme podporovať jej demokratické sily. Ako už bolo povedané, to, ako sa Čierna Hora správa k menšinám, je príkladom pre mnohé krajiny v regióne, a preto menšiny podporili nezávislosť. Čo však stále potrebuje, je silnejší systém nezávislého vzdelávania, ako ten, ktorý poskytuje františkánske školské centrum v Túze neďaleko Podgorice. Súkromné vzdelávacie iniciatívy sú potrebné na to, aby zbavili krajinu jej meravosti.
<P>
Vyzývam vládu, aby pokračovala v rozhodnom tempe na tejto ceste k pluralizmu, a to nielen v hospodárstve, ale aj v školstve a v konštitučných a demokratických štruktúrach krajiny.
<P>
(potlesk)
<SPEAKER ID="320" NAME="Józef Pinior" AFFILIATION="PSE">
(PL) Vážený pán predsedajúci, niet pochýb, že Čierna Hora je príkladom pozitívneho vývoja na Balkáne, pokiaľ ide o štruktúru štátu, ústavu, právny poriadok, vstup na svetový trh a vytvorenie trhového hospodárstva. Preto niet pochýb, že by Európsky parlament mal podporiť dohodu o stabilizácii a pridružení medzi Európskou úniou a Čiernou Horou.
<P>
Zároveň však nesmieme zabúdať, že Čierna Hora musí ešte mnoho zmeniť a urobiť, predovšetkým čo sa týka právneho poriadku a boja proti korupcii. Zdôraznil by som, že v apríli 2007 Čierna Hora podpísala dvojstrannú dohodu so Spojenými štátmi o vylúčení z jurisdikcie Medzinárodného súdneho dvora. Táto dohoda je, žiaľbohu, v rozpore so spoločným postojom a základnými zásadami Európskej únie. Medzinárodný trestný súd je z hľadiska politika EÚ veľmi dôležitou inštitúciou. Dvojstranná dohoda má totiž nepríjemné následky, pokiaľ ide o dohodou s Úniou.
<P>
Nehovorím to preto, aby Európsky parlament začal o Čiernej Hore rozmýšľať negatívne. Naopak, domnievam sa, že Európska komisia a všetky európske inštitúcie by sa v súčasnosti mali snažiť pomôcť tejto krajine pripraviť sa na užšie vzťahy s Európskou úniou, predovšetkým v boji proti korupcii, posilňovaní právneho poriadku, budovaní trhového hospodárstva a vo vzdorovaní čiernemu trhu.
<SPEAKER ID="321" NAME="Paul Rübig" AFFILIATION="PPE-DE">
(DE) Vážený pán predsedajúci, vážený pán komisár, dámy a páni, príklad Čiernej Hory ukazuje, aké dôležité môže byť referendum. Preto rozumiem, prečo sa dnes tu v Parlamente vypínalo toľko plagátov volajúcich po referende, pretože samotná Lisabonská zmluva nám, samozrejme, ponúka možnosť poskytnúť Európanom takéto referendum. Domnievam sa, že je dôležité, že do takého konzultačného procesu je zapojená široká verejnosť a že má príležitosť vyjadriť svoje želania.
<P>
Som presvedčený, že v Čiernej Hore je takisto potrebné zlepšiť hospodárske štruktúry, ako už naznačil pán Posselt, dôležité sú najmä v tomto ohľade vzdelávacie ústavy a programy Európskej únie. V oblasti energie veľkú výzvu predstavujú a nevídané príležitosti skrývajú energetická účinnosť a obnoviteľné zdroje.
<P>
Takisto v odvetví telekomunikácií bolo pre Čiernu Horu vhodné uplatniť smernicu o roamingu do vnútroštátneho práva, pretože by, samozrejme, mohla prispieť k lepšej komunikácii s európskymi krajinami za rozumné ceny.
<P>
Nie je potrebné hovoriť, že jednou z kľúčových výziev je životné prostredie a zvláštny problém predstavuje oblasť nakladania s odpadom a čistiarní odpadových vôd. Pokiaľ hovoríme o veľkolepej kráse prírodného bohatstva, máme dôvod použiť najnovšie normy. Európska únia ponúka podporné environmentálne rámce, ktoré by mali byť čo najskôr zavedené.
<SPEAKER ID="322" NAME="Justas Vincas Paleckis" AFFILIATION="PSE">
(LT) Mnohokrát ďakujem pánovi spravodajcovi, ktorý mal tú česť predstaviť v tejto správe novú a zároveň starú európsku krajinu. Po "zamatovom rozvode" so Srbskom dostala Čierna Hora príležitosť ukázať neobmedzený potenciál malej hrdej krajiny. Na druhej strane by mala Čierna Hora ísť na čele rozvoja regionálnej spolupráce a pokračovať v posilňovaní práv menšín a prispievať k premene balkánskeho regiónu zo suda strelného prachu na záhradu národov.
<P>
Rovnako ako ďalšie krajiny, ktorých názvy sa objavili na mape len nedávno, čelí Čierna Hora niekoľkým nebezpečným výzvam: hlboko zakorenená korupcia, nezákonný obchod, čierne hospodárstvo atď. Je poľutovaniahodné, že niektorých zahraničných investorov, najmä tých z Ruska, táto mladá krajina priťahuje predovšetkým preto, že poskytuje jednoduché cesty k uzatváraniu nezákonných finančných dohôd. Rozhodnutie nepredať amerických zamestnancov Medzinárodnému trestnému súdu výmenou za vojenskú pomoc oslabuje dôveryhodnosť Čiernej Hory z hľadiska jej ochoty spolupracovať v mieri so svojimi susedmi a takisto z hľadiska jej oddanosti európskym cieľom.
<P>
Dnes Čiernu Horu poznačenú tieňmi minulosti priťahuje, rovnako ako niektoré jej susedné krajiny, vyhliadka na členstvo v Európskej únii. Samotná perspektíva členstva podporuje rozvoj demokracie, ľudských práv a lepších životných podmienok pre občanov. Uskutočnenie dohody o stabilizácii a pridružení by malo byť európskym vetrom do plachiet čiernohorských reforiem. Krajina môže čerpať zo skúseností, ktoré načerpalo na ceste k dosiahnutiu členstva v EÚ susedné Slovinsko a ostatné krajiny, ktoré sa k EÚ pripojili v novom tisícročí.
<P>
Iniciatíva Čiernej Hory vyhlásiť sa za ekologickú republiku je chvályhodná, ale cesta k dosiahnutiu dôveryhodného uskutočnenia môže byť dlhá.
<P>
Je dobré, že opona izolácie obklopujúca víza pre Čiernu Horu a ďalšie balkánske krajiny je roztrhnutá. Európska komisia a Rada by nemali váhať na polceste, ale mali by naďalej búrať túto prekážku spolu s finančnými a byrokratickými bariérami a pritom udržiavať silnú úroveň ochrany proti zločincom a ľuďom, ktorí porušujú zákon.
<SPEAKER ID="323" NAME="Olli Rehn">
člen Komisie. - Vážený pán predsedajúci, rád by som najskôr poďakoval poslancom za veľmi obsiahlu a dôležitú rozpravu a pánovi Vernolovi za jeho zanietenie.
<P>
Väčšina poslancov správne zdôraznila absolútnu nevyhnutnosť boja proti korupcii a zločinu a posilnenie právneho poriadku v Čiernej Hore. Úplne súhlasím: právny poriadok je nevyhnutne dôležitý pre všetky oblasti spoločnosti a podopiera fungovanie celej spoločnosti a hospodárstva. Práve preto Komisia trvá na urýchlenej reforme súdnictva v Čiernej Hore v rámci procesu príprav na pridruženie, rovnako ako v ďalších krajinách na západnom Balkáne. To je jedno z najdôležitejších politických meradiel pre pridruženie, ktoré by sa malo hodnotiť ako prvé.
<P>
Pán Vernola a mnohí ďalší poslanci takisto zdôrazňovali význam ekológie a životného prostredia. Komisia pomáha tomuto starovekému kráľovstvu stať sa ekologickou republikou v záhrade národov, ako povedal pán Paleckis, posilnením administratívnej výkonnosti Čiernej Hory, čo naopak umožňuje krajine priblížiť svoje zákony tým našim, napríklad v oblasti nakladania s odpadmi a vodou.
<P>
To, samozrejme, súvisí takisto s korupciou a ja by som rád citoval zo správy Komisie o pokroku. "Nenastalo žiadne zlepšenie v činnostiach potláčajúcich politickú korupciu. ... Správa verejného majetku vyvoláva vážne obavy. Je tu značný priestor pre korupciu, predovšetkým v prípadoch výstavby a územného plánovania, privatizácie, koncesií a verejnej správy." Toto je veľmi vážny problém, a preto je potrebné, aby Čierna Hora mala riešenie korupcie ako jednu zo svojich priorít.
<P>
Dovoľte mi tiež, aby som informoval vážených poslancov, že Komisia hodlá začiatkom budúceho roku - pravdepodobne v marci - prijať oznámenie, v ktorom zvážime pokrok od Solúnu, a Salzburgu v minulom roku, a stanovíme ukazovateľov pre budúcnosť. Jedným z takýchto problémov bude liberalizácia víz, o ktorej ste sa právom mnohí zmieňovali. Komisia začne dialóg o plánoch pre bezvízový styk, čo by malo pomôcť krajinám západného Balkánu s rozvojom v záujme splnenia podmienok, aby ich občania nepotrebovali víza na cesty do Európskej únie.
<P>
Chcem však zdôrazniť, že toto nie je v právomoci Komisie, ale v rukách vnútroštátnych vlád Európskej únie a kľúčovými subjektmi sú ministerstvá a ministri vnútra. Preto spojme svoje sily a uskutočníme účinný lobing u ministrov vnútra, rovnako ako u dotknutých krajín na západnom Balkáne, pretože si musíme byť istí, že všetky bezpečnostné požiadavky, ako je vydávanie dokumentov a hraničné kontroly, sú v úplnom poriadku, skôr ako pristúpime k liberalizácii víz.
<P>
A nakoniec, veľmi rád počujem o úspešnej parlamentnej spolupráci, ku ktorej dochádza medzi parlamentom Čiernej Hory a Európskym parlamentom. Viem, že je to veľmi dôležité - je to súčasť skutočnej politickej integrácie - a veľmi priaznivým spôsobom to pomáha k rozvoju inštitúcií v Čiernej Hore. Verím, že môžeme spolupracovať na posilnení demokratických inštitúcií a administratívnej výkonnosti Čiernej Hory. Som veľmi rád, že sa zhodneme na budúcom vývoji Čiernej Hory na jej ceste k Európskej únii.
<P>
(potlesk)
<SPEAKER ID="324" NAME="Predsedajúci">
Prijal som jeden návrh uznesenia na ukončenie rozpravy o vyhlásení Komisie.
<P>
Táto spoločná rozprava sa skončila.
<P>
Hlasovanie o návrhu uznesenia a o správe pána Vernola sa bude konať vo štvrtok 13. decembra 2007.
<P>
Písomné vyhlásenia (článok 142)
<SPEAKER ID="325" NAME="Bogdan Golik  " AFFILIATION="PSE">
písomne. - (PL) Vážený pán predsedajúci, ako poslanec Európskeho parlamentu s veľkým potešením vyjadrujem podporu uzatvoreniu dohody o stabilizácii a pridružení medzi Európskymi spoločenstvami a ich členskými štátmi a Čiernou Horou.
<P>
Domnievam sa, že spolupráca medzi Európskou úniou a Čiernou Horou bude v budúcnosti obojstranne výhodná, predovšetkým vďaka postupnému vytvoreniu dvojstrannej oblasti voľného obchodu. Tiež ma veľmi teší pokrok, ktorý Čierna Hora urobila na ceste k splneniu podmienok Európskej únie.
<P>
Stručne by som sa však zmienil o oblastiach, v ktorých, ako určujú odporúčania Komisie, musí Čierna Hora naďalej vyvíjať snahu, pokiaľ sa chce priblížiť Európskej únii. Najdôležitejšou úlohou je zlepšiť právny poriadok pomocou reformy verejnej správy v záujme posilnenia inštitúcií na všetkých úrovniach a účinne bojovať proti ich spolitizovaniu. Som si vedomý a oceňujem legislatívne úsilie, ktoré Čierna Hora v tejto oblasti vyvíja, ale najdôležitejšie je, aby postupne dostávali väčšiu praktickú účinnosť. Čiernohorskí predstavitelia tiež musia dosiahnuť väčšiu transparentnosť v otázkach rozpočtovej kontroly, správy verejných financií a verejných súťaží.
<P>
Som presvedčený, že keď bude Čierna Hora uskutočňovať všetky odporúčania Európskej komisie, bude možné nasmerovať krajinu na priamu cestu k pridruženiu.
