<CHAPTER ID="006-01">
1. Voľba európskeho ombudsmana (hlasovanie) 
<SPEAKER ID="104" NAME="Margot Wallström">
podpredsedníčka Komisie. - Vážený pán predsedajúci, predovšetkým chcem zablahoželať pánovi Nikiforosovi Diamandourosovi k zvoleniu za európskeho ombudsmana.
<P>
Vo svojej správe za minulý rok európsky ombudsman uviedol, že rozhodujúce je budovať dôveru občanov v EÚ, a s tým môžeme všetci súhlasiť. Dôležitou úlohou nás všetkých je prispievať k tejto významnej činnosti, či už ako inštitúcie, alebo ako jednotlivci.
<P>
Vzťahy medzi Komisiou a ombudsmanom boli vždy veľmi dobré a veľmi konštruktívne. Myslím si, že naša spolupráca je dokonca čoraz plynulejšia a produktívnejšia.
<P>
Európsky ombudsman a jeho zamestnanci prostredníctvom svojho vyšetrovania významným spôsobom prispievajú k rozvoju a posilneniu kultúry služieb v rámci Komisie. Vzali sme si dôležité poučenia z jeho kritických pripomienok a sme tiež svedkami zvýšenej ochoty uzavrieť prípady zmierlivým riešením. Tento vývoj by mal pokračovať a viem, že Komisia bude aj naďalej pozorne sledovať činnosť ombudsmana a privíta jeho návrhy.
<P>
Nasledujúce roky budú pre ombudsmana zaujímavé a prinesú množstvo úloh. Mám, samozrejme, na mysli nové možnosti, ktoré ponúka Lisabonská zmluva. Všetci viete, že v Charte základných práv je zakotvené právo na dobrú správu vecí verejných.
<P>
Vôbec nepochybujem, že ombudsman bude výraznejšie prispievať k posilňovaniu demokracie v Európe. Nástrojmi na dosiahnutie tohto cieľa sú transparentnosť a inštitúcie kladúce dôraz na služby. Je povinnosťou nás všetkých podporiť ho v tejto činnosti.
<P>
Ešte raz vám blahoželám k zvoleniu a želám vám všetko najlepšie pri veľmi dôležitých úlohách, ktoré na nás všetkých čakajú.
