<CHAPTER ID="020">
Barcelonský proces: Únia pre Stredozemie (rozprava) 
<SPEAKER ID="144" NAME="Predsedajúca">
Ďalším bodom programu je správa pani Napoletanovej v mene Výboru pre zahraničné veci o barcelonskom procese: Únia pre Stredozemie.
<SPEAKER ID="145" NAME="Pasqualina Napoletano" LANGUAGE="IT">
Vážená pani predsedajúca, vážená pani Ferrerová-Waldnerová, vážený pán Vondra, vážené dámy a páni, prostredníctvom tejto správy má Parlament v úmysle konštruktívne prispieť k upevneniu Euro-stredomorského partnerstva.
<P>
Návrhy vyplývajúce z parížskeho samitu, ktorý sa konal 14 .júla minulý rok, dávajú do popredia dva ciele zasluhujúce si našu pozornosť. Prvým z nich je dať praktickú podobu projektom hospodárskej, regionálnej a environmentálnej integrácie a dosiahnuť ich účinnosť vytvorením sekretariátu povereného touto úlohou a za pomoci financovania z verejného a súkromného sektora. Druhým cieľom je upevniť politický dialóg v rámci celého procesu prostredníctvom nových inštitúcií, ako sú spoločné predsedníctvo, samit hláv štátov alebo vlád a pravidelné schôdze ministrov zahraničných vecí. V tejto súvislosti by som chcela vyzdvihnúť úlohu Euro-stredomorského parlamentného zhromaždenia, ktoré bolo uznané vo vyhláseniach z Paríža a Marseille.
<P>
Parlament chce pomôcť pri hľadaní cesty z mŕtveho bodu, ktorý nasledoval po tragických udalostiach v Gaze. Veľa však záleží na stratégii, ktorú prijme nová izraelská vláda vytvorená po voľbách. Zároveň chcem pripomenúť, že v blízkej budúcnosti sa stretne Európsko-stredomorské parlamentné zhromaždenie a ukáže, akú úlohu musia zohrávať parlamenty aj v takejto ťažkej situácii.
<P>
Chceli by sme upozorniť na význam inštitúcií, v ktorých je zapojená Európska únia a krajiny južného a východného Stredozemia a zároveň pripomenúť nevyhnutnosť predísť tomu, aby sa celý proces obmedzil výlučne na medzivládny prístup. Veríme v širokú účasť občianskej spoločnosti a sociálnych partnerov, a to hlavne preto, že hospodárska kríza môže zhoršiť už aj tak neúnosné problémy, ako sú nezamestnanosť a zvyšujúci sa migračný tlak, a tým ešte viac sťažiť zvládnutie tohto javu. Vyžadujeme, aby sa viac pozornosti venovalo problematike ľudských práv, ktorá vo väčšej alebo menšej miere ovplyvňuje správanie všetkých partnerských krajín.
<P>
Pokiaľ ide o inštitúcie, majme na pamäti, že so začiatkom platnosti Lisabonskej zmluvy si môže Európska únia zabezpečiť jasné a štruktúrované zastúpenie prostredníctvom nových osobností vo funkcii predsedu Rady a európskeho ministra zahraničných vecí. Medzitým by bolo prospešné zaistiť kontinuitu v európskej prítomnosti, prinajmenšom v spoločnom predsedníctve. Vieme, že české predsedníctvo je tomu prístupné a dúfame, že aj švédske predsedníctvo bude ochotné tento odkaz prijať.
<P>
Vážená pani predsedajúca, vážené dámy a páni, chcela by som sa poďakovať všetkým svojim kolegom a predstaviteľom jednotlivých politických skupín a výborov za ich názor. Všetci prispeli k vypracovaniu tejto správy, ktorá má podľa môjho názoru širokú podporu.
<SPEAKER ID="146" NAME="Alexandr Vondra">
úradujúci predseda Rady. - Vážená pani predsedajúca, som vďačný za túto príležitosť prispieť do dnešnej diskusie týkajúcej sa otázky barcelonského procesu: Únie pre Stredozemie. Viem, že Parlament ho sleduje s osobitným záujmom. Treba pochváliť hlavne pani Pasqualinu Napoletanovú. Výsledkom je návrh uznesenia, o ktorom budete neskôr hlasovať a ktorý je významným príspevkom k našej spoločnej práci.
<P>
Na parížskom samite, ktorý sa konal v júli minulý rok, bola vytvorená Únia pre Stredozemie a ustanovené partnerstvo postavené na existujúcom barcelonskom procese. Prioritou súčasného rotujúceho predsedníctva je upevňovanie tohto partnerstva. Hoci Lisabonská zmluva ešte nevstúpila do platnosti, môžem vás uistiť, že v duchu spoluzodpovednosti venujeme osobitnú pozornosť rozvoju tejto iniciatívy a najmä regionálnym projektom. Tie sú dôležité. Občanom daných regiónov ponúkajú konkrétne signály o tom, že partnerstvo pracuje v ich prospech.
<P>
Únia pre Stredozemie nie je jediným mechanizmom spolupráce. Bilaterálny rozmer pretrváva v Európskej susedskej politike. V niektorých prípadoch ho dopĺňa predvstupový rámec a, ako v prípade Mauritánie, aj rámec AKT.
<P>
Všetky tieto snahy podporujú reformu v jednotlivých krajinách a posilňujú regionálnu spoluprácu. Prirodzene, susedská politika má aj dôležitý východný rozmer a my veľmi vítame paralelný rozvoj tejto politiky.
<P>
Parížsky samit odsúhlasil pokračovanie iniciatív v štyroch kľúčových oblastiach: zníženie znečistenia Stredozemného mora, budovanie námorných ciest a pozemných diaľnic, civilná ochrana a rozvoj alternatívnych zdrojov energie, napríklad prostredníctvom Plánu pre odvetvie slnečnej energie v Stredozemí.
<P>
Osobitná pozornosť sa venuje aj vyššiemu vzdelávaniu a výskumu, ako aj podpore podnikania pomocou stredozemskej iniciatívy pre rozvoj podnikov. Ako bolo odsúhlasené minulý rok v Marseille, technickými aspektmi návrhov projektov predložených v tejto oblasti sa bude zaoberať sekretariát, ktorý má byť zriadený v Barcelone.
<P>
Okrem týchto konkrétnych projektových oblastí sa budú ministerské konferencie Únie pre Stredozemie zaoberať viacerými globálnymi problémami, ktoré sa dotýkajú nás všetkých. K nim patrí dosiahnutie mieru a bezpečnosti v tomto regióne, sociálny a geopolitický dosah hospodárskej krízy, environmentálne obavy, riadenie migračných tokov a úloha žien v našich spoločnostiach.
<P>
Viem, že pre tento Parlament sú dôležité dve konkrétne oblasti spolupráce, ktoré majú aj našu plnú podporu. Prvou z nich je medziparlamentná spolupráca prostredníctvom vytvorenia Euro-stredomorského parlamentného zhromaždenia a jeho výborov. Táto iniciatíva je kľúčovou vo formovaní silného parlamentného rozmeru Únie pre Stredozemie. Ako sa uvádza v našom uznesení, poslúži na upevnenie jeho demokratickej legitimity. Zároveň pomôže propagovať základné hodnoty, ktoré sú podstatou Európskej únie. Veľmi vítame spôsob, akým ste vy a váš predseda prijali túto iniciatívu a ponúkame vám plnú podporu.
<P>
Druhou oblasťou, o ktorej som presvedčený, že by mala byť našou osobitnou prioritou, je rozvoj medzikultúrnych vzťahov. Je to rozhodujúce, ak máme podporovať lepšie porozumenie medzi kultúrami v regióne Stredozemného mora. Treba do toho zapojiť občiansku spoločnosť, sociálnych a tiež regionálnych partnerov. Mimoriadne dôležitú úlohu v tejto oblasti zohráva Nadácia Anny Lindhovej.
<P>
Únia pre Stredozemie nám ponúka potenciál na rozvoj lepších vzťahov medzi jej členmi. Nedávne udalosti ukázali, že to nie je jednoduché, zároveň však podčiarkli význam pokračovania našej práce v tomto smere. Sme si iba dobre vedomí ťažkostí, ktorým čelí obyvateľstvo tohto regiónu v dôsledku krízy v Gaze. Ako viete, viedli k oddialeniu stretnutí Únie pre Stredozemie. Predsedníctvo je však presvedčené, že regionálna spolupráca a dialóg sú cestou k dosiahnutiu mieru, budovaniu dôvery a vytváraniu prosperity. Určite chceme, aby sa čo najskôr pokračovalo v práci v rámci Únie pre Stredozemie.
<P>
Z tohto dôvodu práve teraz české predsedníctvo EÚ a spoločné francúzske predsedníctvo Únie pre Stredozemie v mene členských štátov EÚ, ktoré sú aj členmi Únie pre Stredozemie, a pravdepodobne v spolupráci s egyptským spoločným predsedníctvom pripravujú diplomatický demarš adresovaný našim arabským partnerom. Jeho cieľom je žiadať o okamžité obnovenie všetkých činností Únie pre Stredozemie, ku ktorému by malo automaticky a bez akéhokoľvek podmieňovania dôjsť po samite Ligy arabských krajín v Dauhe koncom marca. Chceme využiť konferenciu darcov pre Gazu, ktorá sa bude konať 2. marca v egyptskom Šarm-el-Šejchu, ako príležitosť na ďalšiu diskusiu medzi tromi ministrami zahraničných vecí: Karlom Schwarzenbergom, českým ministrom zahraničných vecí, Bernardom Kouchnerom, francúzskym ministrom zahraničných vecí a egyptským ministrom zahraničných vecí.
<SPEAKER ID="148" NAME="Benita Ferrero-Waldner" LANGUAGE="FR">
Vážený pán predsedajúci, vážená pani Napoletanová, dovoľte mi najprv zablahoželať vám k vykonanej práci, pretože jej výsledkom je správa, ktorá je skutočne významná vo viacerých rovinách.
<P>
Po prvé, pretože je vskutku pozitívnym a konštruktívnym príspevkom Európskeho parlamentu k vymedzeniu koherentnej euro-stredomorskej politiky. Je to úloha, v ktorej sme hlboko zaangažovaní.
<P>
Ďalej, ako ste správne zdôraznili, Úniu pre Stredozemie treba rozšíriť. Nesmie zostať výhradne medzivládnou, ale musí byť vhodne dopĺňaná, a teda prístupná účasti iných subjektov, ako sú miestne a regionálne orgány. Je dôležité posilniť jej parlamentný rozmer prostredníctvom upevnenia úlohy parlamentného zhromaždenia a tiež zaistiť trvalé zapojenie občianskej spoločnosti.
<P>
Je pravda, že úlohou Únie pre Stredozemie je na inštitucionálnej a politickej úrovni prispieť k rozvoju paritného charakteru regionálneho partnerstva vyžadujúceho si opätovné naštartovanie. Je však tiež pravda, že sa to dá dosiahnuť iba na základe acquis z Barcelony, ktorý je potrebné rozšíriť a zjednotiť.
<P>
Súčasťou tohto acquis je financovanie regionálnej spolupráce zo strany Komisie. Preto dnes nie je dôvod na jej spochybňovanie. Naopak, Komisia podporuje a zabezpečuje súdržnosť krokov Európskej únie v tomto regióne, keďže jej ciele sú plne zlučiteľné s cieľmi Európskej susedskej politiky, ktorá je hlavným rámcom našich bilaterálnych vzťahov s krajinami tohto regiónu.
<P>
Vzhľadom na to, že Únia pre Stredozemie je iniciatívou, ktorá predstavuje neoddeliteľnú súčasť európskeho rámca, to isté platí aj pre dodržiavanie metód Spoločenstva týkajúcich sa mechanizmu rozhodovania a stanovenia priorít v rámci Európskej únie.
<P>
Vážený pán predsedajúci, ustanovujúci samit Únie pre Stredozemie mal, ako iste viete, trojaký cieľ spočívajúci v obnovení politickej vitality euro-stredomorských vzťahov, zmene inštitucionálneho riadenia vzťahov v prospech spoločného vedenia tejto iniciatívy a nakoniec v upevnení mnohostrannej spolupráce medzi Európskou úniou a partnerskými krajinami Stredozemia v rámci projektov v oblasti štrukturálnych opatrení, ktoré budú viesť k subregionálnej integrácii a môžu zmierniť rozdiely medzi oboma pobrežiami Stredozemného mora.
<P>
Nepochybne musíme zmierniť tieto rozdiely, a to pomocou sociálneho a hospodárskeho rozvoja, zvýšením obchodu a investícií. Na ideologický radikalizmus, pre ktorý je nedostatok rozvoja a pocit nespravodlivosti živnou pôdou, musíme odpovedať dialógom a politickými riešeniami konfliktov. Musíme sa venovať zodpovedným a jednotným migračným politikám, ako ste povedali, aby sme mohli ťažiť z demografickej stability v Európe a demografického rozvoja krajín Stredozemia. Máte tam niekoľko príkladov úloh, ktorým musíme v rámci Únie pre Stredozemie čeliť spolu s našimi partnermi.
<P>
Samozrejme vieme, že tieto ciele nemôžeme dosiahnuť bez parlamentnej podpory Európskeho parlamentu a Euro-stredomorského parlamentného zhromaždenia. Podľa toho pracujeme a sme pevne presvedčení, že vo všetkých týchto otázkach sa Európska komisia bude môcť spoliehať na vašu spoluprácu. Za to by som sa vám už vopred chcela poďakovať.
<P>
Prirodzene, tiež vieme, že vzhľadom na veľmi znepokojujúcu situáciu na Blízkom východe, ktorá nasledovala po vojne v Gaze a o ktorej sme dnes diskutovali, máme skutočný problém: nemôžeme nechať Úniu pre Stredozemie v politickom vákuu. Vždy sme to hovorili. Je to naozaj pravda.
<P>
Viedlo to k súčasnému prerušeniu práce, čo mi je osobne veľmi ľúto. Dúfame však, že sa opäť do nej pustíme niekedy v nasledujúcom období. Veľmi dôležité bude stretnutie, ktoré sa má konať v Šarm-el-Šejchu a na ktorom má Komisia významný podiel ako spoluorganizátor. Verím, že po ňom budú nasledovať ďalšie stretnutia. V podstate sa už urobilo veľa práce a keď sa Komisia niečomu venuje, robí to veľmi vážne.
<P>
Okrem toho sa urobilo veľa v oblasti pravidiel upravujúcich prácu sekretariátu, ktoré sú už v platnosti a ktoré by mali umožniť začatie jeho činnosti.
<SPEAKER ID="149" NAME="Vural Öger" LANGUAGE="DE">
Vážený pán predsedajúci, vážená pani Napoletanová, vážené dámy a páni, Únia pre Stredozemie by mala oživiť barcelonský proces, ktorý začal v roku 1995. Žiaľ, dnes sa musíme vyrovnať s tým, že nedávna kríza na Blízkom východe spôsobila, že projekt nebol realizovaný. Otvorenie sekretariátu v Barcelone sa odsunulo na neurčito a sľúbené peniaze nemôžu byť poskytnuté.
<P>
Doteraz nemáme žiadny hmatateľný výsledok, čo ma veľmi mrzí. Sám seba sa pýtam, či sme sa príliš nesústreďovali iba na inštitúcie a či to nie je dôvodom súčasnej bezvýchodiskovej situácie. Podcenili sme dosah politických kríz na Úniu pre Stredozemie?
<P>
Ako môžeme zabezpečiť pokračovanie projektov? V histórii európskej integrácie sme boli veľmi úspešní v hospodárskej a obchodnej sfére. Práve z tohto dôvodu sme vo Výbore pre medzinárodný obchod premýšľali, ako by sa dali tieto fungujúce mechanizmy využiť u našich susedov v južnej Európe. Jedným z cieľov je do roku 2010 vytvoriť oblasť voľného obchodu. Aj tu však existujú dôvody na zastavenie tejto snahy. Keďže politické konflikty tento proces blokujú, mali by sme posilniť hospodársku oblasť.
<P>
Medzinárodný obchod by mohol mať prospešný vplyv nielen na hospodárku, ale tiež - a najmä - na politickú a sociálnu situáciou v regióne. Z tohto pohľadu je regionálna hospodárska integrácia kľúčová. Rovnako musia naši južní susedia užšie vzájomne spolupracovať.
<P>
Krajiny, ktoré už majú sieť dvojstranných obchodných vzťahov, by sa mali zároveň presvedčiť o pridanej hodnote viacstranného rozmeru. Dôležitú úlohu bude hrať sprostredkovanie výhod hospodárskej integrácie miestnych občanom. Bol by to krok k stabilizácii situácie v južnej oblasti Stredozemia. Kvôli nám všetkým, ale predovšetkým občanom tohto regiónu by som bol rád toho svedkom.
<SPEAKER ID="150" NAME="Íñigo Méndez de Vigo" LANGUAGE="ES">
Báseň nie je nikdy dokončená, je iba prerušená, povedal stredomorský básnik, ktorý sa narodil v Sète. Domnievam sa, že niečo podobné sa stalo aj v prípade barcelonského procesu: neskončil sa, ale bol prerušený - prinajmenšom sčasti.
<P>
Z tohto dôvodu je Parlament presvedčený, že úsilie zamerané na oživenie barcelonského procesu vyvinuté počas francúzskeho predsedníctva je významné. Práve preto sme vo Výbore pre ústavné veci aktívne spolupracovali na správe pani Napoletanovej, ktorej chcem týmto poďakovať za trpezlivosť a pochopenie.
<P>
Prečo sa Výbor pre ústavné veci zaujímal o túto tému, pán predsedajúci? Z niekoľkých dôvodov. Prvým je zaistiť spojitosť barcelonského procesu s Úniou pre Stredozemie. Druhým, vyhnúť sa opakovaniu štruktúr a zakotviť tento proces do inštitucionálneho rámca Únie. A tretím, ako už uviedla pani Ferrerová-Waldnerová, je potreba povedať, že nejde iba o medzivládny proces a zdôrazniť jeho parlamentný rozmer.
<P>
Práve z tohto dôvodu sme vo Výbore pre ústavné záležitosti takí neústupní v otázkach, ktoré 13. júla 2008 vzniesol pán predseda Pöttering. Týkajú sa každoročných zasadnutí parlamentného zhromaždenia, vytvárania skupín na základe politických rodín a vypracovania konzultačných správ.
<P>
Rovnako sme sa snažili pomôcť Rade pri prijímaní dôležitých rozhodnutí. Vážený pán Vondra, tento Parlament chce spolupracovať s Radou. Stanovili sme kritériá, ktoré musí spĺňať sídlo sekretariátu novej Únie pre Stredozemie. Zhodou okolností týmto kritériám vyhovovalo mesto v krajine, ktorú dobre poznám a v podstate Výbor pre ústavné záležitosti rozhodol, že Barcelona by mohla byť dobrým sídlom sekretariátu. Okrem toho ju ministri krátko nato uznali, čo, pán predseda, opäť odzrkadľuje snahu spolupracovať s Radou.
<P>
Začal som citovaním Paula Valéryho, dovoľte mi teda skončiť jeho veršom: "Tu n'as que moi pour contenir tes craintes!”
<P>
Som presvedčený, že na utíšenie strachu na obidvoch pobrežiach Stredozemného mora neexistuje nič lepšie ako úspech Únie pre Stredozemie. Vážený pán predseda, verme, že to tak bude a pani Napoletanová, ešte raz ďakujeme za vaše porozumenie a pomoc.
<SPEAKER ID="151" NAME="Vito Bonsignore" LANGUAGE="IT">
Vážený pán predsedajúci, dámy a páni, blahoželám pani Napoletanovej k úsiliu a vyváženosti, ktorú vniesla do tejto problematiky a ďakujem pani Ferrerovej-Waldnerovej, ktorá vždy venuje pozornosť našej činnosti, za dôležitú prácu, ktorú vo svete robí.
<P>
Musíme ukázať veľkú jednotnosť, pretože problémy a úlohy, ktorým v Stredozemí čelíme, sú mimoriadne zložité. Ak zvážime, že strategicky sme bok po boku so Spojenými štátmi, musíme sa usilovať o významnejšiu a vplyvnejšiu pozíciu Európy.
<P>
Skupina Európskej ľudovej strany (kresťanských demokratov) a európskych demokratov robí už roky všetko pre to, aby mala Európa skutočne najsilnejšiu a najaktívnejšiu pozíciu. Financovanie nestačí. Samotné financovanie je nedostačujúce. Je potrebné skutočné, obnovené politické konanie. Jednou z mnohých spoločných úloh je riešenie prisťahovalectva do Európy. S týmto problémom sa nedá vyrovnať prostredníctvom spolupráce s politickými protivníkmi, ani pomocou populizmu. Vyžaduje si to skôr prísnu kontrolu dodržiavania zákonov a Európskeho dohovoru o ľudských právach.
<P>
Únia pre Stredozemie, Euro-stredomorské parlamentné zhromaždenie a spoločná zahraničná politika vo vzťahu k juhu sú vynikajúcimi a legitímnymi nástrojmi, ktoré sa môžu použiť pri budovaní silnejšieho, významnejšieho a presvedčivejšieho postavenia Európy.
<P>
Z tohto dôvodu bude moja politická skupina hlasovať proti pozmeňujúcim a doplňujúcim návrhom predloženým krajnou ľavicou. Myslíme si, že sú príliš sporné a málo konštruktívne. Moje politické krídlo sa snaží dodať nový podnet tejto významnej činnosti, ktorá sa v blízkej budúcnosti stane nevyhnutnou. Práve preto podporujeme opätovné zavedenie Euro-stredomorského parlamentného zhromaždenia, nie však ako jednoduchého diskusného fóra, ale miesta, kde sa budú robiť významné spoločné rozhodnutia týkajúce sa našej budúcnosti a budúcnosti všetkých, ktorí žijú na pobreží Stredozemného mora.
<SPEAKER ID="152" NAME="Carlos Carnero González">
v mene skupiny PSE. - (ES) V prvom rade by som chcel v mene Socialistickej skupiny zablahoželať pani Napoletanovej k vynikajúcej správe, ktorú nám dnes popoludní predložila a predovšetkým preto, lebo sa stala Euro-stredomorským da prima ora. Bez jej práce a podnetov by sme si najprv nevedeli predstaviť Euro-stredomorské parlamentné fórum a následne ani Euro-stredomorské parlamentné zhromaždenie. Rovnako by sme dnes neboli v pozícii požadovať postavenie, ktoré by v tom, čo sa snažíme presadiť, mali mať zástupcovia občanov.
<P>
Chcel by som nasledovať svojho kolegu pána Méndeza de Vigu, ktorý často cituje veľké literárne osobnosti, a pripomenúť výrok zo Shakespearovho Kráľa Leara. Hovorí sa v ňom:"Pokiaľ si môžeme povedať že je najhoršie, ešte nie je najhoršie." Snažili sme sa robiť opak, pretože v čase, keď je situácia na Blízkom východe horšia ako kedykoľvek predtým, sme vytvorili nástroj určený nato, aby tento región ako celok prispel k politickému, hospodárskemu a sociálnemu rozvoju ako základného rámca pre riešenie konfliktov. Koniec koncov tým Únia pre Stredozemie je. Je to Únia pre Stredozemie, ktorá nie je ex novo, ale má svoje korene v barcelonskom procese a vytvára nové inštitúcie ako stály sekretariát, ktorý sa bude nachádzať v Barcelone. Je tým, čo ako občania Európy, Stredozemia, Španielska a tiež ako zástupcovia Parlamentu, ktorí o to žiadali, vítame. Je to prijatie Euro-stredomorského parlamentného zhromaždenia čím má byť: možnosťou pre poslancov a občanov vyjadriť sa v rámci Únie.
<P>
EMPA musí dostať čo si zaslúži: úlohy týkajúce sa konzultácií, monitorovania a návrhov. Únia pre Stredozemie musí vychádzať zo spoločného riadenia, musí mať dostatočné financovanie a zameriavať sa na regionálnu integráciu, ako aj zaisťovať potreby občanov. Týmto spôsobom budeme môcť vytvoriť Stredozemie mieru, solidarity a tiež alianciu civilizácií.
<SPEAKER ID="153" NAME="Marios Matsakis">
v mene skupiny ALDE. - Vážený pán predsedajúci, aj ja by som chcel zablahoželať pani Napoletanovej, a to nielen k vynikajúcej správe, ale tiež k cennej spolupráci, ktorú ponúkla tieňovým spravodajcom. Predmet tejto správy je mimoriadne významný, keďže sa zaoberá možnosťou vytvorenia Euro-stredomorskej únie štátov, ktoré viaže priateľstvo a spolupráca a ktoré majú spoločný cieľ, a to zabezpečiť mier, stabilitu a prosperitu pre všetkých občanov.
<P>
Nie je to ľahká úloha, hlavne preto, lebo regionálne konflikty ako je izraelsko-palestínsky problém sa niekedy ťažko riešia, prípadne zvládajú. Napriek tomu nikdy nesmieme stratiť nádej, lebo Únia pre Stredozemie môže byť nápomocná iba vtedy, ak si nádej zachováme. Ktovie, možno pomôže premeniť nádej na skutočnosť vo forme dlhodobej stability a trvalých riešení regionálnych problémov.
<P>
V tejto rozprave treba upozorniť na cenný príspevok francúzskej vlády k spusteniu navrhovaného projektu a tiež treba zopakovať, že vytvorenie Únie pre Stredozemie nie je alternatívou k plánovanému pristúpeniu Turecka k EÚ. Musíme sa presvedčiť, že občania Turecka to vedia a uvedomujú si, že nejde o žiadny skrytý cieľ alebo podvod.
<P>
Napokon, pokiaľ ide o pozmeňujúce a doplňujúce návrhy, ktoré máme pred sebou, skupiny ALDE a PSE sa dohodli na piatich kompromisných návrhoch s cieľom vylepšiť túto správu. Päť dodatočných pozmeňujúcich a doplňujúcich návrhov, ktoré predložila skupina GUE/NGL nepovažujeme za prínosné, a preto ich moja skupina nepodporí.
<P>
Ešte raz blahoželám pani spravodajkyni.
<SPEAKER ID="154" NAME="Salvatore Tatarella" LANGUAGE="IT">
Vážený pán predsedajúci, vážené dámy a páni, bezvýhradne podporujem každú iniciatívu zameranú na vytvorenie Únie pre Stredozemie.
<P>
Z tohto pohľadu verím, že pozícia Euro-stredomorského parlamentného zhromaždenia sa posilní aj prostredníctvom zintenzívnenia jeho vzťahov s partnerskými krajinami Stredozemia, ako aj tým, že bude môcť dávať odporúčania schôdzam ministrov zahraničných vecí a ako pozorovateľ sa zúčastňovať na stretnutiach hláv štátov a vlád, ministerských stretnutiach a prípravných stretnutiach organizovaných vyššími úradníkmi.
<P>
Chcel by som zdôrazniť potrebu podporiť úlohu a iniciatívy Nástroja pre euro-stredomorské investície a partnerstvo a tiež vytvoriť Euro-stredomorskú investičnú banku, čo bolo už pred nejakým časom ohlásené, ale zatiaľ sa neuskutočnilo.
<P>
Podporujem návrh na vytvorenie Euro-stredozemského zhromaždenia regionálnych a miestnych samospráv podľa vzoru podobných európskych inštitúcií s cieľom ešte viac zapojiť regióny a mestá, ako aj vytvorenie Euro-stredozemského hospodárskeho a sociálneho výboru s cieľom zapojiť sociálnych partnerov a občiansku spoločnosť.
<P>
V rámci politiky zameranej na realizáciu veľkých projektov v oblasti obnoviteľnej energie a energetickej infraštruktúry vítam tiež návrh na zriadenie Euro-stredozemského energetického spoločenstva.
<P>
Okrem toho dúfam, že táto únia bude vždy zohrávať efektívnu úlohu v hľadaní mieru, riešení konfliktov, posilňovaní demokracie, ochrane náboženskej slobody, ako aj v boji proti terorizmu, obchodovaniu s drogami, organizovanému zločinu a obchodovaniu s ľuďmi.
<P>
A napokon, únia sa spolu so zainteresovanými štátmi nesmie vyhýbať úlohe týkajúcej sa riadenia migračných politík a tokov v oblasti Stredozemného mora. Už sa nemôže zameriavať iba na bezpečnosť, právny štát a potláčanie nelegálneho prisťahovalectva, ale predovšetkým musí upriamiť svoju pozornosť na aktívnu politiku, zdroje spoločných pravidiel a cielenú a trvalo udržateľnú zamestnanosť.
<SPEAKER ID="155" NAME="David Hammerstein" LANGUAGE="ES">
Ďakujem pani Napoletanovej za túto vynikajúcu správu. Pár dní pred vypuknutím vojny v Gaze som zastupoval Parlament a Euro-stredomorské parlamentné zhromaždenie (EMPA) na poslednej ministerskej konferencii v Jordánsku, ktorá sa konala pred opätovným prerušením aktivít následkom násilia na Blízkom východe. Bola to konferencia o vode. Bola to ministerská konferencia o jednom z kľúčových problémov, ktorý si vyžaduje spoluprácu v celej oblasti Stredozemia, ktorý bude príčinou konfliktov a ktorý je otázkou prežitia, ako aj zameraním pre možné veľké projekty v Stredozemí týkajúce sa slnečnej energie, prepravy vody a mnohých iných záležitostí.
<P>
Také rozhodujúce to je. Tieto činnosti Únie pre Stredozemie boli prerušené. Dúfam, že onedlho budú obnovené a povedú k posunu v situácii na Blízkom východe.
<P>
V oblasti Stredozemia máme niekoľko veľmi náročných cieľov. Výsledky sú však oveľa skromnejšie, najmä pokiaľ ide o oblasť ľudských práv, demokracie a životného prostredia.
<P>
Tiež musíme podporiť trh juh-juh a spoluprácu medzi krajinami juhu a nie byť posadnutý myšlienkou veľkého voľného trhu v oblasti Stredozemia, ktorému nepredchádzala spolupráca medzi krajinami s pevne zakorenenými konfliktami prichádzajúcimi jeden po druhom.
<P>
Zároveň musíme riešiť energetickú krízu. Tá je spolu so súčasnou hospodárskou krízou príležitosťou pokračovať v projektoch, ktoré sú dôležité pre Európu a tiež jej južných susedov. Ide najmä o plány týkajúce sa solárnych tepelných elektrární (vysokoteplotných) a vytvorenia spoľahlivých, čistých sietí, ktoré budú spájať severnú Afriku, Blízky východ a Európu v boji proti zmene klímy a hospodárskej kríze.
<SPEAKER ID="156" NAME="Willy Meyer Pleite" LANGUAGE="ES">
Vážený pán predsedajúci, v prvom rade by som chcel poďakovať pani Napoletanovej za jej prácu. Po druhé, by som chcel povedať, že ako tieňový spravodajca som požiadal svoju skupinu, aby nehlasovala v prospech tejto správy, a to z dvoch základných dôvodov.
<P>
Prvým je skutočnosť, že nedávny konflikt, nedávny izraelský útok na Gazu je taký závažný, že nemôže ostať nepotrestaný. Nie je to prvýkrát a všetko má svoje medze. Tento útok na suverenitu Palestíny je však taký kritický, že znemožňuje uskutočnenie dohody z Annapolisu a blokuje plán vytvorenia palestínskeho štátu, ktorý je jedinou možnosťou na to, aby Únia pre Stredozemie pracovala v mieri a solidarite.
<P>
Druhým dôvodom môjho odporúčania nehlasovať za túto správu bola skutočnosť, že v prípade voľného obchodu sa neprihliada na regionálne rozdiely. Podľa nás je nevyhnutné, aby sa z hľadiska rovnakého zaobchádzania s každým brali v rámci obchodných záležitostí do úvahy regionálne rozdiely a individuálne črty každej krajiny.
<SPEAKER ID="157" NAME="Luca Romagnoli" AFFILIATION="NI">
(IT) Vážený pán predsedajúci, vážené dámy a páni, premýšľam, že ja, naopak, budem hlasovať za návrh uznesenia pani Napoletanovej. Podľa môjho názoru je strategicky dôležité identifikovať významné projekty, ktoré sa majú realizovať a tiež je rovnako užitočné zdôrazniť potrebu prijať prístup takzvaných programových paktov, aby sa tak mohlo stať. Tieto pakty by však mali vychádzať - a som presvedčený, že to treba vyzdvihnúť - zo zásady subsidiarity.
<P>
Úprimne povedané, tak trocha ma mätie výzva dodať riadeniu spoločných migračných politík nový impulz, hoci chápem význam spolupráce medzi členskými štátmi. Nielen to. Spolupráca s krajinami na južnom pobreží Stredozemného mora je nesporne dôležitá a treba ju realizovať.
<P>
Pravdupovediac, mám tiež obavy týkajúce sa hospodárskych a obchodných iniciatív, ktoré majú pripraviť pôdu pre vytvorenie euro-stredomorskej oblasti voľného obchodu. Nie je to preto, že som zaujatý, ale preto, lebo by som ocenil objasnenie jej vzájomnej prospešnosti.
<SPEAKER ID="158" NAME="Ioannis Kasoulides" AFFILIATION="PPE-DE">
Vážený pán predsedajúci, v prvom rade chcem zablahoželať pani Napoletanovej k jej správe. Prirodzene, čo sa týka snáh o vytvorenie Euro-stredomorského partnerstva, Únia pre Stredozemie je významným krokom vpred. Doposiaľ bola jednou z prekážok tohto partnerstva informovanosť: schopnosť obyvateľov partnerských krajín uznať význam barcelonského procesu a našej Únie pre Stredozemie.
<P>
Dovoľte mi uviesť príklad. Požiadali ma, aby som vypracoval správu o znižovaní znečistenia v stredomorskej oblasti, do ktorého sú zapojené nasledujúce programy: investičný program pre závažné problémy v oblasti Stredozemia, stratégia pre vodu v Stredozemí, stratégia EÚ pre oblasť mora, Stredozemský akčný plán UNEP (Program OSN pre životné prostredie), stredozemská stratégia pre udržateľný rozvoj, stredozemský program technickej a environmentálnej pomoci, iniciatíva EÚ a Stredozemia o vode a MYIS, ktorý je zastrešovaný programom Horizont 2020. Informovanosť nesie následky tejto rozdrobenosti.
<P>
Ďalšou prekážkou je problém na Blízkom východe. Vzdávam poctu stanovisku pána Solanu, že Kvarteto bude tentoraz pracovať ináč ako v minulosti. Nie je to pre nedostatok vôle na strane Európskej únie, ale z dôvodu predchádzajúcej politiky americkej administratívy. Dúfam, že vďaka vyslaniu pána Mitchella do tejto oblasti tentoraz dosiahneme politický pokrok. Urobili sme veľa v tejto problematike. Nedávno som navštívil Libanon a videl som, že misia UNIFIL za účasti európskeho kontingentu zabraňuje opakovaniu útokov v južnom Libanone a Izraeli.
<SPEAKER ID="159" NAME="Jamila Madeira" AFFILIATION="PSE">
(PT) Chcela by som poďakovať svojej kolegyni pani Pasqualine Napoletanovej za jej vynikajúcu správu. Štrnásť rokov po Barcelone a päť rokov po prvom Euro-stredomorskom parlamentnom zhromaždení máme Úniu pre Stredozemie s hospodárskou a parlamentnou kompetenciou, občianskou spoločnosťou a hlavami vlád, ktoré rozhodujú spolu. Každý chce urobiť viac a niečo lepšie v regióne, kde 720 miliónov občanov predstavuje skutočný potenciál pre rozvoj a mier vo svete. Obmedziť sa pritom iba na hospodársku a podnikateľskú stránku je očividne mylné. Krízy v oblasti hospodárskeho rastu si, pochopiteľne, vyžadujú politickú reakciu, ale reakcia na humanitárne krízy, mimoriadne situácie a vojenské konflikty akých sme boli svedkom koncom roka 2008 a začiatkom roka 2009, je prvoradá.
<P>
Politici aj občania musia odpovedať na problémy tohto sveta. Svet nás požiadal o reakciu a my, občania a politici zvlášť na takej platforme, akou je Únia pre Stredozemie, sa aj po niekoľkých mesiacov stále s odpoveďou neponáhľame. Dúfam, že toto obdobie krízy nás minimálne prinúti poučiť sa a pohnúť sa vpred. Hoci sa môžeme poučiť len z vlastných chýb, je nevyhnutné, aby sme sa posunuli vpred tým, že našu reakciu urýchlime.
<SPEAKER ID="160" NAME="Miguel Portas" AFFILIATION="GUE/NGL">
(PT) Pani komisárka Ferrerová-Waldnerová vo svojom prejave zhrnula ciele novej únie. V skutočnosti sa táto únia zrodila počas francúzskeho predsedníctva v hviezdnom znamení chýb. Prvou chybou bolo odstránenie konfliktov v tomto regióne - hlavne izraelsko-palestínskeho konfliktu a konfliktu v Západnej Sahare - z jej agendy. Druhou chybou je, že sa únia snaží presadiť pomocou spoločných hospodárskych a environmentálnych projektov bez toho, aby spochybnila kontext voľného obchodu, do ktorého je zasadená. Treťou chybou je nahovárať si, že je možné do tejto únie presunúť žiadosť Turecka o vstup do Európskej únie.
<P>
Správa pani Napoletanovej sa prvou chybou nezaoberá a to obmedzuje jej záber. Žiadna hospodárska a regionálna integrácia sa neuskutoční, ak únia nemá odvahu vyrovnať sa s existujúcimi konfliktami a ak to neurobí na základe medzinárodného práva. Na druhej strane, správa obsahuje jasné odporúčania týkajúce sa druhej a tretej chyby, ktoré sú namierené správnym smerom.
<P>
Únia pre Stredozemie nemôže slúžiť ako čakáreň alebo zadné dvierka pre Turecko za predpokladu, že splní podmienky pre vstup do EÚ a bez politiky sociálnej integrácie tiež nemôže byť doplnením európskej stratégie voľného obchodu.
<P>
Tieto odporúčania správy sú dôležité: únia, ktorá má občiansky a parlamentný rozmer zahŕňajúca Ligu arabských štátov; regionálne projekty so sociálnym rozmerom a rozšírenie zamerania projektov na oblasti nevyhnutné pre život ľudí, a to voda, poľnohospodárstvo a vzdelávanie. Tiež obsahuje jasné pravidlá týkajúce sa programových paktov a Euro-stredomorskej investičnej banky.
<P>
Táto únia sa zrodila s chybami, ale aspoň existuje. Podporujem túto správu, lebo som presvedčený, že únia sa stane tým, čo z nej urobíme. Z tohto dôvodu sa k správe prikláňam.
<SPEAKER ID="161" NAME="Luís Queiró" AFFILIATION="PPE-DE">
(PT) Mnohé dôležité politické problémy súvisia so stredozemskou oblasťou. Iniciatíva týkajúca sa Únie pre Stredozemie si zaslúži našu podporu, keďže môže poskytnúť nový impulz tomuto procesu, ktorý je nevyhnutný a zároveň užitočný a ktorý nedosahuje potrebný úspech a zviditeľnenie. Otázka je, ako môžeme uskutočniť tento plán. Barcelonský model nepriniesol očakávané výsledky. Prinesie ich nové partnerstvo?
<P>
Správa pani Napoletanovej ide proti tejto predstave. Nechceme, aby únia zápasila s rovnakým problémom ako barcelonský proces. Zjavne totiž pokrýva mnoho projektov a mnoho oblastí činnosti, ale nemá správne usporiadané priority. Potom, ako sa toľko hovorilo o iných sektoroch a iných otázkach, zanecháva presunutie otázky porozumenia medzi obyvateľstvom regiónu, pokiaľ ide o kultúrne a spoločenské aspekty, do odseku 26, ponechanie problematiky presadzovania demokracie a ľudských práv v odseku 27 a problematiky migračných tokov v odseku 28 mylný dojem o tom, aké sú priority tohto partnerstva alebo aké majú byť.
<P>
Potrebujeme jasnú stratégiu. Podľa nášho názoru by mala našim susedom ponúknuť väčší prínos a viac spolupráce, ale zároveň od nich žiadať viac výsledkov v hospodárskej, sociálnej a demokratickej rovine. Mala by sa zároveň zameriavať na jasné definovanie a možno aj menší počet sektorov s cieľom predísť tomu, aby mali všetky oblasti rovnakú dôležitosť, čo môže mať za následok, že nakoniec žiadna z nich prioritnou nebude. Pochopiteľne, to sa dá dosiahnuť iba s náležitou podporou a financovaním. Uznanie potreby investičnej banky pre oblasť Stredozemia musí byť nakoniec prijaté pozitívne. Je nutné, aby sme boli nároční, a teda dôkladne robili všetko v rámci našej právomoci.
<P>
Napokon, pán predsedajúci, sa musím zmieniť o konflikte na Blízkom východe. Tento proces, aj keď nie ako alternatíva mierových rokovaní, môže a musí prispieť k lepšiemu porozumeniu, vzájomnej závislosti a vzájomnému rešpektu medzi znepriatelenými stranami. Všetci si veľmi dobre uvedomujeme, že to sú nevyhnutné predpoklady dosiahnutia mieru v tejto oblasti.
<SPEAKER ID="162" NAME="Predsedajúci">
Všetci rečníci podľa zoznamu vystúpili. Sú tu štyri žiadosti z Parlamentu o povolenie vystúpiť podľa postupu "catch the eye".
<SPEAKER ID="163" NAME="Christopher Beazley" AFFILIATION="PPE-DE">
Vážený pán predsedajúci, mohla by pani komisárka vo svojej odpovedi Parlamentu presnejšie vysvetliť, akým spôsobom zostáva novšie nazvaná Únia pre Stredozemie - na rozdiel od Stredomorskej únie - politikou EÚ? Podľa môjho názoru by mala brať do úvahy aj ostatné moria v EÚ: Čierne more a spoluprácu v jeho oblasti, ako aj Baltské more a spoluprácu v tejto oblasti.
<P>
Moju krajinu zaujíma Stredozemné more. Myslím, že máme aj štatút pozorovateľa. Členské štáty sú tiež členmi Spoločenstva národov a - hoci nemám v úmysle provokovať svojich španielskych kolegov - Gibraltár, pokiaľ viem, je technicky stále súčasťou domínií Jej Veličenstva.
<P>
Je veľmi dôležité, aby táto únia nebola iba nejakým regionálnym vyčlenením štátov, na ktorom nebude ostatná časť EÚ v plnom rozsahu zainteresovaná, keďže dúfam, že Baltské a Čierne more sa bude v plnom rozsahu dotýkať aj ich.
<SPEAKER ID="164" NAME="Silvia-Adriana Ţicău" AFFILIATION="PSE">
(RO) Hospodársky a sociálny rozvoj, ako aj prosperita občanov v štátoch Únie pre Stredozemie musia byť trvalo udržateľné. Domnievam sa, že novovytvorená Únia pre Stredozemie musí riešiť aj problém zmeny klímy.
<P>
V európsko-stredomorskom regióne, ktorý produkuje tretinu svetového HDP, žije približne jedna miliarda obyvateľov. V oblasti odstraňovania hrozieb pre životné prostredie je regionálna spolupráca skutočne nevyhnutná.
<P>
Nárast počtu obyvateľov a zníženie množstva zrážok v tomto regióne v dôsledku klimatických zmien spôsobuje, že sa pitná voda stáva jedným z najohrozenejších prvkov v tejto oblasti. Nedostatok vody, jej znečistenie, nedostatok čističiek odpadových vôd, ropné škvrny zavinené námornými nehodami, odlesňovanie a erózia pôdy musia dominovať medzi záujmami partnerstva pre oblasť Stredozemia.
<P>
Domnievam sa, že jednou zo základných hodnôt presadzovaných v rámci Únie pre Stredozemie musí byť ochrana životného prostredia a boj proti zmenám klímy, a to pokiaľ ide o prispôsobenie sa týmto zmenám a tiež odstraňovanie príčin ich vzniku.
<SPEAKER ID="165" NAME="Marie Anne Isler Béguin" AFFILIATION="Verts/ALE">
(FR) Vážený pán predsedajúci, vážený pán minister, vážená pani komisárka, chcela by som sa poďakovať pani Napoletanovej. Zatiaľ čo počas prvej diskusie o Únii pre Stredozemie som bola dosť skeptická, a hoci stále tak trocha som, teraz už verím, že je tu nádej.
<P>
Problémy sú nepochybne obrovské. Máme zdroje, aby sme im mohli čeliť? Vieme, že nie. Ciele sú nesporne vznešené: životné prostredie, energetika, boj proti rozširovaniu púšte, prisťahovalectvo a tak ďalej. Nesmieme však skĺznuť do zoznamu oddelených problémov, ktorý na druhej strane Stredozemného mora prinesie iba sklamanie.
<P>
Ak dovolíte, pani komisárka, rada by som sa zmienila o konkrétnej krajine, ktorá nepatrí k pobrežným štátom Stredozemného mora, ale sa jej to týka. Ide o krajinu AKT a zároveň člena Únie pre Stredozemie. Tou krajinou je Mauritánia, ktorá v súčasnosti prechádza veľmi vážnou politickou krízou. Som presvedčená, že si ako partner v Únii pre Stredozemie, ako krajina AKT a tiež v mene susedskej politiky zaslúži našu podporu pri prekonávaní tejto krízy.
<P>
Domnievam sa, že práve o to nás obidve strany v tomto konflikte žiadajú a našou zodpovednosťou je pomôcť im dostať sa z tejto politickej krízy.
<SPEAKER ID="166" NAME="Avril Doyle" AFFILIATION="PPE-DE">
Vážený pán predsedajúci, voda je kľúčovou otázkou spolupráce v oblasti Stredozemia. A verím, že rovnako aj paneurópska rozvodná supersieť alebo HVDC prepojenie (prenos elektrickej energie jednosmerným prúdom pri veľmi vysokom napätí) vrátane prepojenia medzi Španielskom a severozápadným pobrežím Afriky.
<P>
Je veľmi dôležité venovať pozornosť využitiu obnoviteľnej energie, a teda aj využitiu veternej, vodnej a solárnej technológie. Zabezpečenie jej spoľahlivosti počas špičky závisí od možnosti využitia čo najväčšieho počtu vstupov do našich sietí, aby mohol výstup vždy zodpovedať dopytu. Ak nebude fúkať vietor pri severozápadnom pobreží Írska - a pokiaľ ide o veternú energiu, Írsko je označované za Saudskú Arábiu Európy - tak bude pri severozápadnom pobreží Afriky alebo to budú solárne tepelné prevádzky v oblasti Stredozemia predovšetkým v Španielsku, odkiaľ bude sieť zásobovaná. Ako zdroj môžu byť použité aj fotovoltaické zariadenia, ktoré sa budú nachádzať v celom regióne.
<P>
Tento scenár je víťazstvom pre región Stredozemia, energetickú bezpečnosť a hlavne pre zníženie emisií oxidu uhličitého, ktoré sú dôsledkom našej súčasnej závislosti od fosílnych palív v oblasti priemyslu, dopravy, ako aj zabezpečovaní kúrenia a chladenia.
<SPEAKER ID="167" NAME="Predsedajúci">
Pridala sa k nám pani Figueiredová, ktorá prednesie stanovisko Výboru pre práva žien a rodovú rovnosť podľa postupu "catch-the-eye".
<SPEAKER ID="168" NAME="Ilda Figueiredo" LANGUAGE="PT">
V stanovisku Výboru pre práva žien a rodovú rovnosť všetkým členským štátom pripomíname potrebu venovať viac pozornosti ratifikácii Dohovoru o odstránení všetkých foriem diskriminácie žien, ako aj ostatným nástrojom v oblasti ľudských práv vydaných Organizáciou Spojených národov a Medzinárodnou organizáciou práce. Zároveň v ňom upozorňujeme na situáciu žien s vyjadrením poľutovania nad skutočnosťou, že v oznámení Komisie a hlavne v oblasti projektov sa jej nevenuje osobitná pozornosť. Tieto projekty by mali zahŕňať podporu geografickej, hospodárskej a sociálnej súdržnosti a zároveň by mali prihliadať na otázku rovnakých príležitostí pre mužov a ženy a tiež rodové hľadisko.
<P>
V závere by som chcela iba vyzdvihnúť znepokojenie nad chudobou a sociálnym vylúčením, ktoré sa žien vážne dotýka. Moje posledné slová sa budú týkať vážnych prípadov z Palestíny a Západnej Sahary, kde sú ženy a deti hlavnými obeťami vojny a zneužívania, inak povedané, celého proces diskriminácie, ktorý postihuje týchto ľudí a ktorý vážne postihuje ženy a deti.
<SPEAKER ID="169" NAME="Alexandr Vondra">
úradujúci predseda Rady. - Vážený pán predsedajúci, v prvom rade sa chcem poďakovať za túto prospešnú rozpravu, ktorá priniesla množstvo podnetov. Pripravili ste skutočne zaujímavý dokument.
<P>
Kde sa dnes nachádzame? Vieme, prečo to robíme. Oblasť Stredozemia je kolískou našej civilizácie, a je teda logické, že sa jej Európska únia chce osobitne venovať. Minulý rok to bola iniciatíva Francúzska a teraz je na nás, aby sme udržali chod tohto procesu a rozvinuli jeho potenciál.
<P>
Vieme teda, prečo to robíme a čo chceme dosiahnuť. Mnohí z vás vyzdvihli, aké je dôležité, aby sa Stredozemie stalo oblasťou mieru, stability a bezpečnosti, kde sa presadzujú a dodržiavajú demokratické princípy, ľudské práva a základné slobody - vrátane rodovej rovnosti a úlohy žien v spoločnosti.
<P>
Vieme tiež, ako to chceme dosiahnuť, a preto máme Úniu pre Stredozemie a široké spektrum aktivít. Ste si dobre vedomí najdôležitejších oblastí, významu obnoviteľnej energie, solárnych programov a programov v oblasti vodného hospodárstva. Iba pred týždňom som navštívil Portugalsko, ktoré môže byť príkladom toho, ako rozvíjať trvalo udržateľný, dynamický plán obnoviteľnej energie, čo je v oblasti Stredozemia veľmi dôležité.
<P>
Musíme len podniknúť kroky. Keď sme sa minulý rok stretli v Paríži a Marseille, nemohli sme predvídať situáciu v Gaze. Predsedníctvo spolu s Komisiou však robia dosť pre realizáciu všetkých dohôd, ktoré sme minulý rok dosiahli. Ako som vás už informoval, na základe súčasnej činnosti predsedníctva môžeme očakávať, že sa po skončení marca posunieme vpred.
<P>
Program našich aktivít na rok 2009 je dosť bohatý: je naplánovaných asi deväť sektorových ministerských konferencií. Máme zdroje, ktoré, pokiaľ viem, predstavujú viac ako 1 miliardu EUR. Domnievam sa teda, že sme pripravení. Určité skutočnosti spojené so situáciou v Gaze spôsobili zdržanie, ale som presvedčený, že ho dokážeme prekonať.
<P>
Srdečne vám za túto prospešnú rozpravu ďakujem. Nepochybne sme pripravení vám aj ďalej pomáhať.
<SPEAKER ID="170" NAME="Benita Ferrero-Waldner" LANGUAGE="FR">
Vážený pán predsedajúci, vážené dámy a páni, určite je toho veľa, čo treba povedať, ale začala by som nasledujúcou otázkou: aký to má význam pre Spoločenstvo?
<P>
V prvom rade vás môžem uistiť, že význam pre Spoločenstvo je v tejto veci dôležitý, keďže projekt Únie pre Stredozemie vychádza z barcelonského procesu a tiež prevzal jeho acquis. Takže je tam celý acquis. Intenzívne sme na tom pracovali.
<P>
Po druhé, Únia pre Stredozemie je súčasťou rámca susedskej politiky. Tá reprezentuje dvojstrannú politiku a barcelonský proces, zatiaľ čo Únia pre Stredozemie predstavuje viacstrannú súčasť. Pravdaže, môžem vás tiež ubezpečiť, že Čierne a Baltské more sú súčasťou rovnakého rámca, hoci sa nachádzajú na severe. Nemusíte sa teda znepokojovať. Našťastie je tam všetko. V podstate toto chcelo francúzske predsedníctvo, inými slovami, podieľať sa na spoločnom predsedníctve so stredomorskými krajinami - ako som už uviedla - a spolupracovať.
<P>
V súčasnosti sa aj my, teda Komisia, zaoberáme všetkými budúcimi projektmi Spoločenstva, keďže je to nevyhnutné a pretože sme tiež pod kontrolou Parlamentu. Iba projekty financované zo súkromných zdrojov sa kontrolujú inak.
<P>
Podporu projektov bude mať na starosti sekretariát, ktorý sa bude nachádzať v Barcelone. Takto si to predstavujeme. Následne vyskúšame podporu prostredníctvom súkromného financovania a zvyšok zostane pod kontrolou Komisie. Ako vždy, najprv 27 štátov prijme rozhodnutie a potom, opakujem ešte raz, bude spoločné predsedníctvo môcť spolupracovať so 143 krajinami juhu aj severu.
<P>
Vážená pani Béguinová, pokiaľ ide o Mauritániu, podieľa sa iba na viacstranných vzťahoch, a to v rámci Únie pre Stredozemie, nie je však zapojená do susedskej politiky. To je jediný rozdiel.
<P>
Z uvedeného vyplýva - môžem ešte dodať - aj napriek dočasnému prerušeniu, že v Komisii konštruktívne pracujeme, aby sme mohli realizovať štyri až šesť projektov, ktoré boli navrhnuté ako prioritné. Týkajú sa civilnej ochrany, zníženia znečistenia Stredozemného mora, budovania námorných ciest a tiež solárneho programu, v rámci ktorého robíme veľa pre obnoviteľnú energiu a najmä solárnu energiu. Tá je spolu s veternou energiou a ostatnými energetickými zdrojmi veľmi dôležitá.
<P>
V súčasnosti môže Únia pre Stredozemie využiť finančnú podporu v celkovej hodnote 60 miliónov EUR v rozpočte na obdobie 2008 - 2009, a to hlavne prostredníctvom regionálnych programov. Okrem toho, pre Susedský investičný fond bolo na podporu investičných projektov v regióne vyčlenených 50 miliónov EUR.
<P>
Chceli sme tiež podporiť univerzitné výmeny, a preto som sa napríklad rozhodla rozšíriť program Erasmus Mundus aj na krajiny južnej oblasti Stredozemia a ponúknuť im ďalšie univerzitné granty.
<P>
Pokiaľ ide o otázku žien, pani Béguinová, nepochybne sa nás týka, keďže je súčasťou barcelonského acquis. Spomínam si, že som sa zúčastnila na prvej konferencii o postavení žien v stredomorskej oblasti, ktorá sa konala v roku 2007 v Istanbule. Prirodzene, aj naďalej sa touto otázkou zaoberáme.
<P>
Ako iste viete, stále je tu bilaterálny aspekt týkajúci sa vzťahov s jednotlivými krajinami a multilaterálny aspekt, ktorý je jedným z hlavných záujmov Únie pre Stredozemie.
<P>
Rada by som krátko niečo povedala o sekretariáte. Počítame s vytvorením redakčného výboru, ktorý bude v blízkej budúcnosti poverený hlavne zodpovednosťou za prípravu právneho štatútu sekretariátu. Komisia už značne pokročila v prípravných prácach. Na základe tohto štatútu získa sekretariát právnu subjektivitu a ten následne musia úradne schváliť vyšší úradníci Únie pre Stredozemie.
<P>
Na záver by som vám chcela pripomenúť, že účasť Euro-stredozemského parlamentného zhromaždenia ako pozorovateľa na schôdzach Únie pre Stredozemie je veľmi dôležitá. Podporujeme posilnenie jeho pozície v rámci Únie pre Stredozemie. Navyše, čo sa týka tejto problematiky, keď pani Kratsaová odchádzala do Marseille, dostala od nás plnú podporu.
<P>
Domnievam sa, že som upozornila na najdôležitejšie body. Samozrejme, k tejto téme je stále čo povedať.
<SPEAKER ID="171" NAME="Pasqualina Napoletano" LANGUAGE="IT">
Vážený pán predsedajúci, vážená pani Ferrerová-Waldnerová, vážený pán Vondra, vážené dámy a páni, domnievam sa, že táto rozprava bola veľmi užitočná a objasnila určité aspekty nášho pomerne zložitého systému nástrojov v oblasti dvojstranných a viacstranných partnerstiev s krajinami juhu.
<P>
Podporujem vysvetlenie pani Ferrerovej-Waldnerovej, v ktorom zdôraznila, že barcelonský acquis ostáva v platnosti. Možno presne z tohto dôvodu by sme v Parlamente uprednostnili prvú definíciu: Barcelonský proces: Únia pre Stredozemie. Možnože by potom bolo jasnejšie, že presadzujeme systém s už vybudovanými základmi.
<P>
Rovnako verím - hovorím to otvorene, už nie ako spravodajkyňa, že sa európsky inštitucionálny rámec rozvinie. Prečo? Lebo dúfam, že keď budeme mať európskeho ministra zahraničných vecí, ktorý bude do istej miery zastupovať Komisiu a Radu, nestane sa len dvadsiatym ôsmym ministrom zahraničných vecí, ktorý sa pridá k ostatným. Verím, že aspoň na európskej strane sa členské štáty presvedčia, že ich tento človek zastupuje. Potom už možno nebude potrebné dopĺňať Úniu o ďalšie štáty. Ak budeme mať v osobe ministra zahraničných vecí jedného z najvyšších predstaviteľov, budeme môcť upevniť pozíciu Európskej únie. O to sa všetci snažíme a teda bezvýhradne podporujeme pokračovanie regionálnych programov. Ako pani komisárka vie, Parlament týmto programom, ktoré preukázateľne dosahujú lepšie výsledky, prikladá veľký význam.
<P>
Všetkým vám za túto rozpravu ďakujem.
<SPEAKER ID="172" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 19. februára 2009.
<P>
Písomné vyhlásenia (článok 142)
<SPEAKER ID="173" NAME="Lidia Joanna Geringer de Oedenberg  " LANGUAGE="PL">
Úzke partnerstvo medzi Európskou úniou a krajinami stredozemskej oblasti by malo byť predovšetkým založené na dodržiavaní ľudských práv a zásad právneho štátu. Návrh z názvom Barcelonský proces: Únia pre Stredozemie, ktorý bol prijatý 13. júla 2008 v Paríži, prispieva k mieru a prosperite a môže byť významným krokom k hospodárskej a územnej integrácii, ako aj spolupráci v oblasti ekológie a klimatických zmien.
<P>
Je škoda, že od začatia barcelonského procesu nedošlo v niektorých partnerských krajinách k žiadnemu výraznému pokroku, pokiaľ ide o dodržiavanie a rešpektovanie niektorých spoločných hodnôt a zásad vyzdvihnutých v Barcelonskej deklarácii z roku 1995, ktorú tieto krajiny podpísali. Týka sa to najmä demokracie, ľudských práv a zásad právneho štátu.
<P>
Výskyt chudoby a sociálneho vylúčenia, ktorý vážne zasahuje ženy a deti v krajinách stredozemskej oblasti, je znepokojujúci. Je nevyhnutné, aby členské štáty a rovnako ich partneri zapojení do barcelonského procesu kládli dôraz na začlenenie rodového hľadiska do svojich politík a osobitných opatrení podporujúcich rovnaké príležitosti pre mužov a ženy. Všetky štáty, ktoré sa zúčastňujú Barcelonského procesu: Únia pre Stredozemie by mali čo najskôr ratifikovať Dohovor o odstránení všetkých foriem diskriminácie žien (CEDAW), ako aj ostatné dokumenty týkajúce sa ľudských práv, ktoré vydala Organizácia Spojených národov a Medzinárodná organizácia práce.
<SPEAKER ID="174" NAME="Tunne Kelam  " AFFILIATION="PPE-DE">
písomne. - Vítam úsilie zamerané na ďalší rozvoj vzťahov EÚ v euro-stredomorskom regióne, ale zároveň by som chcela zdôrazniť, že EÚ by nemala zanedbávať ani svoje ďalšie dve moria, a to Baltské more a Čierne more. Stratégia pre Baltské more bude jednou z priorít švédskeho predsedníctva. Čiernomorská synergia má tiež strategický význam. EÚ musí dbať o to, aby spoločne prispievala k vyváženému rozvoju všetkých týchto regiónov. EÚ je integrovaným spoločenstvom, a preto má dlhodobý strategický rozvoj všetkých jej oblastí rovnaký význam.
<P>
Jednoznačne je tu aj potreba vytvárať úzke partnerstvá s krajinami v stredomorskej oblasti, ktoré nie sú členmi EÚ. Tie musia byť založené na rešpektovaní ľudských práv a zásad právneho štátu. Žiaľ, niektoré krajiny majú stále v tejto oblasti veľké problémy. Naliehavo žiadam členské štáty EÚ, aby sa s čo najväčšou vážnosťou venovali týmto otázkam.
<P>
Zapojenie Arabskej ligy je významnou príležitosťou dať všetky štáty dokopy, aby spoločne hľadali riešenia konfliktov v tomto regióne. Vyzývam členské štáty EÚ, aby zaujali vyvážené stanovisko a skôr prijali úlohu vyjednávača, ako sa v konfliktných situáciách pridali na jednu alebo druhú stranu. Jedine svojou rozvážnosťou môžeme prispieť k dosiahnutiu trvalého mieru na Blízkom východe.
