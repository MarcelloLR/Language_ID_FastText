<CHAPTER ID="017">
Výročná správa za rok 2006 o SZBP    - Európska bezpečnostná stratégia a Európska bezpečnostná a obranná politika (pokračovanie rozpravy) 
<SPEAKER ID="049" NAME="Predsedajúci">

<P>
Budeme pokračovať v spoločnej rozprave o správe pána Saryusza-Wolského, o Výročnej správe o SZBP za rok 2006 a o správe pána Kuhneho o uskutočňovaní Európskej bezpečnostnej stratégie a EBOP.
<SPEAKER ID="050" NAME="Marie Anne Isler Béguin" AFFILIATION="Verts/ALE">
(FR) Pán predsedajúci, som rada, že môžem vystúpiť pred týmito delegáciami, pretože máme s nimi dobré vzťahy. Možno tomu, pán vysoký predstaviteľ, nebudete veriť, ale vo svojom vystúpení by som sa chcela sústrediť práve na Zakaukazsko . Počuli sme dobré správy, a to, že zajtra odchádzate na niekoľko dní do Gruzínska. Bolo už dávno načase, a ja Vám za to ďakujem. Chystáte sa taktiež do Abcházska a v tejto súvislosti ste vyhlásili, že na vyriešenie tejto otázky nebude možno víkend stačiť. Pokiaľ sa Vám to podarí počas jediného víkendu, budem prvá, ktorá Vám bude blahoželať. Vieme, že je to náročná úloha, ale najdôležitejšie je to, že sa v ňom Európska únia angažuje. Domnievam sa, že je to takmer skúška zrelosti zahraničnej politiky EÚ. Vieme, že do tohto konfliktu je teraz zapojené Rusko, ktoré je jedným z našich partnerov. Podľa správy OSN Gruzínsko vyslovilo súhlas s pozastavením letov UAV nad Abcházskom. Včera sme sa však dozvedeli, že Rusko vyslalo svoje vojenské sily, údajne aby stavali železnicu. Pokiaľ to je pravda, tak je myslím ešte príliš skoro na to, aby sme hovorili o mierových silách.
<P>
Je to teda náročná úloha. Povedali ste, že hodláte podporiť mierový plán Gruzínska, takže moja otázka, pán vysoký predstaviteľ, znie takto: chystáte sa v rámci tohto mierového plánu podporiť aj vytvorenie abcházsko-gruzínskych civilných policajných jednotiek pôsobiacich pod dohľadom EÚ alebo OBSE? To by bol reálny krok vpred, krok, aký sme od EÚ v tomto konflikte očakávali už dávno, pretože ide o krajinu, ktorá sa nachádza v susedstve. V súvislosti s tým vzniká dnes otázka, ktorú naši kolegovia poslanci práve položili, a síce: chystáme sa rozvíjať politiku susedstva ako súčasť našej zahraničnej politiky?
<SPEAKER ID="051" NAME="Hanna Foltyn-Kubicka" AFFILIATION="UEN">
(PL) Pán predsedajúci, rada by som Vám pripomenula, že v minuloročnej správe Rady o hlavných aspektoch a základných voľbách spoločnej zahraničnej a bezpečnostnej politiky vyjadril Parlament hlboké znepokojenie nad vyhlásením vtedajšieho ruského prezidenta pána Putina o tom, že Rusko odstupuje od Zmluvy o konvenčných ozbrojených silách v Európe. Odhliadnuc od tohto výslovného vyhlásenia Európskeho parlamentu nepodnikli orgány EÚ v tomto smere žiadne závažné kroky. Ruská štátna duma však v júli 2007 jednomyseľne schválila návrh zákona pozastavujúceho účasť Ruska v uvedenej zmluve.
<P>
Niet pochýb o tom, že táto skutočnosť má zásadný význam pre bezpečnosť v Európe, pretože Rusko má najväčší potenciál konvenčných ozbrojených síl na našom kontinente. Preto sa domnievam, že jednou z dôležitých priorít je presvedčiť Ruskú federáciu, aby k tejto medzinárodnej dohode znovu pristúpila. Orgány EÚ a jej členské štáty by mali použiť všetky prostriedky, ktoré majú k dispozícii, aby to dosiahli, v neposlednom rade preto, že ruské výdavky na zbrojenie vzrástli v poslednom čase o 700 %.
<SPEAKER ID="052" NAME="Willy Meyer Pleite" AFFILIATION="GUE/NGL">
(ES) Pán predsedajúci, pán El Baradej, teda človek, ktorého je možné len ťažko obviniť z radikalizmu, na poslednej konferencii o bezpečnostnej politike konanej v Mníchove uviedol, že zníženie výdavkov na zbrojenie o 1 % by vyriešilo problém hladovania vo svete.
<P>
Európska únia teraz prispieva k dosiahnutiu tohto cieľa tým, že vyzýva členské štáty na zvýšenie vojenských výdavkov, a v dôsledku toho sa táto civilizácia dostala do amorálnej situácie, keď v roku 2006 mala najvyššie výdavky na zbrojenie na svete, vyššie než v období studenej vojny: 17-krát viac, než sme vynaložili na medzinárodnú spoluprácu.
<P>
Domnievam sa, že nejdeme správnou cestou. Militarizácia bezpečnosti vytvára nespravodlivý, násilnejší svet. Možno si spomeniete, ako nám hovorili, že amorálny vpád do Iraku vyrieši problém Blízkeho východu a zníži cenu ropy. Dôkazy sú presvedčivé. Dámy a páni, myslím, že sme na nesprávnej ceste. Potrebujeme bezpečnosť demilitarizovať a vrátiť sa k starým európskym hodnotám, keď osobnosti zahraničnej politiky ako Willy Brandt a Olof Palme uprostred studenej vojny navrhovali cieľ nulového zbrojenia.
<P>
Pokiaľ ide o našu väzbu na bezpečnosť Severnej Ameriky, potom ozrejmíme, o ktorej vláde hovoríme. Alebo majú byť naše zásady a hodnoty rovnaké, ako má Bushova vláda? Spomínate si na lety CIA, mučenie v Guantáname, trest smrti a sústavné porušovanie ľudských práv na celom svete?
<P>
Nie, dámy a páni, ja sa domnievam, že je potrebné usilovať o autonómnu bezpečnosť bez jadrových zbraní a o systém, ktorý zaistí dostatočnú bezpečnosť pre to, aby sme mohli vyriešiť základné problémy, ktorými sú okrem terorizmu aj hlad, chudoba a diskriminácia.
<SPEAKER ID="053" NAME="Hélène Goudin" AFFILIATION="IND/DEM">
(SV) Pán predsedajúci, dnešná rozprava je predzvesťou toho, čo príde, ak bude prijatá Lisabonská zmluva. Rastúca militarizácia, rastúca nadnárodnosť a rastúce náklady na EÚ na úkor nezávislosti členských štátov. EÚ teraz musí reprezentovať nás všetkých. Želanie 27 štátov sa stane jediným želaním. Preto hľadím s úžasom na to, ako sa Európsky parlament - ktorý o sebe tvrdí, že je šampiónom demokracie - vydáva federalistickým smerom, bez toho, aby rešpektoval referendum v Írsku a medzivládnu spoluprácu. Lisabonská zmluva znamená ďalší krok k spoločnému ministrovi zahraničných vecí, spoločným vojenským silám a spoločnej spravodajskej službe, skrátka k spoločnej obrannej a zahraničnej politike. Občania Írska, ste jediní, ktorí ste dostali možnosť tento nebezpečný vývoj zastaviť. Vyzývam vás, aby ste 12. júna hlasovali "nie", rovnako ako by sme to mali urobiť zajtra my v Parlamente.
<SPEAKER ID="054" NAME="Roger Helmer" AFFILIATION="NI">
Pán predsedajúci, mám na Vás otázku. Ako je možné, že vysoký predstaviteľ pán Solana môže prísť do tohto Parlamentu a hovoriť nám vyslovené nepravdy? Sedel som tu a počúval, ako hovorí, že všetci chcú silnejšiu Európsku úniu a silnejšiu SZBP. Ja tu zastupujem 4,2 miliónov ľudí z oblasti East Midlands v Spojenom kráľovstve. Ani jeden z nich nikdy nepovedal, že chce silnejšiu Európsku úniu alebo silnejšiu SZBP, mnohí mi ale povedali, že by boli radi, keby naša krajina Európsku úniu opustila.
<P>
Pokiaľ sa domnievate, že to Európania chcú, prečo ich nenecháte hlasovať o Európskej ústave a o Lisabonskej zmluve, ktoré im to majú poskytnúť? Zabudli ste, že proti tomu hlasovali Francúzi a že proti tomu hlasovali Holanďania? Viete, že 80 % mojich voličov chce referendum, a pokiaľ by im to bolo umožnené, najmenej 80 % z nich by hlasovalo "nie"?
<P>
Briti, ktorých zastupujem, chcú obchod a spoluprácu v Európe, ale sú absolútne proti politickej únii a proti európskej armáde.
<SPEAKER ID="055" NAME="José Ignacio Salafranca Sánchez-Neyra" AFFILIATION="PPE-DE">
(ES) Pán predsedajúci, spolupráca medzi Parlamentom a Radou sa v posledných rokoch značne zlepšila, ako to vo svojej správe uznáva aj pán Saryusz-Wolski, zvlášť vďaka vytvoreniu flexibilných mechanizmov a prítomnosti úradujúceho predsedu Rady, vysokého predstaviteľa a mimoriadnych predstaviteľov na rozpravách.
<P>
V správe sa však taktiež uvádza, a povedal to aj predseda mojej skupiny, že spolupráca medzi Parlamentom a Radou by mohla byť lepšia, hlavne pokiaľ ide o načasovanie. Správa pána Saryusza-Wolského, ktorému by som chcel k jeho práci poblahoželať, obsahuje jednu konkrétnu iniciatívu: od začiatku budúceho roka uzavrieť medziinštitucionálnu dohodu, aby na základe pokynov v novej Zmluve bolo možné zaviesť nemenné a dynamické kritériá pre spoluprácu. Pán vysoký predstaviteľ, rád by som vedel, ako je tento návrh obsiahnutý v správe, ktorú hodnotíte vy.
<P>
Po druhé, chcel by som tiež poďakovať druhému spravodajcovi - pánovi Kuhnemu za jeho správu o Európskej bezpečnostnej stratégii. Domnievam sa, že potrebujeme dlhodobú stratégiu, ktorá nám umožní vyrovnať sa s hrozbami nového typu, pred ktorými stojíme, a ktorú bude možné revidovať, keď sa zmenia okolnosti, ale prinajmenšom každých päť rokov, v zhode s funkčnými obdobiami Parlamentu.
<P>
Počuli sme tu niektoré veľmi pozoruhodné vystúpenia. Nemyslím, že je to otázka väčších výdavkov, ale ak máme 3 paralelné satelitné systémy - pán von Wogau na to dnes už poukázal -, 5 telekomunikačných systémov, 23 systémov obrnených vozidiel a 87 rôznych zbrojných programov, nebudeme schopní postúpiť ďalej tým smerom, ktorým chceme ísť.
<P>
S 27 členskými štátmi má Európska únia približne 2 milióny vojakov, 10 000 tankov a 3 000 stíhacích lietadiel. Domnievam sa, že je to dostatočne veľká sila na to, aby sme boli schopní podniknúť závažné akcie.
<P>
Máme však ďalšie problémy s vyslaním oddielu do konfliktných oblastí ako je Čad, kde cieľom nie je viesť vojnu, ale poskytnúť ochranu v krízových situáciách a sprostredkovať riešenie konfliktných situácií.
<P>
Preto sa, pán predsedajúci, domnievam, že potrebujeme využiť a zmobilizovať všetky svoje zdroje, aby Európska únia so všetkými schopnosťami, ktoré má, nezostala na medzinárodnej scéne aj naďalej celkom bezvýznamná.
