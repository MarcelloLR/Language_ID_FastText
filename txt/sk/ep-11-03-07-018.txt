<CHAPTER ID="018">
Oblasť dohody Všeobecnej rybárskej komisie pre Stredozemné more (rozprava) 
<SPEAKER ID="080" NAME="Predsedajúci">
Ďalším bodom programu je správa o návrhu nariadenia Európskeho parlamentu a Rady o niektorých ustanoveniach týkajúcich sa rybolovu v oblasti dohody GFCM (Všeobecnej rybárskej komisie pre Stredozemné more), ktorú predkladá Crescenzio Rivellini v mene Výboru pre rybné hospodárstvo - C7-0204/2009 - (Α7-0023/2011).
<SPEAKER ID="081" NAME="Crescenzio Rivellini" LANGUAGE="IT">
Cieľom tohto návrhu nariadenia je zapracovať niektoré odporúčania, ktoré prijala Všeobecná rybárska komisia pre Stredozemné more (GFCM), s cieľom pomôcť zlepšiť právnu istotu a zároveň uskutočniť nevyhnutné kroky na zjednodušenie.
<P>
Odporúčania, ktoré prijala GRCM, boli zatiaľ provizórne transponované do právnych predpisov EÚ prostredníctvom každoročných nariadení o možnostiach rybolovu. Zabezpečenie trvalej povahy tohto odporúčania si však vyžaduje stabilnejší právny nástroj na ich transpozíciu do právnych predpisov Spoločenstva. Preto je vhodné transponovať uvedené odporúčania prostredníctvom jediného právneho predpisu, do ktorého bude možné začleniť budúce odporúčania formou pozmeňujúceho a doplňujúceho návrhu.
<P>
Pokiaľ ide o podstatu odporúčaní, ktoré prijala GFCM, hlava II návrhu nariadenia (Technické opatrenia) zavádza rôzne obmedzenia rybolovu v Lionskom zálive súvisiace s možnosťou použitia sietí (článok 5), vydávaním osobitných rybárskych povolení a ochranou prirodzených biotopov.
<P>
Plavidlá, ktoré sa môžu zúčastňovať lovu koryfény veľkej, musia navyše získať osobitné rybárske povolenie a musia byť zapísané v zozname, ktorý predkladá Komisii príslušný členský štát (článok 13). Pokiaľ ide o rybársky výstroj, návrh nariadenia podrobne popisuje minimálnu veľkosť ôk, ktoré sa majú používať v Stredozemnom mori (článok 15) a v Čiernom mori (článok 16), a zakazuje používanie vlečných škrabákov a vlečných sietí v hĺbkach viac ako 1 000 metrov (článok 17).
<P>
Hlava III sa venuje kontrolným opatreniam. K týmto opatreniam patrí aj požiadavka, aby každý členský štát zasielal Komisii prostredníctvom zvyčajnej podpory spracovania údajov aktualizovaný zoznam plavidiel, ktorých celková dĺžka je viac ako 15 metrov a ktoré sa plavia pod jeho vlajkou a sú zaregistrované na jeho území, pričom ich táto registrácia oprávňuje k rybolovu v oblasti GFCM (článok 18).
<P>
Kapitola 2 sa venuje opatreniam prístavných štátov. Tieto opatrenia sa týkajú rybárskych plavidiel tretích krajín, ktorých vykládky a prekládky môžu byť predmetom kontrol (článok 21). Členské štáty okrem toho nesmú umožniť plavidlu tretích krajín použiť ich prístavy, ak sa plavidlo neplaví pod vlajkou zmluvnej strany GFCM, ak vykonávalo nezákonný, neregulovaný a nenahlásený rybolov alebo ak nemá platné oprávnenie na rybolov (článok 23).
<P>
Hlava IV návrhu nariadenia (Spolupráca, informovanie a vykazovanie) vyžaduje, aby Komisia a členské štáty spolupracovali a vymieňali si navzájom informácie s výkonným sekretariátom GFCM (článok 24), a vyžaduje, aby členské štáty k stanovenému termínu predkladali výkonnému sekretariátu GFCM štatistické matice (vrátane registračných čísel plavidiel, nosnosti, brutto tonáže, konskej sily atď.).
<P>
Hlava V (Záverečné ustanovenia) v článku 28 umožňuje Komisii na základe súhlasu Európskeho parlamentu a Rady pomocou delegovaných aktov zmeniť a doplniť ustanovenia, ktoré sa týkajú nepodstatných prvkov zákonného aktu, v súlade s článkom 290 Zmluvy o fungovaní Európskej únie (ZFEÚ).
<P>
Upozorňujeme, že zmluvné strany GFCM sú okrem toho povinné zabezpečiť úplné vykonávanie dohodnutých opatrení od dátumu, ktorý určí GFCM. Preto je nevyhnutná včasná transpozícia, aby sa mohli medzinárodné opatrenia priamo vzťahovať na fyzické alebo právnické osoby na úrovni Únie a aby bolo možné v tomto smere zabezpečiť právnu istotu.
<P>
Riadny legislatívny postup sa však z dôvodu dlhého časového obdobia zdá byť v tomto konkrétnom prípade príliš nadbytočný pre otázky súvisiace s transponovaním pozmeňujúcich a doplňujúcich návrhov k ustanoveniam článku 28, ktoré nepovažujem za podstatné a ktoré boli prediskutované a schválené členskými štátmi, v pracovnej skupine a v Rade a počas samotného zasadnutia ešte pred ich navrhnutím alebo prijatím na výročnom zasadnutí GFCM.
<P>
Skutočnosť, že Európska únia nedokáže zabezpečiť túto transpozíciu európskych právnych predpisov v stanovenom termíne, je možné považovať za porušenie jej medzinárodných záväzkov. Môže to teda znížiť dôveryhodnosť Európskej únie v súvislosti s GFCM a inými medzinárodnými organizáciami na riadenie rybolovu.
<P>
Táto skutočnosť môže urobiť Európskej únii medvediu službu a pomôcť jej kritikom, ktorí sa môžu domnievať, že Európska únia mrhá svoj čas na nepodstatné veci namiesto toho, aby sa zamerala na podstatnejšie otázky.
<P>
A nakoniec je nevyhnutné poukázať na to, že súčasťou systému delegovaných aktov sú aj dôležité ochranné opatrenia, medzi ktoré patrí aj možnosť, aby dvaja spoloční zákonodarcovia, teda Parlament a Rada, vzniesli námietku v súvislosti s osobitnými aktmi prijatými Komisiou na základe delegovaných právomocí, a možnosť úplne odňať delegované právomoci v prípade nespokojnosti so spôsobom, akým tieto právomoci Komisia využíva.
<P>
Z tohto dôvodu som presvedčený, že článok 28 o delegovaných aktoch je dobrým kompromisom, ktorý sa bude určite znovu preberať s Radou v druhom čítaní s cieľom dospieť ku konečnej dohode. Tento prístup je v súlade so správou pani de Brúnovej o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 998/2003 o veterinárnych požiadavkách uplatniteľných na nekomerčné premiestňovanie spoločenských zvierat, a so správou pána Romevu o návrhu nariadenia Európskeho parlamentu a Rady, ktorým sa zriaďuje program dokumentácie úlovkov tuniaka modroplutvého.
<SPEAKER ID="082" NAME="Predsedajúci">
(v súvislosti s tým, že pán Rivellini mal príležitosť rozprávať dlhšie, ako je pridelený rečnícky čas) Pán Rivellini, teraz skutočne očakávam, že si vo svojej kancelárii vyvesíte moju veľkú fotografiu. Môžem vám ju poslať a dokonca aj podpísať - ako poďakovanie za to, čo sa tu dnes stalo.
<SPEAKER ID="083" NAME="Maria Damanaki">
členka Komisie. - Vážený pán predsedajúci, ja si vašu fotografiu nezavesím, takže budem stručná.
<P>
V prvom rade by som sa chcela poďakovať pánovi Rivellinimu za prácu, ktorú venoval príprave tejto správy. Veľmi ma teší, že Výbor pre rybné hospodárstvo a Parlament výrazne podporujú podstatu tohto dôležitého návrhu. Môžem jednoducho súhlasiť s komplexnou prezentáciou pána Rivelliniho a tiež s tým, že vykonávanie rôznych opatrení, ktoré prijala Všeobecná rybárska komisia pre Stredozemné more (GFCM), je kľúčom k zabezpečeniu udržateľného riadenia zdrojov rybolovu v Stredozemnom mori.
<P>
Je to našou povinnosťou, pretože Stredozemné more to skutočne potrebuje. Je to našou povinnosťou, ak chceme zabezpečiť biodiverzitu v Stredozemnom mori a to, aby sa nezmenilo na mŕtve more. Dovoľte mi spomenúť len jednu inštitucionálnu otázku, na ktorú upozornil aj pán Rivellini.
<P>
Ako viete, odporúčania GFCM sa pre Európsku úniu a v súlade so zmluvou aj pre členské štáty stávajú záväznými od dátumu, ktorý určila GFCM. Je preto nevyhnutná včasná transpozícia, aby bolo možné uplatňovať tieto medzinárodné opatrenia priamo na fyzické alebo právnické osoby na úrovni EÚ a zabezpečiť v tomto smere právnu istotu. Musíme sa vyhnúť tomu, aby sa z transpozície opatrení GFCM stala moderná verzia sizyfovského mýtu. Transpozície opatrení, ktoré prijala GFCM v posledných rokoch, už čakajú na prijatie tohto nariadenia. Čoskoro však GFCM s najväčšou pravdepodobnosťou prijme nové pozmeňujúce a doplňujúce návrhy, ktoré budú vyžadovať účinnú transpozíciu do právnych predpisov EÚ v pevne stanovenom termíne. Takže tento postup budeme absolvovať znovu a znovu.
<P>
Som preto presvedčená, že Komisia by mala mať delegované právomoci na transpozíciu všetkých budúcich pozmeňujúcich a doplňujúcich návrhov do právnych predpisov EÚ. Mám vážne obavy, že obmedzenie delegovaných právomocí Komisie bude viesť k vyššiemu riziku, že transpozícia sa nevykoná načas. Musíme tomu predísť. Nejde o spôsob, ako obísť kompetencie Európskeho parlamentu v týchto otázkach, ale o to, že potrebujeme včasnú transpozíciu. Mám obavy, že tento postup nám to neumožní.
<P>
Je mi preto ľúto, že sa inštitúcie nevedia dohodnúť na tejto dôležitej otázke. Chcela by som zdôrazniť, že takéto zdržania by mohli ohroziť schopnosť EÚ konať v súlade s medzinárodnými záväzkami a mohli by tiež oslabiť dôveryhodnosť EÚ v našich medzinárodných organizáciách pre rybolov.
<P>
Domnievam sa však, že je potrebné urobiť kroky smerujúce k rýchlemu prijatiu tohto nariadenia, a preto vítam postoj, ktorý zaujal Európsky parlament, ako krok správnym smerom. Dúfam, že podobné kroky nám v budúcnosti umožnia odblokovať rokovania o tomto návrhu a postupovať smerom k jeho prijatiu. Zároveň je potrebné aj naďalej uvažovať o najúčinnejších spôsoboch transpozície opatrení zavedených miestnymi organizáciami na riadenie rybolovu do právnych predpisov EÚ.
<P>
Čo sa nás týka, budeme aj naďalej hľadať lepšie riešenia a vyzývať vás, aby ste sa pridali k nášmu úsiliu. Ešte raz by som sa rada poďakovala pánu Rivellinimu za správu a výboru za činnosť, ktorú vykonal v súvislosti s touto dôležitou problematikou.
<SPEAKER ID="085" NAME="Alain Cadec" LANGUAGE="FR">
Predovšetkým by som chcel povedať, že je nám tu v Štrasburgu dobre. Najskôr mi dovoľte poďakovať sa pánovi Rivellinimu za túto správu a za jeho rokovania s Radou a Komisiou, ktorých sa zúčastňoval od roku 2009.
<P>
Hoci bola táto správa pozastavená až do nadobudnutia platnosti Lisabonskej zmluvy a nového nariadenia o vykonávacích opatreniach, teraz transponuje odporúčania prijaté v prvom čítaní Všeobecnou rybárskou komisiou pre Stredozemné more (GFCM).
<P>
Odporúčania, ktoré prijala GFCM, spočívajú v stanovení určitých obmedzení týkajúcich sa rybolovu v Lionskom zálive, ktoré súvisia s možnosťou použitia sietí, vydávaním rybárskych povolení a zvlášť s ochranou prirodzených biotopov. Táto správa je mimoriadne dôležitá, pretože pre Stredozemné more stanovuje oblasti, kde je zakázaný rybolov.
<P>
Pokiaľ ide o rybársky výstroj, v texte je presne stanovená minimálna veľkosť ôk, ktoré sa majú používať v Stredozemnom mori a v Čiernom mori, a zakazuje sa používanie vlečných škrabákov a vlečných sietí v hĺbkach viac ako 1 000 metrov. Ani nemusím hovoriť, ako ma toto opatrenie potešilo.
<P>
Pre určitý vlečný výstroj bude minimálna veľkosť ôk stanovená takto: buď ako sieť so štvorcovými okami s veľkosťou 40 mm na koncovom rukávci, alebo ako sieť s kosoštvorcovými okami s veľkosťou 50 mm s možnosťou výberu z povolených veľkostí, ktorá bude porovnateľná s veľkosťou v prípade siete so štvorcovými okami s veľkosťou 40 mm alebo vyššia, na základe odôvodnenej žiadosti majiteľa lode.
<P>
Pán spravodajca tiež požiadal o veľmi potrebné preskúmanie súčasného nariadenia o vykonávacích aktoch a jednoznačné objasnenie pozície Parlamentu k tejto téme. O tom práve rozprávala pani komisárka.
<P>
Komisia musí do 30. júna 2012 predložiť Parlamentu a Rade správu o vykonávaní tohto ustanovenia, ku ktorému musí predložiť úpravy.
<P>
Dúfam preto, že táto správa bude k dispozícii pred druhým čítaním tohto textu.
<SPEAKER ID="086" NAME="Kriton Arsenis" LANGUAGE="EL">
Stredozemné more predstavuje veľmi malú časť našej planéty, len približne 1 % morí. Je to však veľmi bohatá oblasť, v ktorej sa nachádza 8 % až 9 % morskej biodiverzity. Polovica európskych rybárskych plavidiel sa nachádza v Stredozemnom mori, v ktorom je tiež vytvorených 60 % pracovných miest a zamestnanosti. Nanešťastie je však až 54 % rýb zasiahnutých nadmerným rybolovom a 32 % až 36 % rýb prekračuje svoje biologické limity. Kto je vinníkom? Očividne je dnes hlavným dôvodom zlyhanie spoločnej politiky rybného hospodárstva, v mnohých prípadoch aj zlyhanie pri uplatňovaní našich spoločných rozhodnutí a hlavne prijímanie rozhodnutí bez ohľadu na vedecké údaje a subjektívne na základe nedostatočne premyslených národných záujmov.
<P>
V roku 2006 sa Komisia pokúsila napraviť tento problém Stredozemného mora. Zaviedli sme nariadenie týkajúce sa rybolovu v Stredozemnom mori, ale problémy sa nezastavia na základe toho, čo členské štáty Európskej únie urobia. Rybolov v Stredozemnom mori a budúce populácie rýb závisia od toho, čo pre tento spoločný zdroj urobia všetky stredomorské krajiny, a to tak tie, ktoré sú členmi Európskej únie, ako aj tie, ktoré nimi nie sú, a ak nebudeme konať spoločne, tento zdroj sa ocitne v bezprostrednom ohrození.
<P>
Dostali sme sa k prvému čítaniu tejto správy a musím povedať, že Rada, ktorá dnes nie je v Parlamente prítomná, zvláštnym spôsobom naliehala na otázku podpory vykonávacích opatrení. Rada musí pochopiť, že je potrebné uplatňovať Lisabonskú zmluvu, a mala by akceptovať právo Parlamentu zúčastniť sa týchto rozhodnutí a prijímať delegované akty.
<SPEAKER ID="087" NAME="Raül Romeva i Rueda">
v mene skupiny Verts/ALE. - Posledné dve desaťročia vykonávania spoločnej politiky rybného hospodárstva ukázali, že riešenie rybného hospodárstva v Stredozemnom mori zvlášť prostredníctvom osobitných nariadení týkajúcich sa sietí iba podporuje dvojitý štandard v riadení rybného hospodárstva v Európe: Atlantický oceán verzus Stredozemné more.
<P>
Vyústilo to do chronického súčasného stavu zlého riadenia, nedostatku presadzovania práva a nadmerného rybolovu v Stredozemnom mori. Len ak budú všetky zainteresované strany Stredozemia - počnúc rybármi až po vlády - niesť zodpovednosť rovnako ako ich partneri z Atlantiku na základe spoločných noriem a formálnych procesov, môže nastať výrazný zlom v porovnaní s minulosťou. Ani morské ekosystémy Stredozemného mora so svojou populáciou rýb, ani rybári a spoločnosť všeobecne si nemôžu dovoliť to, aby spoločná politika rybného hospodárstva teraz znovu zlyhala pri riešení rybolovu v Stredozemnom mori.
<P>
Európske rybné hospodárstvo v Stredozemnom mori sa musí prestať považovať za outsidera a musí byť v plnej miere a dôsledne ošetrené novou spoločnou politikou rybného hospodárstva so všetkými jej aspektmi. Znamená to, že politika zachovania musí obsahovať nový a plnohodnotný operačný systém na riadenie činnosti v oblasti rybolovu v Stredozemnom mori. Tento systém by mal zabezpečiť tie isté normy ochrany ako dávno zavedený operačný systém, ktorý sa vzťahuje na rybné hospodárstvo v Atlantickom oceáne.
<SPEAKER ID="088" NAME="Ashley Fox">
v mene skupiny ECR. - Na úvod by som sa rád poďakoval pani komisárke Damanakiovej za jej posledný návrh ukončiť hrozné praktiky súvisiace s odpadom z výlovu. V čase, keď populácia rýb klesá a keď niektorí ľudia tejto planéty nemajú čo jesť, je zahanbujúce, že chytáme dobré ryby, zabíjame ich a potom ich hádžeme späť do mora, aby sme nakŕmili čajky a kraby. Dúfam, že tieto právne predpisy sa začnú vykonávať bez oneskorenia, aby bolo možné čo najskôr zastaviť toto hanebné konanie.
<P>
Okrem nedávneho oznámenia pani komisárky vítam aj odporúčania Všeobecnej rybárskej komisie pre Stredozemné more (GFCM). Zvlášť vítam odporúčania týkajúce sa rybárskeho výstroja, najmä zavedenie minimálnej veľkosti ôk, ktoré sa majú používať v Stredozemnom mori a v Čiernom mori, a zákaz používať vlečné škrabáky a vlečné siete v hĺbkach viac ako 1 000 metrov. To nám pomôže zabezpečiť väčšiu udržateľnosť nášho rybolovu.
<P>
Európski konzervatívci a reformisti v plnej miere podporujú túto správu a ja chcem opäť poďakovať pani komisárke Damanakiovej za to, že sa venuje téme zrušenia odpadu z výlovu.
<SPEAKER ID="089" NAME="Jarosław Leszek Wałęsa" AFFILIATION="PPE">
(PL) V dnešnej rozprave by sme mali zdôrazniť, že Stredozemné more je na svete jedinečné, pretože ho obklopujú tri kontinenty. Je to bod, kde sa stretáva množstvo kultúr, medzi ktoré patria aj kultúry členských štátov a mnohých iných krajín. Vzniká tak situácia, keď je pre Európsku úniu najdôležitejšou otázkou v riadení zdrojov rybolovu otázka regulácie opatrení týkajúcich sa úlovkov, vydávania licencií a vypracovania kontrolných metód pre lode využívajúce túto oblasť. Rybolov a plavba tu prekvitajú viac ako jedno tisícročie, pričom využívajú bohatú morskú faunu Stredozemného mora.
<P>
Na udržanie rovnováhy a zabezpečenie spravodlivého rozdelenia pri využívaní tohto tovaru je potrebné podporiť iniciatívy podobné tej, ktorou sa zaoberá táto správa. Chcel by som sa poďakovať pánovi Rivellinimu za jeho správu, ktorá náležite a presne definuje zásady riadenia zdrojov Stredozemného mora a ktorá prispeje k ochrane tohto citlivého ekosystému.
<SPEAKER ID="090" NAME="Guido Milana" AFFILIATION="S&amp;D">
(IT) Myslím si, že toto opatrenie povedie k tomu, že otázky týkajúce sa Stredozemného mora budú viesť k ešte pevnejším záväzkom, ako boli tie, ktoré sa podarilo dosiahnuť prostredníctvom dodnes zavedených zákonov. Som presvedčený, že akt, ktorým sa dnes zaoberáme, je omnoho dôležitejší ako účinky nariadenia EÚ z roku 2006.
<P>
Myslím si, že nám tiež ponúka odpoveď na niektoré obmedzenia toho nariadenia, ktoré z dôvodu jeho jednostrannosti nechalo veľkú časť rybného hospodárstva v domnienke, že Európa urobila svoj diel práce, ale zvyšok stredomorských krajín nie. Myslím si, že je strategicky dôležité, aby sme sa venovali otázke aj z tohto uhla pohľadu a s týmito charakteristikami. Som presvedčený, že práca, ktorú vykonal pán Rivellini a ktorú tu všetci uvítali, si zaslúži formálne poďakovanie na tejto schôdzi.
<P>
Mám však naliehavý pocit, že to, že nedokážeme vyriešiť tento problém v prvom čítaní a že sa presunie do druhého čítania, zvlášť výklad článku 28 tohto nariadenia, vedie k jednej otázke. Parlament tentoraz podporuje Komisiu. V podstate hovorí, že je dobré, keď zodpovednosť za tieto delegované akty bude niesť Komisia. Zo strany Rady sa stretávame s istým odporom, pričom jej neprítomnosť na dnešnom zasadnutí je, len tak mimochodom, významná.
<P>
Tento akt znamená, že Parlament je tentoraz presvedčený, že činnosti na udržanie biodiverzity a udržanie dostatku rýb v tomto dôležitom mori pomôžu zabezpečiť budúcnosť rybárov. V tejto súvislosti sa domnievam, že v ďalšej etape tohto procesu sa musíme znovu zamerať na myšlienku spolurozhodovania. Delegovanie týchto aktov má svoj dôvod, a tak je dnes za ne zodpovedná Komisia, ale keď prídu na rad medzinárodné zmluvy, bude za ne musieť niesť jednoznačnú zodpovednosť Parlament.
<SPEAKER ID="091" NAME="Jim Higgins" AFFILIATION="PPE">
(GA) Som rád, že môžem prijať túto správu, a keď sa dostane do Parlamentu, určite za ňu budem hlasovať.
<P>
Všeobecná rybárska komisia pre Stredozemné more bola vytvorená v roku 1949 a jej pôsobnosť sa vzťahuje aj na Čierne more.
<P>
V prvom rade by som chcel vyjadriť svoj úplný súhlas s poznámkami jedného z predchádzajúcich rečníkov pána Foxa, ktorý pochválil pani komisárku za jej snahu zastaviť sa a zakázať raz a navždy škandalózne praktiky súvisiace s odpadom z výlovu. Výborne, pani komisárka. Bolo to veľmi rozumné opatrenie a sme vám zaň mimoriadne vďační.
<P>
V súvislosti s otázkou Stredozemného a Čierneho mora by som chcel ďalej povedať, že obidve moria sú doslova rajom akvakultúry a životného prostredia. Urobili ste - alebo lepšie povedané, urobili sme to, že sme spojili všetky dôležité prvky. Napríklad opatrenia na zachovanie, riadenie, využívanie, monitorovanie, uvádzanie na trh a presadzovanie opatrení, pretože presadzovanie opatrení je dôležité z hľadiska akvakultúry a výrobkov akvakultúry.
<P>
V skutočnosti ide o spojenie všetkých možných línií. Doteraz sme prijali rozličné uznesenia a rôzne pravidlá a nariadenia, teraz ich však spájame do jedného veľmi rozumného a komplexného balíka.
<P>
Hlavnými znakmi tohto balíka sú dve veci: zrozumiteľnosť a zjednodušenie, aby každý presne chápal, o čo ide. Dúfam, že to, o čo sa tu snažíme prijatím tejto správy a jej zavedením do praxe, zabezpečí jednoduchý, fungujúci a účinný rámec pre Stredozemné a Čierne more.
<SPEAKER ID="093" NAME="Barbara Matera" AFFILIATION="PPE">
(IT) Súhlasím s pánom spravodajcom, ktorý tvrdí, že je potrebné zjednodušiť pravidlá rybolovu vydaním nariadenia, ktorým sa môžu vykonávať odporúčania prijaté Všeobecnou rybárskou komisiou pre Stredozemné more.
<P>
Súhlasím tiež s cieľmi a zásadami uplatňovanými v spoločnej politike rybného hospodárstva, ale domnievam sa, že všetky pobrežné členské štáty musia zaručiť správnu rovnováhu medzi sociálnohospodárskou hodnotou ekosystémov a ich ochranou. Som presvedčená, že preto musíme požadovať aj ochranu osobitných záujmov miestnych spoločenstiev.
<P>
Toto nariadenie presne vymedzuje výstroj povolený na rybolov vo vodách oblasti GFCM a zvlášť v Stredozemnom mori. Upozorňujem, že cieľ zachovať naše prirodzené biotopy má vážny dosah na niektoré rybárske spoločenstvá. Taliansko od Komisie očakáva udelenie výnimky zo zákazu lovu dvoch konkrétnych druhov rýb, ktoré sú hlavným produktom rozsiahleho odvetvia rybného hospodárstva.
<P>
Na záver by som preto chcela vyzvať všetkých zástupcov 27 členských štátov a Komisiu, aby porozmýšľali o tom, či by tieto nástroje nemohli byť flexibilnejšie, aby poskytli miestnemu rybnému hospodárstvu to, čo potrebuje na prežitie.
<SPEAKER ID="094" NAME="Maria do Céu Patrão Neves" AFFILIATION="PPE">
(PT) Tento návrh nariadenia má za cieľ transponovať do jediného dokumentu odporúčania prijaté Všeobecnou rybárskou komisiou pre Stredozemné more (GFCM), ktorých zámerom je podporiť primerané riadenie stredomorskej oblasti tým, že zaangažuje a učiní zodpovednými všetkých tých, ktorí ju ovplyvňujú. Rada by som pánovi spravodajcovi zablahoželala k jeho práci.
<P>
Zdravý ekologický stav tejto dôležitej morskej oblasti je hlavným cieľom GFCM a podpora udržateľného rozvoja tejto oblasti predpokladá prijatie celej škály opatrení na zachovanie a riadenie morských biologických zdrojov, ku ktorým GFCM smeruje a ktoré by mali byť smerodajnými pre metódy rybolovu v tejto oblasti.
<P>
Boj proti nelegálnemu rybolovu patrí medzi najväčšie problémy, ktorým v súčasnosti táto stratégia zachovania biodiverzity čelí. Väčšia časť tohto návrhu nariadenia Európskeho parlamentu a Rady je pozitívna. Dôležité je tiež dohliadať na uplatňovanie všetkých opatrení týkajúcich sa kontroly, spolupráce, informovania a vykazovania nielen v súvislosti s loďami, ktoré sa plavia pod vlajkou EÚ, ale aj všetkými loďami, ktoré by mali dbať na uplatňovanie správnych metód rybolovu, keďže sa plavia pod vlajkou členského štátu zmluvnej strany GFCM.
<P>
Náležité uplatňovanie odporúčaní, ktoré budú platiť v prípade prijatia tohto návrhu nariadenia, umožní dosiahnuť uvedené ciele a zároveň zachovať rovnaký prístup k všetkým flotilám, ktoré sú súčasťou tohto rybného hospodárstva.
<SPEAKER ID="095" NAME="João Ferreira" AFFILIATION="GUE/NGL">
(PT) Chcel by som upozorniť na jedno hľadisko tohto návrhu nariadenia, ktoré považujeme za najdôležitejšie a ktoré, bohužiaľ, nemôžeme prijať.
<P>
Nespochybňujeme dôležitosť multilaterálnej spolupráce pri správnej ochrane živých vodných zdrojov. Práve naopak. Cieľom návrhu je však udeliť Komisii právomoc na prijímanie legislatívnych aktov v oblastiach, ktoré sú v prípade Cyperskej republiky v rozpore so zvrchovanosťou členského štátu a jeho výhradnej hospodárskej zóny.
<P>
Táto skutočnosť je o to závažnejšia, že vieme, že zvrchovanosť tejto oblasti v súčasnosti nezákonne ohrozuje tretia krajina, ktorá je kandidátskou krajinou na členstvo v EÚ, v dôsledku čoho je táto otázka politicky veľmi citlivá. Tento návrh v jeho aktuálnej podobe zasahuje do legitímneho práva členského štátu na využívanie prírodných zdrojov, ktoré sa nachádzajú na morskom dne jeho výhradnej hospodárskej zóny a v jeho podloží, ktoré sa uznáva aj v Dohovore Organizácie Spojených národov o morskom práve.
<P>
Žiadame vás preto o podporu nášho návrhu na obmedzenie rozsahu delegovaných aktov tým, že budete hlasovať proti tomuto odseku, a žiadame o oddelené hlasovanie o tomto odseku podľa mien.
<SPEAKER ID="096" NAME="Maria Damanaki">
členka Komisie. - Chcela by som sa poďakovať všetkým za ich prejavy a v skratke spomenúť dve veci.
<P>
Súhlasím s váženými poslancami, ktorí zdôraznili, že v súčasnosti skutočne potrebujeme dobré vykonávanie nariadenia o Stredozemnom mori. Toto nariadenie je zavedené len veľmi krátko a mali by sme mu dať priestor, aby mohlo dosiahnuť úspech. Nevidím spôsob, ako by ho bolo v súčasnosti možné doplniť alebo zmeniť alebo požiadať o viac výnimiek. Nariadenie je veľmi flexibilné. Ak chcú členské štáty výnimky z tohto nariadenia, musia dodržiavať pravidlá.
<P>
Po druhé, súhlasím s poslancami, ktorí spomínali, že našou skutočnou potrebou je zabezpečiť, aby sa situácia v Stredozemnom mori podobala na situáciu v iných morských oblastiach. Je úplne jasné, že Stredozemné more potrebuje reguláciu. V rámci reformy spoločnej politiky pre rybné hospodárstvo sa musíme postupne snažiť o to, aby sme zabezpečili rovnaký status Stredozemného mora, tak, ako to robíme v prípade iných morských oblastí v Európe.
<P>
A nakoniec, myšlienka Komisie mať delegované akty na vykonávanie rozhodnutí medzinárodných orgánov, ktorých členom je EÚ, v žiadnom prípade neporušuje zvrchovanosť členských štátov. Práve naopak, snažíme sa len o možnosť zjednodušiť transpozíciu týchto rozhodnutí do európskych právnych predpisov.
<SPEAKER ID="097" NAME="Predsedajúci">
Rozprava sa skončila.
<P>
Hlasovanie sa uskutoční zajtra (v utorok 8. marca 2011).
