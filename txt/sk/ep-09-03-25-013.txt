<CHAPTER ID="013">
Bezpečná a environmentálne vhodná recyklácia lodí (rozprava) 
<SPEAKER ID="454" NAME="Predsedajúci">
- Ďalším bodom programu je rozprava o otázke na ústne zodpovedanie, ktorú Komisii predkladá pán Johannes Blokland v mene Výboru pre životné prostredie, verejné zdravie a bezpečnosť potravín - B6-0224/2009), o rokovaniach o podmienkach uvedenia Dohovoru o bezpečnej a environmentálne vhodnej recyklácii lodí do platnosti, ktoré sa uskutočnia v máji 2009 pod záštitou Medzinárodnej námornej organizácie (IMO).
<SPEAKER ID="455" NAME="Johannes Blokland" LANGUAGE="NL">
Vážený pán predsedajúci, na plenárnom zasadnutí v máji minulého roku Európsky parlament zaujal jasné stanovisko proti neľudským a ekologicky škodlivým podmienkam pri demontážach lodí. Na viacerých pobrežiach južnej Ázie sa však naďalej demontujú obrovské vyradené námorné lode v ekologicky škodlivých a neľudských podmienkach. Napríklad v Bangladéši ani jedno z 36 zariadení na demontáž lodí nespĺňa minimálne environmentálne a bezpečnostné normy.
<P>
Jediné pozitívne na tom je, že pred týždňom bangladéšsky Najvyšší súd z tohto dôvodu nariadil vláde Bangladéša, aby zatvorila tieto "zariadenia na demontáž" do dvoch týždňov. Zároveň ten istý Najvyšší súd zakázal vstup na bangladéšske územie všetkým lodiam, ktoré obsahujú nebezpečné látky. Navyše má bangladéšsky minister životného prostredia tri mesiace na to, aby stanovil pravidlá recyklácie vyradených lodí, ktoré budú v súlade s Bazilejským dohovorom.
<P>
Ide o tie isté dôležité opatrenia, ktoré Európsky parlament presadzoval vo svojom minuloročnom uznesení. Asi by bolo naivné si myslieť, že sudcovia bangladéšskeho Najvyššieho súdu si prečítali naše uznesenie. Vnímam toto rozhodnutie bangladéšskeho Najvyššieho súdu ako dôležité víťazstvo v boji proti neprijateľným praktikám, ktoré som spomenul. Je nevyhnutné, aby sa bangladéšska vláda náležite riadila týmto súdnym rozhodnutím. To neplatí len pre Bangladéš, ale aj pre ostatné ázijské krajiny.
<P>
Už som poznamenal, že úsilie jednotlivých štátov nebude postačovať. Globálne riešenie problému demontáže lodí je ešte stále naliehavé. V máji tohto roku usporiada Medzinárodná námorná organizácia (IMO) celosvetovú konferenciu v Hongkongu, ktorej cieľom je uzavrieť globálnu dohodu o recyklácii vyradených lodí. Uznesenie Výboru pre životné prostredie, verejné zdravie a bezpečnosť potravín musí zabezpečiť, že Rade a Komisii bude vyslaný jasný signál na rokovania s cieľom dosiahnuť najlepší možný výsledok.
<P>
V súvislosti s minuloročným uznesením je dôležité dodať päť nasledujúcich poznámok. Po prvé, musí byť jasne stanovené, že vyradené lode, ktoré obsahujú nebezpečné látky, by mali byť považované za nebezpečný odpad, a preto by mali patriť do pôsobnosti Bazilejského dohovoru. Pokračovanie v diskusii o definíciách nie je v záujme ochrany životného prostredia. Pozmeňujúci a doplňujúci návrh č. 1, ktorý predložili členovia skupiny Európskej ľudovej strany (kresťanských demokratov) a Európskych demokratov, oslabuje toto stanovisko, a preto ho nemôžem podporiť. Po druhé, navigácia lodí na plytčinu počas prílivu s cieľom použiť metódu demontáže na plážach musí byť považovaná za neprijateľnú. Po tretie, potrebujeme prijať opatrenia - najmä v súvislosti s vyraďovaním ropných tankerov s jednoduchým trupom - ešte pred skončením zdĺhavého obdobia ratifikácie. Po štvrté, zavedenie osvedčení pre zariadenia na demontáž lodí je vítané. Po piate, opatrenia by naďalej mali zahŕňať vytvorenie povinného fondu, za ktorý by bol zodpovedný výrobca - ako Európsky parlament stanovil minulý rok. Zdá sa však, že Európska komisia prehodnocuje toto stanovisko. Rád by som preto od pána komisára Figeľa počul, že Komisia je stále pripravená vytvoriť fond na demontáž lodí.
<P>
Prostredníctvom tohto uznesenia, v spojení s minuloročným uznesením, naberá Európsky parlament jasný kurz smerom k riešeniu predmetných problémov. Vítam vysokú úroveň zhody v tejto otázke vo Výbore pre životné prostredie a vo Výbore pre dopravu a cestovný ruch. Pevne verím, že Rada a Komisia rovnako vyvinú intenzívne úsilie, aby bol o dva mesiace v Hongkongu prijatý rozumný dohovor, taký, ktorý bude chrániť záujmy bezpečnosti, verejného zdravia a takisto životného prostredia. Bol by som rád, keby nám pán komisár Figeľ povedal, či bude mať Európska komisia pri rokovaniach na konferencii IMO na zreteli tento jasný kurz ako kľúčovú devízu, a takisto aké opatrenia plánuje Komisia prijať, aby zabezpečila včasnú implementáciu dohovoru, ktorý bude prijatý.
<SPEAKER ID="456" NAME="Ján Figeľ">
člen Komisie. - Vážený pán predsedajúci, v prvom rade by som chcel Parlamentu poďakovať za vysokú mieru záujmu, ktorú prejavil, a za jeho pretrvávajúcu angažovanosť v súvislosti s demontážou lodí. Chcel by som zvlášť poďakovať pánovi Bloklandovi.
<P>
Toto je veľmi dobrá východisková pozícia pre prijatie ďalších opatrení na úrovni EÚ, ktoré zabezpečia, že Európska únia bude zohrávať svoju úlohu pri riešení tohto medzinárodného problému. Tieto otázky sú takisto aktuálne v súvislosti s nedávnym rozhodnutím bangladéšskeho Najvyššieho súdu, o ktorom ste sa práve zmienili, a v súvislosti so situáciou v tejto krajine. Ako dôsledok tohto rozhodnutia budú do dvoch týždňov zatvorené všetky zariadenia na demontáž lodí, keďže nedostali povolenie od ministerstva životného prostredia. Dovoz nebezpečných lodí, ktoré sú na zozname, bude zakázaný a všetky dovezené lode budú musieť byť vopred vyčistené. Nakoniec, Bangladéš začne vytvárať vnútroštátne právne predpisy týkajúce sa demontáže lodí v súlade s Bazilejským dohovorom.
<P>
Teraz by som sa rád venoval situácii, ktorá je nám bližšia, a zároveň odpovedal na vaše otázky.
<P>
Vaša prvá otázka sa týka postupnej eliminácie metódy demontáže na plážach - metódy demontáže plavidiel po dobe životnosti priamo na plážach.
<P>
Stotožňujem sa s vašimi obavami týkajúcimi sa vážnych rizík, ktoré táto metóda prináša pre ľudské zdravie a životné prostredie. V rámci hodnotenia vplyvov našej stratégie sme zvažovali zavedenie zákazu metódy demontáže na plážach na úrovni EÚ. Existovali určité obavy v súvislosti s účinnosťou takéhoto zákazu, keďže by sa vzťahoval iba na lode plávajúce pod vlajkou EÚ a mohol by byť ľahko a zákonne obchádzaný zmenou vlajky.
<P>
Veríme, že bude účinnejšie, keď svoje úsilie zameriame na zabezpečenie toho, aby technické usmernenia, ktoré sa v súčasnosti pripravujú na podporu budúceho dohovoru IMO, skutočne viedli k bezpečnej a environmentálne neškodnej recyklácii lodí. Pokrok v príprave týchto usmernení je doposiaľ veľmi povzbudzujúci. V každom prípade veľmi pochybujem, že tradičná metóda demontáže na plážach by mohla spĺňať pripravované technické usmernenia.
<P>
Čo sa týka vašej druhej otázky, s potešením môžem potvrdiť, že Komisia sa plne venuje práci na účinnej a včasnej transpozícii dohovoru o recyklácii lodí do právnych predpisov EÚ. Generálne riaditeľstvo pre životné prostredie už odštartovalo niekoľko štúdií a pracuje na hodnotení vplyvov kľúčových ustanovení dohovoru. Verím, že je nesmierne dôležité, aby Európska únia preukázala vodcovstvo a vysokú prioritu, ktorú prikladáme tomuto dohovoru. To podnieti ratifikáciu tretími krajinami a následne urýchli vstúpenie tohto dohovoru do platnosti.
<P>
Stotožňujem sa však s obavami zdôraznenými vo vašej tretej otázke, ktorá sa týka dôležitosti neporušenia existujúceho acquis Spoločenstva. Pri transpozícii dohovoru IMO musíme zachovať existujúce požiadavky v oblasti práv zamestnancov a ochrany životného prostredia. V našej štúdii preto dôkladne porovnáme požiadavky dohovoru IMO s naším acquis Spoločenstva. Rád by som zdôraznil, že hlavne zabezpečíme, aby nebolo porušené nariadenie o preprave odpadu z roku 2006.
<SPEAKER ID="457" NAME="Pilar Ayuso">
v mene skupiny PPE-DE. - (ES) Vážený pán predsedajúci, vážený pán komisár, táto otázka je, ako vysvetlil pán Blokland, veľmi aktuálna vzhľadom na to, že diplomatická konferencia k dohovoru o recyklácii lodí sa bude konať v máji. Preto by som rada zablahoželala pánovi Bloklandovi nielen k jeho otázke, ale aj k návrhu uznesenia, ktorý vypracoval.
<P>
My v Partido Popular sme za boj proti zlým praktikám a metódam, ktoré sa používajú v súvislosti s demontážou lodí, a preto podporujeme návrh uznesenia vypracovaný pánom Bloklandom. Napriek tomu existuje niekoľko bodov, ktoré nás znepokojujú.
<P>
Prvým bodom je článok 3 - o ktorom sa už zmienil aj sám pán Blokland - v ktorom sa uvádza, že lode ako celok by mali byť považované za nebezpečný odpad, a preto by mali patriť do rozsahu pôsobnosti Bazilejského dohovoru. K tomuto článku sme predložili pozmeňujúci a doplňujúci návrh, pretože existujú rôzne jeho interpretácie, tak v rámci Európskej únie, ako aj mimo nej, a veríme, že by mal byť zohľadnený Bazilejský dohovor a uznesenie by s ním nemalo byť v rozpore. Mal by to však byť budúci medzinárodný dohovor o demontáži lodí, ktorý bude definovať podrobnosti uplatnenia Bazilejského dohovoru.
<P>
Článok 14 tohto návrhu uznesenia takisto požaduje vytvorenie mechanizmu financovania, ktorý bude založený na povinných príspevkoch odvetvia námornej dopravy. Zdá sa nám naozaj trochu predčasné hovoriť v súčasnosti o povinných príspevkoch, keď v rámci Medzinárodnej námornej organizácie ešte nebolo prijaté rozhodnutie o tom, aký systém by mal byť zavedený prostredníctvom tohto mechanizmu financovania. Zdá sa mi, že Európska komisia takisto nemá na túto otázku jasnú odpoveď.
<P>
Nakoniec, článok 15 požaduje, aby Komisia jednoznačne určila za zodpovedný ten štát, ktorý má súdnu právomoc nad vlastníkmi odpadu. Nemyslíme si, že toto je vec, o ktorej by mala rozhodovať Komisia, práve naopak, myslíme si, že rozhodnutie v tejto veci by mal priniesť medzinárodný dohovor.
<P>
Dôležité je zachovať súlad medzi budúcim dohovorom o recyklácii lodí a Bazilejským dohovorom o riadení pohybov nebezpečných odpadov cez hranice štátov a ich zneškodňovaní, pričom musíme brať do úvahy nielen Bazilejský dohovor, ale aj všetky existujúce právne predpisy.
<SPEAKER ID="458" NAME="Ján Figeľ">
člen Komisie. - Vážený pán predsedajúci, ďakujem za pripomienky pána Ayusa a pána Bloklanda a najmä za oduševnenú prácu posledne menovaného. Ako som už povedal, najmä v súvislosti s odpadom alebo nebezpečným odpadom potrebujeme zaručiť, aby realizácia dohovoru bola v plnej miere v súlade s nariadením (ES) č. 1013/2006 o preprave odpadu, ktoré bolo prijaté relatívne nedávno.
<P>
Čo sa týka financovania, v súčasnosti naň nemáme žiadny fond ani mechanizmus. Začali sme robiť štúdiu, aby sme mohli pripraviť potenciálne možnosti alebo riešenie a v blízkej budúcnosti začneme o tejto otázke verejné konzultácie. Vaše prípadné pripomienky budú veľmi vítané, najmä pokiaľ ide o zriadenie likvidačného fondu.
<SPEAKER ID="459" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 26. marca 2009.
