<CHAPTER ID="011">
Prírodná katastrofa v Číne (rozprava) 
<SPEAKER ID="331" NAME="Predsedajúca">
Ďalším bodom sú vyhlásenia Rady a Komisie týkajúce sa prírodnej katastrofy v Číne.
<SPEAKER ID="332" NAME="Janez Lenarčič">
úradujúci predseda Rady. - (SL) S veľkými obavami sledujeme vývoj situácie v Číne po katastrofálnom zemetrasení, ktoré zničilo veľkú časť krajiny, a zasiahlo najmä provinciu Si-čchuan.
<P>
Odhaduje sa, že zemetrasenie postihlo okolo 10 miliónov ľudí. Počet obetí na životoch sa každou hodinou zvyšuje, zatiaľ čo nádej na záchranu tých, čo prežili, spod trosiek slabne. V súčasnosti sa odhaduje, že počet obetí na ľudských životoch dosahuje takmer 50 000. Ide naozaj o katastrofu. Možno by bolo možné zachrániť viac životov, keby sa záchranári mohli dostať do postihnutej oblasti, ale bránia im v tom objektívne dôvody, ako aj nedostatok primeraného vybavenia.
<P>
Ďalším problémom sú škody, ktoré zemetrasenie spôsobilo na mnohých vodných hrádzach. Z tohto dôvodu sú tí, čo prežili v provincii Si-čchuan, vo veľkej miere ohrození záplavami. Čínska vláda požiadala o základné zariadenia potrebné na záchranné operácie.
<P>
Čínske ministerstvo zdravotníctva očakáva aj veľkú potrebu liekov a moderného zdravotníckeho zariadenia, pretože treba poskytnúť potrebné ošetrenia zranení, ktoré utrpeli tí, čo zemetrasenie prežili.
<P>
Rozsah činností zabezpečujúcich pomoc, ktoré v súčasnosti prebiehajú, je neobyčajne široký. Dvanásť ton tovaru, ktorý bol zhodený z lietadiel, je určených na zmiernenie ťažkostí v postihnutej oblasti. Množstvo helikoptér dováža záchranárov a pomoc. Zástupcovia miestnych orgánov vyhlásili, že v tejto chvíli najviac potrebujú prikrývky, stany, jedlo a telefóny komunikujúce cez satelit.
<P>
Ako iste viete a ako už dnes bolo spomenuté, minulý utorok Rada zvolala mimoriadnu schôdzu Rady. Opätovne sme vyjadrili najúprimnejšiu sústrasť čínskemu ľudu s hrozným množstvom obetí na životoch a škodách v tejto oblasti. V našej správe sme tiež vyjadrili úprimnú ľútosť tým, ktorí prišli o svojich najbližších príbuzných počas tejto katastrofy a tým, ktorí sami utrpeli zranenia alebo tým, ktorých majetok bol zničený.
<P>
Medzinárodné spoločenstvo rýchlo zareagovalo a ponúklo Číne pomoc. Čína to oficiálne uvítala vo svojich listoch, ktoré odoslalo ministerstvo pre zahraničný obchod. V oblasti sa nachádza, respektíve do nej smeruje, množstvo zahraničných tímov vrátane tímov z Japonska, Taiwanu, Kórey a Austrálie.
<P>
Európska únia hodlá postihnutému obyvateľstvu poskytnúť pomoc. Európska komisia, ako aj väčšina členských štátov, vo veľkej miere reagovala na potreby postihnutého obyvateľstva a je pripravená poskytnúť pomoc aj v budúcnosti.
<P>
Ďakujem.
<SPEAKER ID="333" NAME="Louis Michel">
člen Komisie. - (FR) Vážená pani predsedajúca, chcel by som sa tiež poďakovať za začlenenie rozpravy o humanitárnej situácii v čínskej provincii Si-čchuan po zemetrasení z 12. mája do programu rokovania. Predseda Barroso, pani Ferrero-Waldnerová a ja sme vyjadrili svoju sústrasť a zdôraznili sme vôľu európskych občanov pomôcť čínskemu národu.
<P>
Mobilizácia čínskych orgánov, a najmä vojska, bola rýchla a dosiahla veľkého rozsahu. Musím povedať, že riadenie krízy bolo účinné a orgány si zaslúžia našu gratuláciu. Vzhľadom na rozsah škôd a jej potreby čínska vláda 13. mája požiadala o medzinárodnú pomoc a EÚ rýchlo na túto výzvu zareagovala. Komisia vyslala experta na humanitárnu pomoc z úradu ECHO na týždňovú misiu do postihnutej oblasti. Na základe správy od tohto experta, ktorú predložil 16. mája, Komisia prijala rozhodnutie o okamžitej pomoci, ktorým vyčlenila dva milióny EUR. Červenému krížu to umožní poskytnúť stany, prikrývky, pitnú vodu a základné nevyhnutnosti.
<P>
V Čcheng-tu sa nachádza aj koordinačný a hodnotiaci tím mechanizmu Komisie na civilnú ochranu. Spolupracuje s miestnymi orgánmi, s cieľom urýchliť prísun európskej pomoci pre tých, ktorí ju potrebujú. Členské štáty tiež rýchlo reagovali na mimoriadnu výzvu Medzinárodnej federácie spoločností Červeného kríža a do oblasti poslali zariadenie na mimoriadne situácie a vyslali aj pátracie a záchranárske tímy. Celkový príspevok od EÚ dnes predstavuje viac ako desať miliónov EUR. Európska komisia, Monitorovacie a informačné centrum a Krízová platforma spolupracujú a členským štátom a Číne poskytujú aktualizované informácie o pomoci z EÚ. Je potrebné poznamenať, že čínske orgány vykonávajú prísne kontroly miestnych povolení na prístup pre medzinárodné tímy.
<P>
Na základe našich hodnotení sú najdôležitejšími potreba vody a hygienické opatrenia, dočasné prístrešky, základné výrobky, lieky a zdravotnícke zariadenia. Množstvo veľkých následných otrasov však, bohužiaľ, záchranárske operácie komplikuje. Najväčšie obavy predstavuje strach zo zrútenia alebo kolapsu základnej infraštruktúry, akou sú vodné priehrady, protizáplavové hrádze alebo elektrárne, čo by viedlo k ďalšej humanitárnej katastrofe.
<SPEAKER ID="334" NAME="Georg Jarzembowski">
v mene skupiny PPE-DE. - (DE) Vážená pani predsedajúca, vážený pán úradujúci predseda Rady, pán komisár, dámy a páni, moja skupina schvaľuje vyjadrenia smútku a sústrasti, ktoré Rada a Komisia odovzdali čínskemu ľudu v dôsledku ničivého zemetrasenia z 12. mája. Vyjadrujeme našu najúprimnejšiu sústrasť všetkým tým, ktorí prišli počas zemetrasenia o príbuzných alebo utrpeli zranenia.
<P>
Rovnako vítame skutočnosť, že čínske orgány iniciovali rýchle záchranné opatrenia a vítame aj vôľu zo strany čínskej vlády prijať zahraničnú pomoc. Dovoľte mi vyjadriť tiež nádej, že sa takto zachová aj v budúcnosti, čím umožní, aby sa pomoc účinne dostala k tým, ktorí ju potrebujú.
<P>
Okrem toho nás teší, že v tomto prípade čínska vláda dovolila aj zahraničným médiám, aby poskytovali podrobné spravodajstvo o zemetrasení a dúfame, že umožní zahraničným novinárom poskytovať aj informácie o obnove v postihnutých oblastiach.
<P>
Osobitne nás mrzí, že v budovách štátnych škôl, ktoré sa zrútili, prišlo o život množstvo detí a podporujeme čínske orgány v ich zámere vyšetriť dôvody, prečo tieto školy neboli postavené tak, aby zemetraseniu odolali, a aby sa na príslušných miestach za túto skutočnosť prevzala zodpovednosť.
<P>
Predovšetkým by sme chceli čínskemu ľudu poskytnúť pomoc, ktorú potrebuje. Nepotrebuje vysoké sumy finančných prostriedkov, keďže disponuje najväčšími svetovými devízovými rezervami. Potrebuje praktickú pomoc a my, Európania, a naše členské štáty môžeme túto pomoc poskytnúť a ďakujeme pánovi komisárovi za opatrenia zamerané na pomoc, ku ktorým pristúpil.
<P>
Podporíme každú činnosť určenú na pomoc ľuďom v oblastiach postihnutých katastrofou a na pomoc pri obnove ich obcí. Niektorí z nich sa budú musieť presťahovať do iných oblastí. Musíme poskytnúť pomoc, ktorá je na tieto účely potrebná. Naozaj ide o veľkú ľudskú tragédiu a súcitíme s obyvateľmi postihnutých oblastí a s celým čínskym národom.
<SPEAKER ID="335" NAME="Libor Rouček">
v mene skupiny PSE. - (CS) Vážená pani predsedajúca, pán komisár, pán Lenarčič, dámy a páni, dovoľte mi, aby som aj ja najskôr v mene Socialistickej skupiny vyjadril úprimnú sústrasť pozostalým desiatok tisíc obetí hrozného zemetrasenia, ktoré postihlo provinciu Si-čchuan. Chcel by som tiež vyjadriť plnú solidaritu stovkám tisícom ľudí, ktorí po tejto katastrofe zostali bez prístrešia, či tým, ktorí boli nútení opustiť svoje domovy.
<P>
Pred chvíľou sme tu diskutovali o situácii v Mjanmarsku a kritizovali úplne neprijateľné správanie mjanmarskej junty. Čínu, na rozdiel od Mjanmarska, treba pochváliť. Čína okamžite požiadala medzinárodné spoločenstvo o pomoc a otvorila svoje hranice zahraničnej pomoci. Rovnako by som ocenil, podobne ako môj kolega, otvorenosť čínskych orgánov na celoštátnej úrovni, ako aj v provincii Si-čchuan. Teší ma spôsob, akým pristúpili k organizácii záchranárskych prác a k informovaniu verejnosti doma, ako aj v zahraničí, o priebehu katastrofy. Súčasťou tejto informačnej politiky bolo napríklad aj priznanie, že pod troskami sa okrem desiatok tisíc obetí nachádza aj tridsať dva zdrojov rádioaktívneho žiarenia.
<P>
Pán komisár aj pán Lenarčič nás informovali o rozsahu humanitárnej pomoci, ktorú Európska únia Číne ponúkla a poskytla. Chcel by som im obidvom poďakovať za rýchlosť, s ktorou Rada a Komisia k záležitosti pristupovali, a zároveň ich vyzvať, aby bola Európska únia aj naďalej pripravená pružne reagovať na prípadné žiadosti o ďalšiu pomoc zo strany našich čínskych partnerov, a to nielen v oblasti humanitárnej pomoci, ale tiež v oblasti prípadnej pomoci pri obnove postihnutých oblastí.
<SPEAKER ID="336" NAME="Dirk Sterckx" LANGUAGE="NL">
V prvom rade by som chcel vyjadriť sústrasť pozostalým všetkých obetí v mene našej Skupiny Aliancie liberálov a demokratov za Európu. Rovnako súhlasím s obdobím smútku, ktorý vyhlásila čínska vláda. V pondelok, ešte predtým ako som odišiel do Štrasburgu, som na Zastúpení EÚ v Bruseli podpísal v mene delegácie pre vzťahy s Čínou a domnievam sa, že aj v mene celého Parlamentu, kondolenčnú listinu. Minulý týždeň sa predsedníctvo delegácie stretlo s čínskym veľvyslancom, ktorý mi povedal, ako veľmi oceňuje podporu Európskeho parlamentu.
<P>
Čelíme obrovskej a vážnej katastrofe. Desiatky tisíc ľudí prišli o život alebo sú nezvestní, milióny ľudí ostali bez prístrešia, hmotné škody dosahujú rozsah, ktorý je v tejto chvíli nevyčísliteľný. V Číne sme neboli svedkami situácie podobnej situácii v Mjanmarsku, o ktorom sme pred chvíľou diskutovali. V tomto prípade máme pred sebou krajinu, v ktorej každý od najvyššej po najnižšiu úroveň, robí všetko, čo je v jeho silách, aby pomohol a aby zabezpečil, že všetko, čo sa dá zachrániť, bude zachránené. Rovnako máme pred sebou krajinu, ktorá otvorene komunikovala a komunikuje o bolesti a zúfalstve obyvateľov provincie Si-čchuan a problémoch, ktorým čelia záchranárske tímy, záchranárske tímy, ktoré tiež utrpeli straty na životoch. Máme pred sebou krajinu, ktorá je dokonca otvorená kritike, ktorej obete katastrofy podrobujú úsilie pomôcť, čo je situácia, ktorej sme svedkami vždy, keď tu dôjde k niečomu podobnému.
<P>
Vážená pani predsedajúca, musíme sa dívať do budúcnosti. Domnievam sa, že Čína nás požiadala o veľmi špecifický typ pomoci. Vidím, že preukazujeme solidaritu a som vďačný Komisii a Rade za všetko, čo urobili. Naliehavo ich žiadam, aby poskytli ďalšiu pomoc, ak o ňu Čína požiada.
<P>
Keď sa skončia záchranné akcie, bude sa musieť začať s obnovou a v tejto oblasti budeme musieť byť opäť schopní poskytnúť pomoc. Z dlhodobejšieho hľadiska by som chcel požiadať, aby sme preskúmali spôsoby, akými môžeme poskytnúť technickú pomoc, v ktorej budú obsiahnuté pravidlá a techniky výstavby budov, aby boli odolnejšie v takýchto situáciách. Úlohou medzinárodného spoločenstva by mohlo byť preskúmanie toho, čo môžeme urobiť, aby bol zriadený akýsi systém skorého varovania, systém, ktorí ľudí na podobné katastrofy upozorní vopred. Musíme sa snažiť aspoň rozvinúť takýto systém. Domnievam sa, že na svete existuje mnoho regiónov, ktoré by ho mohli využiť. V každom prípade sa domnievam, že je dôležité, aby sme v tejto rozprave, tu v Európskom parlamente, preukázali solidaritu s čínskym ľudom.
<SPEAKER ID="337" NAME="Hélène Flautre" LANGUAGE="FR">
Vážená pani predsedajúca, po tomto hroznom zemetrasení, ktoré zarmútilo Čínu a celý svet, začali orgány po prvýkrát hrať transparentnú hru a na túto katastrofu reagovali záchrannými akciami veľkého rozsahu, ktoré sa EÚ a celé medzinárodné spoločenstvo snažia zo všetkých síl podporovať.
<P>
Ku všetkým z nás sa však dostala ostrá kritika, ktorá rezonuje v Číne a týka sa nedostatočnej kvality budov, najmä najnovších stavieb a verejných budov, akými sú školy, čo viedlo k skutočnosti, že v nich zahynulo množstvo školákov, z ktorých bolo zachránených len veľmi málo. Táto katastrofa dokazuje nedostatočnú kvalitu stavebných prác v krajine, čo je v Číne citlivou otázkou, keďže milióny ľudí boli vo veľkých mestách vysťahovaní v rámci príprav na rozhodujúce podujatia, akými sú napríklad olympijské hry.
<P>
V súvislosti s touto drámou sa objavujú ďalšie znepokojujúce skutočnosti, ktoré už boli spomenuté. Sila zariadení vodných elektrární, akou je napríklad betónová priehrada na rieke Zipingp, spôsobuje najväčšie obavy pre 600 000 ľudí, ktorí žijú v jej povodí. Zemetrasenie poškodilo 391 nádrží. Keďže v súčasnosti nie sú k dispozícii dostatočné informácie o zariadeniach na obohacovanie plutónia, ktoré sa nachádzajú na severovýchode provincie Si-čchuan, napriek tomu, že sa nachádzajú v blízkosti epicentra, čo je podobne veľmi znepokojujúce.
<P>
Nebolo by dobré, keby sa vykonalo nezávislé medzinárodné hodnotenie takýchto základných záležitostí, keďže čínske orgány sa stále nevyjadrujú veľmi jasne a stoja za oficiálnymi vyhláseniami, ktoré sú jedinou zárukou?
<SPEAKER ID="338" NAME="Konrad Szymański">
v mene skupiny UEN. - (PL) Európa by mala Číne poskytnúť čo najväčšie množstvo podpory z humanitárnych, ako aj politických dôvodov. Som jedným z mnohých poslancov tohto Parlamentu, ktorý kategoricky nesúhlasí s čínskou barbarskou politikou, ktorú vedie voči Tibetu a voči kresťanom. Domnievam sa, že by sme mali veľmi rozhodne zareagovať na akýkoľvek prípad agresie namierenej voči Taiwanu.
<P>
Na druhej strane musíme však využiť každú príležitosť, aby sme čínskemu ľudu dokázali, že požiadavky, s ktorými sa obraciame na vedúcich predstaviteľov tejto krajiny nie sú motivované žiadnymi nepriateľskými pocitmi voči ich krajine a jej tradíciám. Musíme dokázať, že priateľské partnerstvo je možné a teraz sa na to naskytla vynikajúca príležitosť. Mali by sme obetiam poskytnúť významnú pomoc a mali by sme sa úprimne zaviazať k práci na obnove, ktorá bude po katastrofe nasledovať. Bolo by veľkou chybou, keby sme túto príležitosť na vytvorenie dôvery medzi Európou a Čínou premárnili.
<SPEAKER ID="339" NAME="Patrick Louis">
v mene skupiny IND/DEM. - (FR) Vážená pani predsedajúca, dámy a páni, prírodné katastrofy nás všetkých zarmucujú o to viac, že pripravujú o život také obrovské množstvo ľudí, ako nedávno v Číne alebo v Mjanmarsku. Pripomínajú nám hodnotu akéhokoľvek ľudského života, ako aj skutočnosť, že prírodu nedokážeme ovládať. Chceli by sme tým, ktorí prežívajú prírodné a politické katastrofy, vyjadriť sústrasť.
<P>
Jedným z cieľov politikov je predchádzať tomu, aby verejné nešťastie postihlo ich ľudí. A teda, ak nedokážu predchádzať prírodným katastrofám, môžu sa pokúsiť ich predvídať a varovať ľudí a predovšetkým musia minimalizovať riziko prostredníctvom zodpovedných politík na prevenciu. Napríklad kreatívna čínska infraštruktúra v podobe obrovských vodných diel a jadrových elektrární, zemetrasenie vydržala. Ako dlho však ešte vydrží? Nebolo by lepšie postaviť viac menších stavieb, aby sa riziko rozdelilo a zvýšiť informovanosť verejnosti o nebezpečenstvách, ktoré s tým súvisia?
<P>
Najtragickejšia situácia pre čínsky národ však súvisí s politickými katastrofami. Napriek tomu, že uznávame obdivuhodný charakter tohto pracovitého a zručného národa a jeho citlivú kultúru, politické činy môžeme súdiť bez toho, aby sme zachádzali ďaleko do vnútorných politík. Katastrofálna politika jedného dieťaťa je najväčšou pohromou. Škodí deťom, množstvo roľníckych rodín je nútených zbavovať sa dcér, žijú z chabého zdroja príjmov, ktorý nepostačuje na zabezpečenie plynulého chodu fariem a na dôchodok, alebo druhé dieťa, ktoré podľa neľudských Kreonových príkazov nemá právo existovať. Takto sa prejavuje opovrhovanie ľudskými právami, keď politický systém nedovoľuje rodičom, aby mali toľko detí, koľko chcú. V tomto prípade sa opäť život nehodnotí na základe jeho skutočnej hodnoty, ale len na základe utilitaristickej funkcie. Prírodná katastrofa však splýva s politickou katastrofou, keď strecha školy padá a zabíja jediné dieťa a rodičov zanecháva opustených v neskutočnom žiali.
<P>
Keď sa do Pekingu dostaví 30 000 novinárov, ktorých toto mesto očakáva pri príležitosti olympijských hier, mali by si nájsť čas na prešetrenie skutočnej reality, ktorá sa v tejto krajine skrýva pod povrchom, ktorá napriek dominantnej moci a účinnosti, riskuje, že stratí akýkoľvek rešpekt pred ľudskou bytosťou, ktorý je skutočným základom politického poriadku.
<SPEAKER ID="340" NAME="Karsten Friedrich Hoppenstedt" AFFILIATION="PPE-DE">
(DE) Vážená pani predsedajúca, pán komisár, dámy a páni, počas verejných minút ticha, na ktoré vyzvali čínske orgány, ľudia ticho stáli, na uliciach, v autobusoch a v obchodoch, a výraz na ich tvárach nikoho nenechal na pochybách o úprimnosti ich pocitov. Úplne sa to odlišovalo od bežných povinných kolektívnych prejavov solidarity. Prečo? Pretože štátna televízia bola schopná poskytovať nepretržité spravodajstvo, ktoré pôsobilo na divákov šokujúco, keďže sprostredkúvalo nepredstaviteľné utrpenie obyvateľov postihnutých oblastí. Viedlo to k novému zmyslu pre solidaritu v Číne. Rešpekt jednotlivca sa opäť stal zjavným, dokonca aj medzi vedúcimi politickými predstaviteľmi.
<P>
Až doteraz boli najväčšími národnými výzvami hospodársky rast Číny a v poslednom období aj olympijské hry, ale vzhľadom na súčasnú katastrofu tieto záležitosti takmer prestali pre mnohých ľudí existovať. Čo by malo urobiť medzinárodné spoločenstvo? Táto otázka už bola do istej miery zodpovedaná. Okrem posielania materiálu na pomoc, plánov reakcie na katastrofu a, samozrejme, technického zariadenia, tu existuje potreba využitia skúseností nazhromaždených počas operácií po zemetraseniach v Arménsku, ktoré pripravilo o život viac než 100 000 obetí a počas ktorého bola zničená jadrová elektráreň, v Turecku, kde prišli o život desiatky tisíc ľudí a v Číne v roku 1976, pri ktorom umrelo niekoľko stoviek tisíc ľudí, tieto spoločné skúsenosti by sa mali využiť na vytvorenie spoločných zásad správnych postupov pre medzinárodné spoločenstvo a mali by sa uplatniť v prospech Číny.
<P>
Viem, že sa tu spomínala situácia týkajúca sa budúcnosti vodných priehrad, mali by sme preto preskúmať odolnosť verejných budov, nemocníc a škôl voči zemetraseniu. V tomto smere je možné vykonať ešte veľmi veľa a možno poskytnúť vhodné usmernenia, pokiaľ ide o pravidlá, ktoré by sa mali uplatňovať pri budovaní stavieb odolných voči zemetraseniu.
<P>
Ako člen delegácie pre vzťahy s Čínou sa samozrejme pripájam k sústrasti, ktorú vyjadrili predchádzajúci rečníci.
<SPEAKER ID="341" NAME="Edite Estrela" AFFILIATION="PSE">
(PT) Vážená pani predsedajúca, pán komisár, všetkým nám je ľúto toho, čo spôsobila katastrofa, ktorá zasiahla južnú Čínu. Viac ako 50 000 ľudí prišlo o život a 4,8 milióna zostalo bez prístrešia.
<P>
Všetci stojíme pri rodinách, ktoré toto nešťastie postihlo.
<P>
Európska únia sa zachovala tak, ako sa zachovať mala. Aktivovala mechanizmus civilnej ochrany a podporila čínske orgány. Medzinárodné spoločenstvo ako celok poskytlo svoju podporu. Nikdy predtým do Číny nesmerovalo toľko vyjadrení solidarity a ponúk materiálnej podpory, pretože teraz sa čínske orgány nesnažili zakryť skutočný rozsah tragédie. Práve naopak, poskytli potrebné informácie, umožnili prístup medzinárodným médiám a predovšetkým konali transparentne a účinne, na rozdiel od mjanmarských orgánov.
<P>
Zmena klímy je v jadre problému nárastu počtu prírodných katastrof. Prevencia otepľovania planéty je zodpovednosťou nás všetkých. Čína preto tiež musí prispieť k obmedzovaniu emisií CO2 prostredníctvom podpory úsilia Európskej únie o dosiahnutie medzinárodnej dohody do termínu konferencie v Kodani, ktorá sa bude konať v decembri 2009.
<SPEAKER ID="342" NAME="Bastiaan Belder" AFFILIATION="IND/DEM">
(NL) Čínske médiá s bezprecedentnou otvorenosťou poskytovali spravodajstvo o hrozivých následkoch vážneho zemetrasenia, ktoré postihlo provinciu Si-čchuan takmer pred desiatimi dňami. V krajine táto otvorenosť zo strany orgánov vyústila do vlny bezprecedentnej solidarity s obeťami. Nadišiel čas pre harmonickú spoločnosť. Do oblasti prišli desiatky tisíc dobrovoľníkov. Z každej provincie prišli do postihnutej oblasti tímy záchranárov. Objem praktickej pomoci v Číne dosiahol svoj vrchol. V skratke, otvorenosť orgánov sa v tomto prípade oplatila.
<P>
Európske inštitúcie sa preto musia snažiť, aby sa čínske orgány tejto bezprecedentnej otvorenosti držali aj v budúcnosti. Určite aj v prípade kľúčovej otázky, ktorá už bola nastolená v Číne, ktorá sa týka dôvodov, prečo toľko škôl zemetrasenie nevydržalo. Čína bola rovnako otvorená aj vo vzťahu k svetu. Čínska vláda napríklad prijala ponuku vyslania japonského tímu záchranárov. Zatiaľ čo Taiwan prisľúbil 42 miliónov EUR pomoci pre obete zemetrasenia. Úprimne dúfam, že táto spoluúčasť povedie k normalizácii, ktorá je vo vzťahoch Číny s Taiwanom, potrebná.
<P>
Úprimne sa môžem pripojiť k poslancom, ktorí vyjadrili hlbokú sústrasť s nevyjadriteľným utrpením čínskeho ľudu a osobitne oceňujem, že pán Sterckx podpísal v mene nás všetkých kondolenčný zoznam na čínskom zastupiteľstve v Bruseli. S týmto prejavom v plnej miere súhlasím.
<SPEAKER ID="343" NAME="Cornelis Visser" AFFILIATION="PPE-DE">
(NL) Predovšetkým by som chcel vyjadriť sústrasť príbuzným mnohých obetí, ktoré si vyžiadala prírodná katastrofa, ku ktorej došlo v provincii Si-čchuan 12. mája. Čínske orgány našťastie na katastrofu zareagovali promptne. Rovnako vítam reakciu Európskej únie. Preto by som chcel podporiť európske inštitúcie, Komisiu a Radu, v prístupe, ktorý doteraz uplatňovali. Po tom, čo na začiatku Čína odmietla zahraničnú pomoc, nakoniec otvorila svoje hranice. Samotné čínske orgány vyhlásili, že využijú akúkoľvek možnú pomoc na riešenie následkov tejto obrovskej katastrofy. V postihnutej oblasti sa už nachádzajú záchranárske tímy z Japonska, Južnej Kórey a Ruska. Domnievam sa, že skutočnosť, že susedné krajiny Singapur a Taiwan poskytujú pomoc, je veľmi povzbudivá. Politické vzťahy so susednými krajinami nie sú vždy dobré a toto mohlo prispieť k ich zlepšeniu.
<P>
Katastrofe bola venovaná veľká pozornosť vo vnútroštátnych a medzinárodných médiách. Teší ma, že novinári majú povolený prístup do postihnutej oblasti a majú možnosť písať o všetkom, čo je potrebné na informovanie ostatných častí krajiny a celého sveta. Transparentnosť je pri získavaní jasného obrazu katastrofy dôležitá a je rovnako dôležitá aj pri zabezpečení toho, aby sa na mieste poskytovala primeraná pomoc. Umožňuje to intenzívnejšie zapojenie väčšieho počtu obyvateľov. Slobodné médiá a dobrá správa vecí verejných obyčajne kráčajú ruka v ruke. Slobodné médiá môžu poskytovať informácie o nedostatkoch v politike v rýchlom čase a politika môže byť následne upravená.
<P>
Rovnako sa musí diskutovať o budovaní a dohľade vlády v tejto oblasti. Môžu byť prijaté závery pre budúce stavebné projekty a možno vypracovať opatrenia na lepšie riadenie a lepšiu oficiálnu organizáciu.
<P>
Prevencia prírodných katastrof a príprava na ne sú základnou zodpovednosťou vlády. Len v uplynulých niekoľkých rokoch sme boli svedkami ich riadnej organizácie aj v Európe. A na záver by som chcel požiadať Európsku komisiu a Radu, aby Číne ponúkli pomoc, ak bude potrebné vyškoliť orgány a štátnu službu vo vypracúvaní plánov určených na riadenie kríz a katastrof.
<SPEAKER ID="344" NAME="Alexandra Dobolyi" AFFILIATION="PSE">
(HU) Ďakujem veľmi pekne, vážená pani predsedajúca. Každý rozumný človek bol šokovaný minulotýždňovou prírodnou katastrofou, ku ktorej došlo na Ďalekom východe. Je prirodzené, že pozornosť celého sveta sa sústreďuje na tieto krajiny.
<P>
Na Čínu sa v súčasnosti pozornosť verejnosti zameriava najmä pre olympijské hry, ktoré sa konajú toto leto, návšteve čínskeho predsedu vlády na Taiwane, udalostiam v Tibete, dalajlámovej ceste po Európe a spôsobom, akým je prijatý, návšteve Európskej komisie v Číne. Všetky tieto záležitosti prispievajú k pozornosti venovanej Číne. Teraz však nie je čas na prejavy o bojkote alebo o Tibete.
<P>
Zemetrasenie, ktoré dosiahlo 8,0 stupňov Richterovej stupnice a zničilo plošinu Si-čchuan, pripravilo o život 50 000 obetí a milióny ľudí prišli o strechu nad hlavou, pričom sa neuvádzajú hospodárske škody. Z tohto dôvodu žiadam každú inštitúciu Európskej únie, aby zabezpečila, že poskytneme všetku ľudskú pomoc, ktorá je v našich silách a sprístupníme humanitárnu pomoc poškodeným katastrofou tak dlho, ako to bude potrebné.
<P>
Ďakujme tímom záchranárov a organizáciám poskytujúcim pomoc. Pracujú nepretržite, aby zlepšili situáciu obyvateľov regiónu a čínskemu ľudu poskytnime našu bezpodmienečnú solidaritu a účasť. Veľmi pekne vám ďakujem.
<SPEAKER ID="345" NAME="Glyn Ford" AFFILIATION="PSE">
Vážená pani predsedajúca, zemetrasenie so silou 7,8 stupňa Richterovej stupnice, s epicentrom v blízkosti Čcheng-tu v provincii Si-čchuan 12. mája pripravilo o život viac než 100 000 ľudí. Môžeme vyjadriť svoju sústrasť všetkým tým, ktorí prišli o rodinných príslušníkov, a najmä rodičom, ktorí stratili svoje deti. Na rozdiel od podobnej tragédie, ku ktorej došlo v Mjanmarsku, kde niektorí naznačujú, že zodpovednosť za ochranu by mala viesť k priamemu medzinárodnému zásahu, čínske orgány využili osobitné núdzové zdroje vrátane vojakov a zdravotníkov. Čína zahraničnú pomoc uvítala vrátane japonských záchranárov, ktorí v súčasnosti pracujú v oblasti a umožnila čínskym a zahraničným médiám sledovať katastrofu a jej následky.
<P>
Európska únia prispela objemom vo výške 10 miliónov EUR vo forme pomoci, ako povedal komisár Michel. Naliehavo žiadame Radu a Komisiu, aby postihnutému regiónu v nasledujúcich mesiacoch a rokoch poskytli ďalšiu núdzovú pomoc, technickú pomoc a pomoc na obnovu.
<SPEAKER ID="346" NAME="Józef Pinior" AFFILIATION="PSE">
Vážená pani predsedajúca, nastal čas, aby sme Číne preukázali solidaritu a sústrasť. Počas týchto tragických dní sme videli obete, boli sme svedkami veľkej tragédie, ktorá postihla spoločnosť v Číne.
<P>
Bol som príjemne prekvapený správaním čínskych orgánov - vedúcich predstaviteľov krajiny, predstaviteľov správy, provincie a strany. Správanie Číny je racionálne, čo je v tomto čase veľmi dobré.
<P>
Zároveň však ako politik zastávajúci ľudské práva musím tomuto Parlamentu oznámiť, že podľa Tibetského centra pre ľudské práva a demokraciu bolo 14. mája zatknutých 55 mníšok. Toto je tiež realitou dnešných dní v Číne. Zemetrasenie sa nemôže stať ospravedlnením porušovania ľudských práv.
<SPEAKER ID="347" NAME="Csaba Sándor Tabajdi" AFFILIATION="PSE">
(HU) Vážená pani predsedajúca, hrozivé tragédie spôsobené zemetrasením v Číne a cyklónom, ktorý mu predchádzal v Mjanmarsku, šokovali verejnosť na celom svete. Reakcia krajín z celej planéty bola príkladná, pričom krajiny od Japonska po Spojené štáty, od Ruska po Jordánsko poskytli pomoc dosahujúcu objem vo výške viac než dvoch miliárd dolárov.
<P>
Európska únia a jej členské štáty hneď zareagovali a Komisia prijala rozhodné kroky, pričom poslala 2 milióny EUR vo forme núdzovej pomoci do Číny a s ňou spojenú pomoc vo forme mobilných nemocníc, liekov, záchranárskeho vybavenia a zariadenia na odstraňovanie sutín. Bolo osobitne chvályhodné zo strany tibetskej exilovej vlády v Indii, že požiadala svojich stúpencov, aby dočasne pozastavili demonštrácie proti Číne a prispeli do zbierky na pomoc obetiam zemetrasenia.
<P>
Fondy pomoci z Maďarska, ktoré boli pôvodne určené Mjanmarsku, boli presmerované do Číny vzhľadom na izolačný prístup mjanmarskej vojenskej diktatúry. Čínska vláda, na rozdiel od mjanmarského režimu, bola natoľko rozumná, aby zahraničnú pomoc prijala. Rovnako bol veľmi pozitívnym prístup, s akým sa Čína postavila k riešeniu informovania verejnosti a dokazuje to, že v tejto krajine došlo k významnému pokroku, pokiaľ ide o rozvoj demokracie. Ďakujem za vašu pozornosť.
<SPEAKER ID="348" NAME="Genowefa Grabowska" AFFILIATION="PSE">
(PL) Príroda opäť raz dokázala, aké je ľudstvo bezbranné voči veľkým prírodným katastrofám a kalamitám. Čína je najľudnatejšou krajinou na zemi, jej hospodárstvo narastá a s nadšením sa pripravuje na nadchádzajúce olympijské hry. Napriek tomu bola zdevastovaná nedávnym tragickým zemetrasením.
<P>
Ľudia v Číne prirovnávajú túto katastrofu k skorším pohromám, ktoré sprevádzali najväčšie historické zmeny v tejto krajine. Nie som si istá, či je to správny spôsob interpretácie tejto ničivej udalosti. Napriek tomu som si istá, že v takýchto časoch musíme vyjadriť solidaritu s desiatkami tisíc bežných mužov, žien a detí, ktorí hrdinsky prežívajú túto osobnú a národnú tragédiu. Preto je správne, že Európsky parlament dnes k čínskemu ľudu vysiela jasný signál, v ktorom hovorí, že poslanci tohto Parlamentu stoja za nimi, že chápeme ich utrpenie a chceme pomôcť. V končenom dôsledku je zásada solidarity jednou z najdôležitejších základných hodnôt Únie.
<SPEAKER ID="349" NAME="Colm Burke" AFFILIATION="PPE-DE">
Vážená pani predsedajúca, Číne musíme pogratulovať k spôsobu, akým reagovala na túto katastrofu. Rovnako by som chcel poďakovať Európskej komisii a Rade za spôsob, akým sa postavili k riešeniu tejto tragédie. Ide o vítanú skutočnosť, že Čína otvorila oblasť pre všetkých, ktorí môžu poskytnúť pomoc. Dúfajme, že v prípade iných oblastí v budúcnosti Čína zaujme podobný prístup. Správnym krokom vpred je aj umožnenie zverejnenia potrebných informácií, ako aj prístup svetových médií k týmto informáciám. Rovnako by som chcel pogratulovať médiám za zdôraznenie rozsahu katastrofy a pomoci, ktorá je nutná.
<P>
Prajem si, aby to bolo ponaučením aj pre Čínu, aby si uvedomila, akým spôsobom môže svoju silu využiť na vyvíjanie nátlaku na iné režimy, najmä na Mjanmarsko, aby si tieto uvedomili, že tiež potrebujú pomoc svetového spoločenstva. Záchrana ľudských životov je v Číne prioritou, dovoľme ostaným, ktorí sa správajú ako mjanmarská junta, aby sa z tejto skúsenosti ponaučili.
<SPEAKER ID="350" NAME="Bogdan Golik" AFFILIATION="PSE">
(PL) Vážená pani predsedajúca, chcel by som vyjadriť najúprimnejšiu sústrasť všetkým, ktorí prežili a stratili svojich najbližších v Číne. Chcel by som vyjadriť svoju účasť všetkým, ktorí prišli o svoje deti, manželky alebo manželov. Bol som v Číne presne minulý týždeň, keď k tejto katastrofe došlo. Bol som v Pekingu a v Šanghaji a zastupoval som Parlament na otvorení Šanghajského potravinového veľtrhu. Ku katastrofe došlo v pondelok, keď som prichádzal. Vzápätí som odoslal kondolenčné listy čínskym veľvyslancom v Poľsku a Bruseli. Sledoval som spravodajstvo o tragédii v televíznom prenose a uvedomil som si, aké veľké utrpenie spôsobila. Rovnako som bol svedkom okamžitej pomoci vo veľkom rozsahu, ktorú obetiam poskytli bežní ľudia, vláda a vojsko. Rozsah tohto úsilia bol bezprecedentný.
<P>
Chcel by som využiť túto príležitosť, aby som sa poďakoval Únii a všetkým členským štátom za pomoc, ktorú poskytli. Chcel by som tiež poďakovať tomuto Parlamentu za gesto solidarity, ktorým bolo zaradenie tejto rozpravy do dnešného programu. Som si istý, že pomoc bude naďalej potrebná.
<SPEAKER ID="351" NAME="Zbigniew Zaleski" AFFILIATION="PPE-DE">
(PL) Domnievam sa, že vo vzťahu k Číne existujú dva rozdielne prístupy. Jedným z nich je poskytovanie pomoci v dôsledku nešťastia, ktoré ju nedávno postihlo. Nemôžeme reagovať inak. Je našou morálnou povinnosťou pomáhať. Skutočnosť, že sa tešíme lepšej finančnej a hospodárskej situácii, je ďalším dôvodom na poskytnutie pomoci. Jednoducho tak musíme konať.
<P>
Druhým prístupom je neustále vedomie, že aj v bežných časoch by sme čínskemu ľudu mali pomáhať. V tomto prípade mám na mysli to, že aj v období, keď sa krajina nespamätáva z katastrofy, by sme mali pomôcť čínskemu ľudu prostredníctvom upozorňovania jeho vedúcich predstaviteľov na práva ich občanov. Mali by sme to robiť, čo najempatickejšie. Primerane musíme zareagovať na obidva typy situácií. Veci sa tým veľmi vyjasnia. Domnievam sa, že čínsky ľud naše úsilie uzná a poďakuje nám zaň.
<SPEAKER ID="352" NAME="Janez Lenarčič">
úradujúci predseda Rady. - (SL) Domnievam sa, že je veľmi dôležité, že sa Európsky parlament rozhodol venovať dnešnú rozpravu prírodnej katastrofe, ktorá postihla Čínu. V prvom rade tak urobil s cieľom vyjadriť Číne úprimnú sústrasť zo strany Európskej únie na jednej strane a ako povedala pani Grabowska, s cieľom prejaviť Číne a jej ľudu solidaritu Európskej únie.
<P>
Rovnako je badať rozdiel v tóne tejto diskusie v porovnaní s rozpravou o predchádzajúcom bode. A, samozrejme, jedným z dôvodov je tiež spôsob, akým sa zachovali vedúci predstavitelia Číny a skutočne môžeme vyhlásiť, že ich reakcia na túto hroznú katastrofu bola rýchla a účinná, že využili významný objem vnútroštátnych zdrojov, že vymenovali predsedu vlády osobne za koordinátora pomoci. Aby bolo možné úspešne prekonať takéto ťažkosti, je potrebná dobrá koordinácia a toto bolo očividne dosiahnuté.
<P>
Média tiež pravidelne informujú verejnosť o vývoji situácie na národnej aj medzinárodnej úrovni. Zahraničným novinárom bol povolený vstup do postihnutých oblastí, ako aj niektorým zahraničným odborníkom, podľa našich informácií, medzi inými aj z Japonska.
<P>
Preto sa domnievam, že môžeme byť spokojní, že tvárou v tvár takejto obrovskej katastrofe a pri poskytovaní pomoci obyvateľstvu, boli čínske orgány dobre zorganizované a predovšetkým, že prejavujú vôľu prijať zahraničnú pomoc vrátane tej našej. A môžem vás ubezpečiť, že Rada bude naďalej pripravená pomoc poskytnúť.
<SPEAKER ID="353" NAME="Louis Michel">
člen Komisie. - (FR) Veľmi stručne, vážená pani predsedajúca, ubezpečujem vás, že riadne registrujem všetky vaše pripomienky a chcel by som reagovať vyhlásením, že, samozrejme, budeme stále ochotní poskytnúť ďalšiu pomoc, okrem tej, ku ktorej sme sa zaviazali, pomoc vychádzajúcu z analýzy potrieb.
<P>
Okrem toho sa domnievam, že každý víta reakciu Číny a spôsob, akým boli orgány otvorené, pokiaľ ide o prístup a transparentnosť. Mám na mysli osobitne prístup médií.
<P>
Chcel by som nadviazať na myšlienku, ktorú nastolila pani Flautreová - návrh na vyslanie tímu zahraničných expertov, ktorých úlohou by bolo zhodnotenie kolaterálneho rizika a škôd, najmä v súvislosti s jadrovými zariadeniami. Domnievam sa, že by to bolo veľmi dobré opatrenie. Samozrejme, neexistuje povinnosť konať týmto spôsobom, ale stále sa domnievam, že by bolo dobré začať s týmto cieľom diskusie s čínskymi orgánmi.
<SPEAKER ID="354" NAME="Predsedajúca">
Dostala som šesť návrhov uznesení predložených v súlade s článkom 130 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok o 12.00 hod.
