<CHAPTER ID="018">
Zmena a doplnenie nariadenia (ES) č. 717/2007 (mobilné telefónne siete) a smernice 2002/21/ES (elektronické komunikácie) (rozprava) 
<SPEAKER ID="120" NAME="Predsedajúca">
Ďalším bodom je správa pani Văleanovej v mene Výboru pre priemysel, výskum a energetiku o návrhu nariadenia Európskeho parlamentu a Rady, ktorým sa mení a dopĺňa nariadenie (ES) č. 717/2007 o roamingu vo verejných mobilných telefónnych sieťach v rámci Spoločenstva a smernica 2002/21/ES o spoločnom regulačnom rámci pre elektronické komunikačné siete a služby - C6-0333/2008-.
<SPEAKER ID="121" NAME="Adina-Ioana Vălean" LANGUAGE="RO">
Vážená pani predsedajúca, pani komisárka Redingová, dámy a páni, je zriedkavým javom, že liberál podporuje zásah na trhu prostredníctvom regulácie cien, aj keď ide len o stanovenie maximálnej hranice. V prípade roamingových taríf pre mobilné telefóny je však toto opatrenie potrebné a môže sa vykonať len kolektívne na úrovni Európskej únie. Je to potrebné, pretože prehnane vysoké tarify vytvárajú prekážky, ktoré bránia voľnému pohybu a komunikácii medzi občanmi Európy. Odstránenie týchto prekážok je jedným zo základných cieľov Európskej únie a jedným z mojich osobných cieľov ako poslankyne EP. Preto som na seba vzala zodpovednosť stať sa spravodajkyňou pre toto nariadenie, ako aj pre správu Európskeho parlamentu prijatú začiatkom mesiaca, ktorá sa týka administratívnych a právnych prekážok vytvorených členskými štátmi, ktoré bránia vo voľnom pohybe občanom Európy.
<P>
Súčasné nariadenie je potrebné napríklad pre drobných podnikateľov na obchodnej ceste, ktorí sa potrebujú rozprávať s kolegami doma, aby vyriešili nejaký problém. Je rovnako dôležité pre novinárov, ktorí posielajú novinovú správu e-mailom priamo z miesta udalosti. Je dôležité aj pre mladých ľudí, ktorí posielajú textové správy svojim priateľom a priateľkám. Dôležité je tiež pre pracovníkov v zahraničí, ktorí chcú počuť v telefóne hlas svojich detí. Všetci títo európski občania zaplatili a ešte vždy platia za používanie mobilného telefónu často tri alebo štyri razy viac iba preto, lebo sú vzdialení niekoľko míľ od vlastnej krajiny, aj keď sa nachádzajú vnútri hraníc Spoločenstva.
<P>
Vďaka nariadeniu, ktoré sa chystáme zajtra prijať, budú nadmerné ceny odstránené. Maximálne hranice stanovené týmto nariadením ešte vždy umožňujú operátorom dosiahnuť značný zisk a byť konkurencieschopnými aj pri poskytovaní nižších cien. Čelíme komplexnému problému súvisiacemu s fragmentáciou a fungovaním trhu s mobilnými telefónmi v Európe.
<P>
Keď si spotrebitelia napokon vyberú mobilného operátora, všímajú si v prvom rade vnútroštátne poplatky alebo cenu za novú značku mobilného telefónu, ale menej pozorne skúmajú roamingové poplatky. Keď prejdú cez hranice do iného členského štátu EÚ, musia sa týmto roamingovým poplatkom podriadiť, aj keď hovory len prijímajú. Jedinou možnosťou pre spotrebiteľov je rozhodnúť sa, že nebudú komunikovať prostredníctvom mobilného telefónu. Hospodárska súťaž medzi operátormi v tomto kontexte nefunguje. Aktuálny operátor z krajiny pôvodu musí zaplatiť operátorovi zo siete, ktorá je navštevovaná, za prenos signálu.
<P>
Niektoré krajiny, napríklad turistické destinácie, prijímajú veľké množstvo návštevníkov v priebehu krátkej doby, kým z iných krajín zasa viac občanov cestuje do zahraničia. To znamená, že existuje nerovnováha medzi ponukou a dopytom, čo je dôvodom na vysoké brutto tarify dokonca aj medzi operátormi. Navyše v niektorých krajinách sú náklady na zavedenie a prevádzkovanie mobilných telefónnych sietí vyššie. Okrem toho menší operátori alebo noví operátori, ktorí vstúpili na trh, preukázali, že sa často musia podriadiť diskriminačným cenám stanoveným celoeurópskymi operátormi. Koniec koncov spotrebiteľ je vždy ten, kto platí.
<P>
Nariadenie, ktoré sa chystáme zajtra prijať, je krátkodobým riešením. Nemôžeme regulovať ceny donekonečna, keďže to má vplyv na inovácie a môže to dokonca ovplyvniť konkurencieschopnosť. Preto toto nariadenie stanovuje, že Európska komisia musí analyzovať rozličné spôsoby regulácie trhu. Niektoré z týchto spôsobov sa dokonca v nariadení navrhujú. O dva alebo tri roky, keď budeme mať k dispozícii viac informácií, budeme schopní diskutovať o viacerých možnostiach. Dúfam, že vtedy budeme schopní implementovať legislatívny rámec, aby sme mali konkurencieschopné roamingové tarify v dlhodobom horizonte.
<P>
Okrem tohto aspektu Parlament podľa môjho názoru zdokonalil toto nariadenie z viacerých hľadísk. Znížili sme maximálne roamingové brutto tarify za prenos údajov na 50 centov za megabajt s cieľom podporiť využívanie tejto služby a riadnu hospodársku súťaž v tomto sektore. Usmernenia sme urobili transparentnejšími, pokiaľ ide o rady spotrebiteľom o prístupe k mobilnému internetovému roamingu. Ustanovenia zamerané na zníženie mesačných faktúr za prenos roamingových dát na 50 EUR sme urobili výrazne flexibilnejšími pre každého, kto má záujem o túto funkciu. Textové správy spoplatnené podľa roamingovej tarify, ktoré sú odoslané hneď, ako spotrebiteľ vstúpi do cudzej siete, budú obsahovať aj odkaz na jediné číslo núdzového volania 112. Znížili sme maximálne tarify za prijaté aj vykonané hovory, pričom sme zachovali ziskové rozpätie pre operátorov. Okrem toho sme zakázali činnosť operátorom, ktorí naďalej praktizujú účtovanie poplatku spotrebiteľom v zahraničí len za to, že im niekto nechá správu na odkazovači.
<P>
Na záver by som sa rada poďakovala za všetko úsilie počas takého krátkeho obdobia svojim kolegom z iných politických skupín, a to pani komisárke Redingovej, pani veľvyslankyni Reinišovej a zástupcom českého a francúzskeho predsedníctva, Rade a v neposlednom rade aj našim vlastným zamestnancom v Európskom parlamente, ktorí spoločne pracovali na tom, aby si milióny občanov mohli cez toto leto užívať prijateľné roamingové tarify.
<SPEAKER ID="122" NAME="Viviane Reding">
členka Komisie. Vážená pani predsedajúca, môžem len plne súhlasiť s pani spravodajkyňou, ktorej by som chcela poďakovať za pohotovo a efektívne vykonanú prácu.
<P>
Čelíme tu prekážke brániacej vo voľnom pohybe, pretože ak potrestáte občanov na ich faktúre za telefón, keď prekročia hranice, nie je to, úprimne povedané, v súlade s tým vnútorným trhom, o ktorý sa usilujeme a ktorý chceme vybudovať. Aby sme teda mohli našim občanom umožniť voľný pohyb, musíme sa týchto prekážok zbaviť. Tieto prekážky sa týkajú mnohých ľudí. V Európskej únii približne 150 miliónov občanov používa mobilný telefón najmenej raz za rok na účely roamingu počas pobytu v zahraničí a musia zaplatiť stanovenú cenu. Sú to študenti, cestujúci a dovolenkári, ale sú to aj cezhraniční zamestnanci, novinári a podnikatelia, ktorí sú znevýhodnení v dôsledku veľmi vysokých poplatkov za komunikáciu.
<P>
Preto ďakujem Európskemu parlamentu za to, že tak pohotovo reagoval na návrh Komisie. Myslím, že sa nám podarilo uviesť návrh do praxe za doteraz najkratší čas v histórii Európskej únie - od predloženia návrhu po jeho vykonanie uplynulo len sedem mesiacov. Je to prvý prípad svojho druhu a prvý prípad svojho druhu v záujme európskych spotrebiteľov.
<P>
Rada by som sa len niekoľkými slovami zmienila o tom, čo sa prvým roamingovým balíkom dosiahlo. V hlasovom roamingu sa dosiahli o 60 % nižšie ceny pre občanov a prevádzka odvetvia sa zvýšila o 30 %. V odvetví sa takisto prejavil plynulý nárast prieniku mobilných telefónov používaných občanmi, čo je zaujímavé. V Európe máme teraz priemerný prienik 119 %. Je to absolútny svetový rekord. Keďže ceny roamingových služieb klesajú, poskytuje to voľnosť tým občanom, ktorí používajú svoj mobilný telefón. Prináša to aj slušné peniaze odvetviu, lebo jeho prevádzka sa ustavične zvyšuje. Vnútroštátne ceny pritom klesajú. Odvtedy, čo Komisia pod vedením komisára Barrosa vzala veci do svojich rúk, domáce ceny za služby mobilnej komunikácie sa znížili zhruba o 35 %. To je odpoveď tým, ktorí hovoria, že ak znižujeme ceny za roamingové služby, ceny za vnútroštátne služby sa zvyšujú. Nie je to tak. Štatistiky potvrdzujú pravý opak.
<P>
Teraz robíme krok vpred, samozrejme, najmä v hlasovom roamingu. Pokladám za veľmi dobré, že cenové stropy naďalej znižujeme, takže hospodárska súťaž v ponukách sa môže konať v rámci cenových stropov. Je veľmi dôležité, že k tomu pridávame aj roamingové SMS správy, lebo v Európskej únii sa každý rok pošle 2,5 miliardy textových správ. Hodnota príjmu z nich je pre odvetvie zhruba 800 miliónov EUR. Kto vlastne posiela tie SMS správy? Predovšetkým naši mladí ľudia: 77 % mladých ľudí do 24 rokov používa textové správy, keď sú v zahraničí, lebo je to pre nich jednoduchšie a lacnejšie. Takže keď používajú roaming, sú potrestaní, lebo musia platiť mimoriadne vysoké ceny vzhľadom na náklady operátora. Dobre teda. Znižujeme tieto ceny, aby sa posielanie textových správ stalo bežnou vecou, či už ste doma, alebo v susednej krajine. Takže spotrebitelia budú mať z toho veľký úžitok. Zníženie - Parlament bude o ňom zajtra hlasovať - znamená o 60 % nižšie ceny za posielanie textových správ. Pokiaľ ide o sekundovú tarifikáciu za roamingové volania - zjednodušene povedané, nenúťte ľudí platiť za to, čo nevyužili, núťte ich platiť iba za to, čo skutočne využili. Znížime aj súčasný skrytý poplatok vo výške 24 %, aby ste platili len za to, čo ste skutočne spotrebovali. Pokiaľ ide o roamingové dáta, myslíme si, že je to otázka budúceho vývoja.
<P>
Ale zatiaľ čo chceme dosiahnuť taký budúci vývoj, aby ste si mohli, nech sa nachádzate kdekoľvek, stiahnuť film, novinový článok alebo fotografiu a poslať to svojim priateľom, dnes dostávate šokujúce faktúry. Dostala som kópie faktúr, ktoré sa týkajú prípadov, keď ľudia boli tri či štyri dni v inej krajine a musia zaplatiť niekoľko tisíc eur len preto, lebo si stiahli obľúbenú televíznu šou alebo novinové články, ktoré sú zvyknutí používať. To sa teraz skončí aj preto, lebo v novom nariadení bude nástroj na stanovenie maximálnej ceny, ktorý sa od 1. júla 2010 stane štandardným limitom a bude sa automaticky uplatňovať s cieľom ochraňovať našich spotrebiteľov.
<P>
Je to teda významný deň pre Európu a významný deň pre európskych spotrebiteľov. Ďakujem Parlamentu, ktorý konal veľmi pohotovo. Myslím, že ľudia mimo Parlamentu pochopia, že tento Parlament pracuje v prospech občanov.
<SPEAKER ID="124" NAME="Syed Kamall">
spravodajca Výboru pre vnútorný trh a ochranu spotrebiteľa požiadaného o stanovisko. - Vážený pán predsedajúci, môžem začať tým, že sa v prvom rade poďakujem tieňovým spravodajcom Výboru pre vnútorný trh zo všetkých skupín, ich personálu a poradcom? Myslím, že vo Výbore pre vnútorný trh môžeme byť všetci hrdí na to, že sme dosiahli konsenzus v otázke zvýšenia transparentnosti a spôsobov, ako konečne odstrániť problém šoku z faktúry. Šok z faktúry neprispel k dobrému menu mobilných operátorov, ale - čo je ešte dôležitejšie - šok z faktúry neposlúžil ani spotrebiteľom.
<P>
Pokiaľ však ide o cenový strop, ešte vždy mám určité obavy. Musíme si položiť otázku, ktorí spotrebitelia budú mať úžitok z cenových stropov podľa sovietskej ekonomiky. Ak vezmeme do úvahy, že v súčasnosti používa roaming len 35 % spotrebiteľov, že počet pravidelných používateľov roamingu je oveľa nižší a že - ako pripustila sama pani komisárka - ak vezmeme do úvahy, že z tohto právneho predpisu bude mať úžitok najmä úzka skupina zvýhodnených spotrebiteľov, ako napr. funkcionári Komisie, poslanci Parlamentu, lobisti a podnikatelia, treba dúfať, že neokrádame chudobných tým, že budú platiť za lacnejšie telefonické hovory bohatých.
<SPEAKER ID="125" NAME="Manolis Mavrommatis" LANGUAGE="EL">
Vážený pán predsedajúci, pani komisárka, dámy a páni, na úvod by som rád zagratuloval spravodajkyni pani Văleanovej, ako aj spravodajcovi pre prvé nariadenie o roamingu pánovi Rübigovi za vynikajúcu spoluprácu vo Výbore pre kultúru a vzdelávanie, v ktorom som pôsobil ako spravodajca pre otázku, ktorá celkom prirodzene zaujíma 150 miliónov spotrebiteľov a odvetvie telekomunikácií.
<P>
Po úspešnom uplatnení prvého nariadenia pred dvoma rokmi je Európsky parlament vyzvaný, aby prijal revidované nariadenie zahŕňajúce ceny textových správ a dát.
<P>
Osobne by som sa rád vyjadril k prínosom nového nariadenia predovšetkým pre tých, ktorí cestujú na služobné cesty. Odborníci z oblasti médií napríklad vo veľkej miere využívajú funkciu sťahovania súborov do svojich mobilných telefónov.
<P>
Revidované nariadenie bude slúžiť ako poistný ventil proti nadmerným a nekontrolovaným poplatkom, ktoré v súčasnosti vnucujú mobilné telefónne spoločnosti, ako povedala pani komisárka. Preto sa domnievam, že hlasovanie za túto správu bude ďalším víťazstvom pre Parlament v boji za ochranu spotrebiteľov a ďalším významným krokom, ktorý vdýchne nový život do vnútorného trhu.
<P>
Na záver verím a dúfam, že pri dosiahnutí konsenzu medzi inštitúciami toto nariadenie vstúpi do platnosti v lete, aby boli spotrebitelia chránení pred akýmikoľvek nejasnými poplatkami a predražovaním zo strany spoločností zabezpečujúcich mobilné telekomunikačné služby.
<SPEAKER ID="126" NAME="Paul Rübig" LANGUAGE="DE">
Ďakujem, vážený pán predsedajúci. Chcel by som poďakovať predovšetkým spravodajkyni pani Văleanovej, ale aj pani komisárke Redingovej, ktoré preukázali veľké odhodlanie pri rokovaniach o nariadení Roaming II. Myslím si, že tieto rokovania a, samozrejme, aj ich cieľ dostať vnútroštátne ceny a ceny, ktoré platíme v iných európskych krajinách, na rovnakú úroveň, sú významným krokom vpred.
<P>
Je takisto dobré, že za roaming sú teraz zodpovedné aj vnútroštátne regulačné orgány, a preto prevezmú na seba kontrolu a monitorovacie úlohy, čo nám celkom jednoducho zaistí väčšiu transparentnosť. Transparentnosť je mimoriadne dôležitá pre fungovanie trhu. Transparentnosť doteraz chýbala vo viacerých oblastiach, ale bolo tu aj do očí bijúce zneužívanie trhu.
<P>
Nie je správne, aby sa za roamingové dáta požadovala až tisícnásobná suma, čo sa často stáva. Aj v sekundovej tarifikácii za prijaté hovory nastane v budúcnosti jednoznačný pokrok a jeho výsledkom budú cenové výhody pre európskych občanov.
<SPEAKER ID="127" NAME="David Hammerstein" LANGUAGE="ES">
Vážený pán predsedajúci, keď trh nefunguje, je potrebné zasiahnuť. Zasa sme raz prelomili tabu - voľný trh nie je posvätný. Dokonca je ešte menej posvätný v období krízy, keď sú vrecká európskych spotrebiteľov prázdnejšie ako kedykoľvek predtým.
<P>
Táto dohoda, ktorej cieľom je stanoviť limity na neprimerane vysoké ceny hovorov a textových správ pri roamingu, prináša osoh spotrebiteľovi, prináša osoh komunikácii medzi európskymi krajinami a prináša osoh prospešnej a pozitívnej Európe.
<P>
Faktúry za telefón miliónov európskych občanov by sa mohli znížiť alebo sa môže stať aj pravý opak - keďže textová správa by stála len 11 centov, ľudia by mohli posielať správy po celý deň a nakoniec by minuli rovnakú sumu.
<P>
Transferové opatrenia, ktorými sa dosiahne sekundová tarifikácia po prvých tridsiatich sekundách, sú mimoriadne pozitívne. Maximálne ceny za textové správy a za posielanie dát mohli byť o niečo nižšie, ale tento kompromis sme urobili v záujme dosiahnutia dohody.
<P>
Rád by som sa poďakoval pani komisárke Redingovej, pani Văleanovej a spravodajcom všetkých skupín, pretože sme poskytli výborný príklad činnosti Európskej únie v období krízy.
<SPEAKER ID="128" NAME="Predsedajúci">
Môžeme teda skončiť vo veselom tóne, čo je veľmi dôležité najmä pred voľbami. Teraz chcem požiadať pani Ţicăovú, aby vystúpila v rámci postupu "catch-the-eye".
<SPEAKER ID="129" NAME="Silvia-Adriana Ţicău" AFFILIATION="PSE">
(RO) Vážený pán predsedajúci, pani komisárka, rada by som zablahoželala kolegom k práci, ktorú vykonali, a k správe, ktorú vyhotovili. Európsky parlament rozhodne pracuje v záujme európskych občanov. Chcem takisto pripomenúť, že počas predchádzajúcej rozpravy o znížení roamingových taríf pre mobilné telefóny pred dvoma rokmi sme mali na túto tému veľmi rozsiahlu diskusiu. Teší ma, že teraz sme sa v názoroch vôbec nerozchádzali. Toto zníženie taríf sme vlastne všetci rýchlo prijali. Rada by som povedala, že podľa mňa je veľmi dôležité pokračovať v znižovaní existujúcich poplatkov za používanie mobilných telefónov, a to vo väčšej miere, tak za odchádzajúce, ako aj za prichádzajúce hovory. Zníženie poplatkov za textové správy je však obzvlášť dôležité.
<P>
Robíme to totiž nielen pre mladšiu generáciu, ale aj pre každého, kto cestuje v Európskej únii. Na jednej strane je toto opatrenie vlastne prostriedkom na ochranu spotrebiteľov, ale zároveň je dobrým príkladom toho, ako sa môže trh regulovať v prospech európskych občanov.
<SPEAKER ID="130" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, pani komisárka, mobilný telefón a internet sa stali symbolmi mobility a inovácie. Občania by preto mali mať rozsiahly a ľahký prístup k telekomunikačným službám. Napriek mnohým výzvam pani komisárky sú ceny za roamingové služby SMS ešte vždy v priemere podstatne vyššie a podstatne prevyšujú domáce ceny za tieto služby. Musíme vynaložiť veľké úsilie, aby sme túto situáciu zmenili. V tejto súvislosti vysoko oceňujem prácu Komisie a pani komisárky.
<P>
Situácia s internetom je podobná. Prečo musí byť používanie internetu cez mobilný telefón luxusom? Všetci sme za to, aby sa zabezpečil čo najširší prístup k internetu. Zníženie ceny dátových roamingových služieb by v tomto smere určite pomohlo. Je to dôležité, lebo tento problém sa vo veľkej miere týka najmladšej skupiny v našej spoločnosti.
<SPEAKER ID="131" NAME="Bogusław Liberadzki" AFFILIATION="PSE">
(PL) Vážený pán predsedajúci, pani komisárka, veľmi ma teší smer, ktorým sa uberáme. Mám tým na mysli radikálne zníženie cien za roamingové hlasové hovory a za prístup k internetu. Je to len prvý krok a myslím si, že budú nasledovať ďalšie. Sú to faktory, ktoré môžu urýchliť realizáciu lisabonskej stratégie. Je to dôležité pre proces vzdelávania a pre mladú generáciu. Je dôležité, aby internetové zariadenia boli prístupné ľuďom, ktorí sú relatívne chudobní, a ľudom s nízkymi príjmami. Uberáme sa správnym smerom. Táto správa bude určite prijatá s potešením. Chcel by som za to Komisii poďakovať.
<SPEAKER ID="132" NAME="Alojz Peterle" AFFILIATION="PPE-DE">
(SL) Rád by som úprimne zablahoželal pani spravodajkyni a pani komisárke. Vážená pani komisárka, pred niekoľkými rokmi som vám povedal, že sa mi nepáči, keď ma trestajú za to, že volám do zahraničia. Neočakával som, že zlepšenia vo svojom postavení spotrebiteľa sa dočkám tak skoro práve z tejto smernice.
<P>
Táto smernica je dôkazom toho, že Európska únia je schopná využívať svoje spoločné princípy na nadviazanie bližšieho vzťahu so svojimi občanmi tým, že im prináša osoh tam, kde to pociťujú najviac - v ich vreckách. Táto smernica znamená výraznejšiu Európu, väčšiu konkurencieschopnosť a jednotné hospodárstvo a pre mňa je to jeden z hlavných úspechov súčasného volebného obdobia Komisie a Parlamentu. Želám si teraz jediné, a to aby sme konali v rovnakom duchu a aby sme spotrebiteľom venovali rovnakú pozornosť aj v ďalšom volebnom období. Ešte raz gratulujem a veľmi pekne ďakujem.
<SPEAKER ID="133" NAME="Viviane Reding">
členka Komisie. - Vážený pán predsedajúci, chcela by som poďakovať predovšetkým poslancom, ktorí vykonali vynikajúcu prácu. V prvom rade, samozrejme, pani Văleanovej, ale aj spravodajcom ostatných výborov, tieňovým spravodajcom a hovorcom skupín. Za krátkych sedem mesiacov dosiahli, že veľmi dôležitý návrh o voľnom pohybe občanov a o znížení neprimerane vysokých poplatkov sa stáva skutočnosťou. Myslím, že je to významný okamih pre vnútorný trh. Je to významný okamih, ktorý občanom ukazuje, že poslanci Európskeho parlamentu ich berú vážne.
<P>
Ak dovolíte, predsa len by som rada povedala - pri všetkej úcte napríklad k pánovi Kamallovi - že keď trh nefunguje, malo by zasiahnuť politické vedenie. Bola by som rada, keby mi tu v Parlamente niekto vysvetlil, ako je možné tvrdiť, že trh funguje, keď náklady operátora na prenos textovej správy z jednej krajiny do druhej predstavujú menej ako 11 centov, pričom priemerný spotrebiteľ musí zaplatiť viac ako 28 centov. Niečo tu teda nie je v poriadku.
<P>
Takže ak teraz stanovíme cenový strop 11 centov, myslím, že je dosť priestoru na manévrovanie a dosť priestoru na to, aby sa hospodárska súťaž rozvíjala. Tak ako väčšina z vás v tejto rokovacej sále aj ja by som si bola želala, aby trh fungoval, aby sme nemuseli robiť to, čo robíme. Dúfajme však, že v budúcnosti to nebudeme musieť robiť znova. Dúfajme tiež, že po tomto rozhodnutí bude trh skutočne fungovať v záujme priemyslu, v záujme občana, v záujme voľného pohybu a v záujme vnútorného trhu, kde bude môcť každý občan cestovať bez toho, aby bol potrestaný faktúrou za telefón.
<SPEAKER ID="134" NAME="Adina-Ioana Vălean" LANGUAGE="RO">
Zníženie roamingových poplatkov je absolútnou nevyhnutnosťou. Všetci by sme sa zhodli na tom, že trh nefunguje. Ako by sme ho mali regulovať, to je otázka, o ktorej môžeme ešte vždy diskutovať.
<P>
Téma, o ktorej diskutujeme teraz, je návrh Komisie stanoviť niektoré maximálne tarify. Je to najlepší nástroj, aký máme k dispozícii? To nevieme, ale je to jediná možnosť, ktorú máme v súčasnosti k dispozícii. Dúfam, že v budúcnosti budeme vedieť nájsť alternatívne spôsoby.
<P>
Rada by som povedala záverečnú poznámku k tomuto odvetviu ako k celku. Nesmieme dovoliť, aby sa rozšíril názor, že sektor mobilných telefónov bezohľadne využíva spotrebiteľov. Takéto vnímanie môže byť nebezpečné, pretože toto odvetvie je úspešné, čo sa prejavuje v tvorbe pracovných miest, vo významných príspevkoch do rozpočtov a v technologických inováciách. Preto si myslím, že pre tých z nás, ktorí regulujeme trh, je dôležité, aby sme sa necítili úplne spokojní s prácou, ktorú sme urobili, aby sme sa zamerali na ďalšie zlepšenia s cieľom dosiahnuť dlhodobý priaznivý vplyv.
<P>
Rada by som poďakovala všetkým tým, ktorí sa podieľali na tejto správe. Dúfam, že o rovnakej téme budeme diskutovať pri inej príležitosti.
<SPEAKER ID="135" NAME="Predsedajúci">
Rozprava sa skončila.
<P>
Hlasovanie sa uskutoční v stredu 22. apríla 2009.
