<CHAPTER ID="013">
Príprava samitu o eurozóne, ktorý sa uskutoční 11. marca 2011 (rozprava) 
<SPEAKER ID="474" NAME="Predsedajúca">
Ďalším bodom programu je vyhlásenie predsedu Komisie o príprave samitu o eurozóne, ktorý sa uskutoční 11. marca 2011 (2011/2615/RSP).
<SPEAKER ID="475" NAME="José Manuel Barroso" LANGUAGE="FR">
V súčasnosti prežívame jeden z tých neuveriteľných momentov, keď sa zdá, že dochádza k zrýchľovaniu historického procesu. Na našom prahu, na druhej strane Stredozemného mora, začal duť vietor slobody.
<P>
Ide o takú dôležitú a naliehavú záležitosť, že by som vám chcel najprv povedať, že kolégium práve schválilo príspevok Komisie, ktorého cieľom je pomôcť krajinám južného Stredomoria v ich transformačnom procese a vdýchnuť nový život do vzťahov s našimi stredomorskými susedmi. Počas mimoriadneho zasadnutia Európskej rady, ktoré sa uskutoční budúci piatok, predložím tento príspevok spolu s pani barónkou Ashtonovou.
<P>
Muži a ženy na brehoch južného Stredomoria, zvlášť mladí ľudia, svojimi demonštráciami v súčasnosti vyjadrujú svoje odmietnutie autoritatívnych režimov a túžbu po politickej slobode a sociálnej spravodlivosti.
<P>
Hoci si uvedomujeme mimoriadnu zložitosť situácie a problémy a ťažkosti, ktoré sa s ňou spájajú, Európska únia si nesmie dovoliť žiadnu nejednoznačnosť. Musíme sa dôrazne postaviť na stranu tých, ktorí požadujú politickú slobodu a rešpektovanie ľudskej dôstojnosti. Nemôžeme schvaľovať žiadnu nejednoznačnosť na strane Európskej únie. Režim, ktorý strieľa na vlastných ľudí, nemá v spoločenstve národov žiadne miesto.
<P>
Ponúkame týmto ľuďom "partnerstvo pre demokraciu a spoločnú prosperitu" založené na troch pilieroch: demokratickej transformácii, spolupráci s občianskou spoločnosťou a vzájomne sa podporujúcom rozvoji.
<P>
Sme si vedomí úloh, ktoré pred nami stoja. Odmietnutie diktátora nezaručuje automaticky právny štát a demokraciu. Cesta k demokratickej transformácii nie je nikdy ľahká. Niekedy môže byť kľukatá a vždy je náročná. Európa sa však musí postaviť na stranu tých, ktorí túžia po politickej slobode a sociálnej spravodlivosti.
<P>
Teraz by som chcel prejsť k druhému stretnutiu, ktoré sa má konať v piatok 11. marca, k neformálnemu samitu členských štátov eurozóny.
<P>
Súčasná kríza ukázala, ako sú naše hospodárstva navzájom prepojené. Odhalila určité štrukturálne slabosti. To je jeden z dôvodov, prečo musíme posilniť naše hospodárske riadenie.
<P>
Komisia už dlhý čas presadzuje väčšiu koordináciu vnútroštátnych hospodárskych politík a intenzívnejšie riadenie v Európe. Navrhujeme ďalšie rozvíjanie hospodárskeho piliera našej hospodárskej a menovej únie. Túto tému sme vyzdvihli v našej správe k 10 rokom eura EMU@10. Pravda je však taká, že niektoré vlády sa mimoriadne zdráhali podporiť takýto vývoj.
<P>
Dnes každý uznáva potrebu skutočného európskeho hospodárskeho riadenia a okrem toho nám jeho nevyhnutnosť neustále pripomínajú trhy. Členské štáty práve preto v záveroch práce pracovnej skupiny, ktorej predsedal predseda Európskej rady, dospeli k veľmi širokému konsenzu o návrhoch na posilnenie hospodárskeho riadenia predložených Komisiou - návrhoch, o ktorých sa teraz diskutuje tu v Parlamente a v Rade.
<P>
Okrem toho sme dospeli k dohode o realizácii európskeho semestra, ktorý pomôže rozšíriť hospodárske riadenie tým, že do prvých štádií budú zahrnuté nielen rozpočtové politiky, ale aj hospodárske politiky a štrukturálne reformy v každom členskom štáte. Práve v tomto kontexte posilneného hospodárskeho riadenia nedávno vznikla myšlienka "paktu konkurencieschopnosti", ktorého cieľom je nabádať členské štáty eurozóny k dodatočnému úsiliu s cieľom dosiahnuť ešte väčšiu konkurencieschopnosť, predovšetkým na základe ich vnútroštátnych kompetencií.
<P>
Je pravda, že kým hospodárstva v rámci Európskej únie sú naozaj mimoriadne navzájom prepojené, o hospodárstvach v eurozóne to platí zvlášť.
<P>
Rozdiely v konkurencieschopnosti sú skutočným problémom pre tie krajiny, ktoré majú spoločnú menu. Ich konkurencieschopnosť a konvergencia ich hospodárstiev sú základnými predpokladmi zabezpečenia životaschopnosti silnej a stabilnej eurozóny, z ktorej bude mať prospech celá Európska únia.
<P>
Vzhľadom na tieto skutočnosti musíme uznať, že táto myšlienka vyvolala viacero obáv: obavu z dvojrýchlostnej Európy (eurozóna a ostatní), riziko zanedbania určitých aspektov hospodárskej obnovy, ktoré sú rovnako dôležité ako konkurencieschopnosť, a možno aj spochybnenie prístupu Spoločenstva. To sú všetko legitímne otázky, na ktoré musíme dať jednoznačné odpovede. Je to otázka vzájomnej dôvery a vierohodnosti.
<P>
Na poslednom zasadnutí Európskej rady 4. februára som bol tiež trochu prekvapený z toho, že som musel zdôrazniť, že akákoľvek konkrétna iniciatíva týkajúca sa konkurencieschopnosti a eurozóny musí byť, prirodzene, v súlade so zmluvou.
<P>
Vo svojich záveroch Európska rada rozhodla, že "vychádzajúc z nového rámca pre správu ekonomických záležitostí hlavy štátov a predsedovia vlád podniknú ďalšie kroky na dosiahnutie novej kvality v koordinácii hospodárskej politiky v eurozóne s cieľom zlepšiť konkurencieschopnosť, čo povedie k vyššiemu stupňu konvergencie, a to bez toho, aby sa oslabil jednotný trh".
<P>
Okrem toho ma veľmi potešilo, že nakoniec sa v týchto záveroch výslovne hovorí o potrebe uskutočnenia týchto ďalších krokov "v súlade so zmluvou". Možno si myslíte, že je to samozrejmé, ale je lepšie to povedať.
<P>
Európska rada preto udelila predsedovi Európskej rady mandát viesť v úzkej spolupráci s predsedom Európskej komisie konzultácie s členskými štátmi eurozóny s cieľom určiť konkrétne prostriedky potrebné na to, aby sme sa v tejto oblasti pohli dopredu.
<P>
Tieto konzultácie jasne ukázali, že v zásade sú členské štáty za prijatie prístupu Spoločenstva.
<P>
Teraz by som sa chcel veľmi jasne vyjadriť k zásadám, ktorými sa podľa názoru Komisie treba nevyhnutne riadiť pri uplatňovaní takéhoto paktu konkurencieschopnosti, ktorému by sa asi skôr malo hovoriť "pakt konvergencie a konkurencieschopnosti", pretože zahrnuje opatrenia zamerané na zmenšenie rozdielov v rámci eurozóny a v podstate v rámci Európskej únie.
<P>
Prvou zásadou je, že tento pakt treba uplatňovať v súlade s podmienkami stanovenými v zmluve a v rámci existujúceho systému hospodárskeho riadenia. Takto si môžeme byť istí prístupom, ktorý je skutočne prístupom Spoločenstva. Pretože história a zvlášť skúsenosti s paktom stability a rastu ukázali, že len uplatňovaním metódy Spoločenstva dosiahneme výsledky, ktoré budú mať demokratickú legitimitu na európskej úrovni a ktoré budú záväzné a bude ich možné kontrolovať.
<P>
Pakt musí, samozrejme, tiež rešpektovať úlohu Komisie. Je to nevyhnutné z hľadiska zaručenia objektivity a nezávislosti pri monitorovaní úsilia členských štátov, integrity jednotného trhu a celého acquis communautaire a súladu medzi prijatými krokmi v rámci eurozóny a prijatými krokmi v rámci celej Európskej únie.
<P>
Tiež budem trvať na úlohe Európskeho parlamentu v monitorovaní paktu konvergencie a konkurencieschopnosti, pretože Komisia bude Európsky parlament, samozrejme, plne informovať.
<P>
Okrem toho musí pakt zostať otvorený ostatným členským štátom, ktoré nie sú súčasťou eurozóny a chceli by sa doň zapojiť. Je podľa mňa dôležité predísť akejkoľvek forme rozvrstvenia v našej Únii; takéto rozvrstvenie bude v rozpore so základnými zásadami solidarity, ktoré sú ústredným prvkom nášho spoločného projektu.
<P>
Aby bol takýto pakt, ktorý počíta s vnútroštátnymi opatreniami, opodstatnený, musí poskytovať pridanú hodnotu k tomu, čo už bolo stanovené v rámci predložených návrhov v oblasti hospodárskeho riadenia. Chcel by som vám pripomenúť že na základe článku 121 zmluvy musia členské štáty koordinovať svoje vnútroštátne hospodárske politiky. Takýto pakt tiež nesmie mať negatívny účinok na integritu jednotného trhu, dokonca by ho, naopak, mal pomáhať posilňovať. Okrem toho musí rešpektovať sociálny dialóg a zosúladiť opatrenia v oblasti konkurencieschopnosti s našimi ústrednými cieľmi, ktorými sú rast a pracovné miesta, presne tak, ako sme to konštatovali v rámci stratégie Európa 2020.
<P>
Konkurencieschopnosť je skutočne základným prvkom našich hospodárstiev. Je to dôležitá podmienka presadenia rastu, ktorý vytvára pracovné miesta. Je preto dôležité zabezpečiť, aby tento pakt poskytol skutočnú pridanú hodnotu a neodviedol nás od základných cieľov rastu a zamestnanosti. Pre mňa sú rozhodujúce rast a zamestnanosť. Preto vyzdvihujem rast, začleňujúci udržateľný rast, ktorý je ústredným prvkom stratégie Európa 2020.
<P>
Preto tak trvám na sociálnom rozmere, pretože na vyžadovanom úsilí sa treba podieľať spravodlivo. Čo sa tejto témy týka, Komisia pokračuje v práci na návrhu zdanenia finančných činností. Podobne, ak rozpočtová konsolidácia a štrukturálne reformy sú základným predpokladom konkurencieschopnosti, rovnako dôležité sú investície do odvetví dôležitých pre budúcnosť, ako sú výskum a inovácie.
<P>
Takisto by sme mali mať na pamäti, že tento pakt je len jednou časťou celého súboru našich opatrení na zaistenie stability eurozóny. K pokroku musí dôjsť vo všetkých ostatných oblastiach, v ktorých prijímame opatrenia, teda pokiaľ ide o posilnenie účinnej finančnej kapacity existujúceho európskeho fondu finančnej stability a rozšírenie jeho rozsahu pôsobnosti, prípravu vytvorenia trvalého mechanizmu od roku 2013 a realizáciu prísnejších záťažových testov bánk v nadchádzajúcich mesiacoch. Všetko to prispeje k väčšej transparentnosti, väčšej dôvere a väčšej dôveryhodnosti.
<P>
Pakt konvergencie a konkurencieschopnosti by preto mohol byť významným prínosom, ak ho budeme chápať ako jedno z opatrení popri iných v rámci všetkých úsilí, ktoré boli vynaložené s cieľom zaistiť stabilitu eurozóny a ktorých účinok sa, dúfame, začne prejavovať od marca.
<P>
Mohol by predstavovať ďalšie významné úsilie o dosiahnutie spravodlivého a udržateľného rastu v Európe, ak bude v súlade so systémom riadenia Spoločenstva. Ak to tak bude, ak sa toto opatrenie bude účinne realizovať pri uplatnení prístupu Spoločenstva, ako si to želajú Komisia a tento Parlament, pakt konvergencie a konkurencieschopnosti podľa mňa poskytne pridanú hodnotu a mohol by pomôcť posilniť hospodársky pilier hospodárskej a menovej únie. To chcú Komisia a tento Parlament. Komisia v záujme dosiahnutia tohto cieľa urobí všetko, čo bude v jej silách. Ďakujem vám za pozornosť.
<SPEAKER ID="477" NAME="Joseph Daul" LANGUAGE="FR">
Aké ponaučenia sme si vzali z finančnej krízy?
<P>
Z druhej svetovej vojny sme si vzali ponaučenie, že naše krajiny musia spolupracovať a prestať sa trhať na kusy.
<P>
Z pádu Berlínskeho múru sme si vzali ponaučenie o autoritatívnych a komunistických režimoch a dokázali sme znovu zjednotiť náš kontinent na hodnotách slobody, demokracie a sociálneho trhového hospodárstva.
<P>
Z teroristického útoku z 11. septembra sme si vzali ponaučenie, že musíme vytvoriť novú rovnováhu medzi bezpečnosťou a slobodou.
<P>
Z tejto finančnej krízy si musíme vziať ponaučenie, že členské štáty musia prestať akúkoľvek spoluprácu v rozpočtovej, fiškálnej a sociálnej oblasti považovať za tabu. Viem presne, ako ďaleko sme sa dostali. Nadviazanie spolupráce medzi 27 členskými štátmi v súvislosti s ich rozpočtovými prioritami, ku ktorému došlo tohto roku, samo osebe predstavuje významný posun v postoji. Nariadenia zamerané na zvýšenie etiky finančných trhov, ktorými sme sa vybavili, sú tiež príkladné, no nestačia.
<P>
Náš poslanecký klub by chcel vyzvať na dosiahnutie dohody medzi Parlamentom a Radou o posilnení hospodárskeho riadenia ešte pred letom. Náš poslanecký klub by chcel tiež vyzvať na úsilie o dosiahnutie koordinácie v sociálnych a fiškálnych záležitostiach. To je podstatou paktu konkurencieschopnosti, ktorého prvá verzia už prešla revíziou, ktorej cieľom bolo uviesť ju do väčšieho súladu s hodnotami Spoločenstva. Musíme však ísť ešte ďalej a zabezpečiť, aby Parlament aj Komisia uplatnili všetky výsady, ktorými v tejto oblasti disponujú, a tu počítame s úlohou predsedu Komisie.
<P>
Poslanecký klub Európskej ľudovej strany (kresťanských demokratov) víta tieto návrhy, tak ako ich uvítali národní vedúci predstavitelia strany v Helsinkách.
<P>
Ako môžeme vysvetliť svojim spoluobčanom, že v neistej finančnej situácii, do ktorej sa dostávame každý rok v polovici júla, väčšina našich členských štátov pokračuje v míňaní, akoby sa nič nedialo? Ako je možné, že nadmerná zadlženosť našich štátov je prijateľnejšia, tolerovateľnejšia a znesiteľnejšia ako zadlženosť domácností a podnikov? Bol som toho svedkom na úrovni spoločností. Kríza viedla k strate pracovných miest a rodinným traumám; to najmenej, čo môžeme urobiť, je vziať si z toho ponaučenie a povedať, ako sa veci v skutočnosti majú.
<P>
Prvým ponaučením je, že už by sme nemali brať na ľahkú váhu záväzky kladené na štáty, pokiaľ ide o dodržiavanie rozpočtových obmedzení, a to bez ohľadu na veľkosť týchto štátov.
<P>
Druhým ponaučením je toto: Európska solidarita môže fungovať len vtedy, ak budú naše predpisy v sociálnej a fiškálnej oblasti prinajmenšom porovnateľné. Nemusia byť nevyhnutne identické - len porovnateľné. V súčasnosti to tak nie je ani zďaleka.
<P>
Tretím ponaučením je, že Európa sa musí vybaviť európskym mechanizmom pre stabilitu s cieľom chrániť naše sociálne trhové hospodárstvo.
<P>
Štvrtým a posledným ponaučením je, že Európa aj v búrke stojí pevne a že európska integrácia sa posilňuje.
<P>
Miera zadlženosti našich amerických a japonských partnerov ďaleko prevyšuje našu mieru zadlženosti, pričom treba povedať, že ich to veľmi neznepokojuje. Asi to tak však nebude navždy. Pokiaľ ide o nás, teraz je ten správny čas posilniť naše hospodárstvo a našu konkurencieschopnosť. Teraz je ten správny čas začať pracovať na vytváraní budúcich pracovných miest. Teraz je ten správny čas nazvať veci pravými menami. Nepremárnime túto príležitosť!
<SPEAKER ID="478" NAME="Martin Schulz" LANGUAGE="DE">
Dámy a páni - tých niekoľko z vás, ktorí tu ešte sú -, už niekoľko týždňov diskutujeme o dokumente pani kancelárky Merkelovej a pána prezidenta Sarkozyho, ktorý zjavne nikdy neexistoval. Napriek tomu, že tento dokument neexistoval, počas samitu Európskej rady sa k tejto téme uskutočnila tlačová konferencia. Teraz už vieme s istotou, že dokument predsa len existoval a že predstavoval celkom zaujímavé čítanie. Medzitým sa však obsah dokumentu akosi stratil. Kľúčové prvky tohto dokumentu nikdy neuzrú svetlo sveta. Nakoniec však v každom prípade uvidíme výsledok, konkrétne rozšírenie záchrannej siete. Takže neexistujúci dokument s prchavým obsahom predstavený na umelej tlačovej konferencii viedol k rozšíreniu záchrannej siete. To je úžasné. Ide však, mierne povedané, o kafkovskú situáciu. To nie je spôsob, ako zachrániť euro.
<P>
Pánovi predsedovi Komisie by som chcel povedať, že jeho vyhlásenie sa mi páčilo. Páčilo sa mi preto, lebo ste poukázali na nedostatočnú sociálnu vyváženosť v týchto návrhoch. Občas som trochu prekvapený: Nemecko prostredníctvom svojej kancelárky, podobne ako prezident Sarkozy, kráľ prieskumov verejnej mienky vo Francúzsku, požaduje opatrenia, ktoré samotné Nemecko v takejto forme nikdy neprijalo. Treba zoškrtať grécky rozpočet a vlastne všetky rozpočty, nech už sú kdekoľvek. Súhlasíte s tým, pán Rehn?
<P>
Čo urobilo Nemecko v hodine najhlbšej krízy? Prišlo s takzvaným šrotovným, inými slovami, použilo vnútroštátny rozpočet na financovanie plánu stabilizácie automobilového priemyslu. Subvencia na podporu skráteného pracovného času, ktorá pomohla udržať nezamestnanosť v Nemecku pod kontrolou, bola intervenčným opatrením štátu. Prečo by sa malo ostatným štátom brániť v riešení svojej špecifickej situácie prijímaním podobných opatrení?
<P>
Ratingová agentúra Moody's nedávno znížila hodnotenie Grécka pod úroveň Bieloruska a Egypta. Človek sa naozaj začína spytovať, či v hospodárstve badať nejaké náznaky obnoveného rastu. Neviem, či je to tak. Krajina má ešte nižšie hodnotenie ako Vietnam. Táto konkrétna dráma sa vždy odohrá tri dni pred konaním samitu Európskej rady. Niečo takéto sa vždy stane tri dni pred zasadnutím Európskej rady. Ľudia však počúvajú, čo hovorí agentúra Moody's. Viete, čo agentúra Moody's hovorí? Hovorí, že sa chystá znížiť hodnotenie krajiny, pretože už nie je v dôsledku škrtov schopná uskutočňovať investície, a preto nemôže vytvárať hospodársky rast.
<P>
Takže to, o čom tu všetci hovoríme, je "ostrihanie" (pozn.: v ekonomickej terminológii odpustenie časti dlhov). Ak sa na mňa pozriete, uvedomíte si, že viem niečo o tom, že ostrihanie nevyrieši každý problém. Je to úplne naopak, pretože čo sa v skutočnosti stane v dôsledku odpustenia časti dlhov? Cieľom je zjavne zlepšiť úverový rating krajiny tým, že sa tým, ktorí majú úver poskytnúť, povie, že prídu o všetky odpisy. K čomu to v konečnom dôsledku povedie? K záchrannej sieti, samozrejme. Preto má zmysel rozširovať záchrannú sieť a robiť všetko možné pre stabilizáciu eura. Preto je pakt sám osebe úplne rozumným riešením. Existuje tu však nerovnováha. Pán komisár, ak sa vaše myšlienky do tohto paktu zapracujú a obnoví sa hospodárska a sociálna rovnováha, tak ako navrhujete, potom sa pakt znova dostane na správnu cestu. Preto vítam vynikajúci návrh, ktorý ste predložili.
<P>
Už nechcem míňať svoj rečnícky čas na otázku inštitúcií. Z inštitucionálneho hľadiska bola celá koncepcia nesprávna od samého začiatku. Ak teraz dôjde k reštrukturalizácii v tom zmysle, že všetky operatívne rozhodnutia bude prijímať príslušný zodpovedný orgán, inými slovami Komisia, a zároveň sa zaručí demokratická legitimita prostredníctvom zapojenia Európskeho parlamentu, potom je všetko v poriadku. Takže hoci sme začali zle a v procese došlo k niekoľkým poplachom a vybočeniam, záchranná sieť sa má rozšíriť, čo je vynikajúce. Pripojila sa aj nemecká Slobodná demokratická strana, čo je vítaná správa. Pani predsedajúca, som si istý, že aj vaša strana v Nemecku podporí tento pakt, takže aj tu zaznamenáme víťazstvo. Ak sa nám teraz podarí nazvať pakt správnym menom, totiž "Paktom pre euro", potom hádam budeme môcť povedať, že sme konečne dosiahli niečo, čo má zmysel.
<SPEAKER ID="479" NAME="Guy Verhofstadt" LANGUAGE="FR">
Najprv chcem povedať, že si myslím, že teraz už môžeme povedať, že po rokoch odmietania myšlienky hospodárskej únie konečne akceptujeme myšlienku hospodárskej únie existujúcej bok po boku s menovou úniou, čo skutočne predstavuje krok vpred. Neplatí to, samozrejme, pre pána Faragea, ale pre všetkých ostatných to skutočne predstavuje krok dopredu.
<P>
Nemyslím si však, že sa použil správny výraz. Čo znamená slovo "pakt"? Pakt je dohoda medzi štátmi. Dohoda medzi štátmi nie je to, čo potrebujeme. To, čo potrebujeme, je opatrenie Spoločenstva, iniciatíva na úrovni Európskej únie, nie pakt medzi členskými štátmi, čo vo svojej podstate predstavuje medzivládny pakt. Nemali by sme teda používať tento výraz, pretože je zavádzajúci.
<P>
Druhou otázkou je prístup. Nie je potrebné nič na medzivládnej úrovni. Medzivládny prístup v rámci Európskej únie nikdy nefungoval. Lisabonská stratégia bola medzivládna a zlyhala. Keď Nemecko a Francúzsko v rokoch 2003 - 2004 nedokázali dodržať pravidlá paktu stability, bol to dôkaz, že medzivládny prístup nie je správnym prístupom. Musíme uplatniť prístup Spoločenstva.
<P>
Po tretie, myslím si, pán Barroso, že to, čo je predložené, nestačí alebo je to skôr zamerané na veľmi konkrétne opatrenia. Pakt konkurencieschopnosti pani Merkelovej a pána Sarkozyho zahrnuje šesť konkrétnych opatrení. V prípade dôchodkov je napríklad zameraný na vek odchodu do dôchodku. Dôchodkový systém je však oveľa zložitejšou záležitosťou. Nejde len o otázku veku odchodu do dôchodku, ide aj o počet rokov prispievania na dôchodok, systémy preddôchodkového zabezpečenia a existenciu alebo neexistenciu druhého piliera.
<P>
Preto to, čo potrebujeme, nie je šesť konkrétnych opatrení v rámci medzivládneho paktu, ktorý sa nikdy neuskutoční a nebude fungovať. To, čo potrebujeme, je hospodárske riadenie v rámci Európskej únie so širokým záberom (systémy dôchodkového zabezpečenia, mzdová politika, fiškálna politika), o ktorom bude rozhodovať Komisia a ktoré bude prostredníctvom kódu konvergencie - tento termín ste použili - poskytované členským štátom, aby mohli uplatniť pravidlá z kódu konvergencie. To je to, čo musíme čo najskôr urobiť.
<P>
Moja požiadavka je veľmi jednoduchá. Videl som dokument z 25. februára, ktorý ste vypracovali spolu s predsedom Rady. Teraz by podľa mňa mala vlastnú iniciatívu vypracovať Komisia. Treba to urobiť teraz. Počas nadchádzajúcich týždňov ešte stále budete mať dosť času, aby ste vypracovali tieto opatrenia Spoločenstva pre hospodárske riadenie a konvergenciu a predložili ich Rade a Európskemu parlamentu. Potom my rozhodneme, či vás v tom podporíme. V tejto chvíli však podľa mňa len reagujeme. V tomto dokumente z dvadsiateho piateho - mám ho tu - som sa dočítal:
<P>
"monitorovanie vedúcimi predstaviteľmi štátov alebo vlád", "konkrétne záväzky prijaté vedúcimi predstaviteľmi štátov alebo vlád".
<P>
(FR) Tak to nebude fungovať. Štáty a predsedovia vlád sami seba regulovať nebudú. Nefungovalo to nikdy v minulosti a nebude to fungovať ani v budúcnosti.
<P>
Na záver chcem povedať, a to je môj posledný bod, že je ten správny čas, pán Barroso, aby sa pri najbližšej príležitosti predložila iniciatíva týkajúca sa krízového mechanizmu pre banky, nie však na vnútroštátnej úrovni, ako sa stanovilo, ale na európskej úrovni. Máte právo to urobiť, pretože ste v podstate garantom pravidiel hospodárskej súťaže v rámci Európskej únie a zo svojej pozície môžete takúto iniciatívu navrhnúť.
<SPEAKER ID="482" NAME="Rebecca Harms" LANGUAGE="DE">
Už necítim povinnosť čokoľvek povedať o trochu trápnej histórii paktu konkurencieschopnosti. Tvrdenie, že tento dokument neexistuje, bolo dosť bizarné, keďže bol tento dokument distribuovaný po chodbách ústredia Rady v Bruseli. Ako som už vyhlásila v Bruseli, spôsob, akým sa v budovách Rady spochybňovali fakty, nesie všetky znaky socialistického alebo komunistického režimu v posledných kŕčoch.
<P>
Ja to vidím tak, že to, čím my Európania prechádzame, je nielen menová kríza, ale aj kríza schopnosti našich vnútroštátnych vlád prijať spoločnú zodpovednosť za tento problém a uplatňovať spoločnú stratégiu, ktorá by nás mohla z týchto ťažkostí vyviesť.
<P>
Ak teraz zavedieme trvalý krízový mechanizmus, nech už to dosiahneme akokoľvek, bude to znamenať krok vpred. Ak sa však pozrieme na Grécko, podľa mňa možno klameme sami seba, ak si myslíme, že máme túto krízu pod kontrolou. Rovnako je jasné v Grécku, že jednostranná povaha opatrení, výlučné zameranie sa na úsporné opatrenia a škrty nefunguje. Krajina tiež musí byť schopná uskutočňovať investície. Keď krajina ako Grécko tak radikálne zníži výdavky, musí vedieť, odkiaľ majú pochádzať jej príjmy.
<P>
Rozčuľuje ma skutočnosť, že pred tohtotýždňovým zasadnutím Európskej rady a vo vyhláseniach týkajúcich sa zasadnutia Rady, ktoré sa bude konať o 14 dní, Nemecko hovorí, že nebude ochotné diskutovať o podmienkach pre Grécko alebo o podmienkach nevyhnutných zmien. Znovu sa robia tie isté staré chyby: táto jednostrannosť a trvanie na jednej metóde. Ak máme uplatňovať model, ktorý opísal pán Verhofstadt, potom si popri rozhodnutiach týkajúcich sa konkrétnych konsolidačných opatrení hospodárska únia tiež vyžaduje ochotu byť skutočne solidárna. Preto by malo Grécko od nás očakávať viac, než sme dali doteraz.
<P>
Úplne súhlasím s pánom Schulzom a predchádzajúcimi rečníkmi a v mene všetkých členov našej skupiny, ktorí na tejto záležitosti pracujú už mesiace, by som chcela jasne vyhlásiť, že metóda Spoločenstva je niečo jedinečné. Potrebujeme v Bruseli skutočné, zrozumiteľné rozhodovacie procesy, aby nám občania od Grécka po Dánsko, v Nemecku a v Španielsku dôverovali. Keby sme skutočne vytvorili možnosť vylúčiť niekoho z účasti, navrhnutú v rámci paktu konkurencieschopnosti, tak ako ju skoncipoval malý počet vedúcich predstaviteľov vlád, prehráme diskusiu o dôvere v Európsku úniu. O toto skutočne čím ďalej, tým viac ide v tejto kríze. Môžem len dúfať, že sa tejto hlúposti zbavíme a že na tomto zasadnutí Rady sa preukáže viac rozumu.
<P>
Keďže ste spomenuli trvalo udržateľný rast, pán Barroso, dovoľte mi dodať ešte jednu poznámku. Nedokážem pochopiť, prečo komisár pre energetiku v Bruseli povedal, že ambiciózne ciele v oblasti ochrany klímy by znamenali deindustrializáciu v Európe. Nemecký minister životného prostredia bol pred 14 dňami v Bruseli a predstavil štúdiu, ktorá predvída vytvorenie šiestich miliónov pracovných miest v Európskej únii, ak stanovíme cieľ v oblasti klímy na 30 %. To by znamenalo trvalo udržateľný rast. Musíte pána Oettingera zastaviť, pán Barroso.
<SPEAKER ID="483" NAME="Vicky Ford">
v mene skupiny ECR. - V kríze treba niekedy konať rýchlo - a je jasné, že eurozóna sa z krízy zatiaľ nedostala -, ale tiež treba konať inteligentne. Spojené kráľovstvo obnovilo dôveru v trhy pomocou reforiem zameraných na kontrolu výdavkov a zníženie štátneho dlhu. Tieto opatrenia sú teraz základnými prvkami v rámci paktu konkurencieschopnosti.
<P>
Parlamentné postupy Parlamentu neumožňujú prijímať rýchle rozhodnutia, poslanci však predložili návrhy, ktoré by hádam mohli byť pre Radu užitočné. Pokiaľ ide o úrokovú sadzbu Írska, tí z nás, ktorí druhej krajine požičali peniaze, si zaslúžia úrokovú sadzbu, ktorá odráža riziko, ale tiež chceme späť svoje peniaze. Navrhla som stimul vo forme predbežných platieb, bonus, ktorý by bol odmenou za predčasné splatenie. V rámci balíka hospodárskeho riadenia sa budú musieť členské štáty v rozpočtovej oblasti správať transparentnejšie. Navrhovala by som, aby to isté platilo pre daňových poplatníkov prispievajúcich do rozpočtu EÚ.
<P>
Dúfam, že napriek tejto kríze si národné vlády dokážu vypočuť návrhy tohto Parlamentu a dokážu konštruktívne spolupracovať.
<SPEAKER ID="484" NAME="Lothar Bisky" LANGUAGE="DE">
Pán Barroso, s radosťou som zaregistroval, že ste ocenili sociálny rozmer tejto otázky a podporili sociálnu dohodu. Určite to bude potrebné. Nie je potrebné opakovať väčšinu toho, čo povedali moji kolegovia poslanci, pretože s nimi úplne súhlasím.
<P>
Som veľmi skeptický, pokiaľ ide o pakt predložený kancelárkou Merkelovou a prezidentom Sarkozym. Prečo je to tak? Pretože dôvody jeho predloženia nie sú úplne jasné. To, že nemá žiadnu platnosť, je úplne iná otázka. Obaja sú veľmi šikovní stratégovia. Nemôžem akceptovať ich tvrdenie, že veci sa jednoducho takto vyvinuli. Som presvedčený, že to myslia presne tak, ako je to tam formulované. K tomuto bodu by som sa chcel ešte vrátiť. Myslím si, že ide o veľmi vážnu záležitosť. Hoci si myslia, že táto doložka o indexácii miezd a platov je správnym riešením, ja si nie som až taký istý. Čiernobielo povedané, zvyšovanie dôchodkového veku možno chápať aj ako znižovanie objemu dôchodkov. Bude mimoriadne ťažké znížiť zadlženosť. Napokon, aj krajiny ako Nemecko s tým majú veľké problémy. Dokážem si predstaviť, že Írsko alebo Grécko s tým budú mať obrovské problémy.
<P>
Som trochu skeptický, pokiaľ ide o to, čo sa má navrhovaným riešením dosiahnuť. V tejto otázke očakávam transparentnosť. Parlament vás podporí, ak svojím dielom prispejete k presadzovaniu väčšej transparentnosti a zaisteniu toho, aby sa takéto hry nehrali za chrbtom Parlamentu. Ak chcú títo ľudia uskutočniť škrty v oblasti sociálneho zabezpečenia, musia to jasne povedať, nie sa snažiť nespočetnými kľučkami dosiahnuť cieľ, ktorý nie je vaším cieľom, pán Barroso, a ktorý určite nie je naším cieľom.
<P>
Sme ochotní diskutovať s vami o koncepcii koordinovaného európskeho hospodárskeho riadenia za predpokladu, že toto hospodárske riadenie bude hodné tohto mena, inými slovami, že bude mať demokratickú štruktúru a že prispeje k vytvoreniu trvalo udržateľného, sociálne zodpovedného európskeho spoločenstva. Tiež sme ochotní diskutovať o zmenách a doplneniach zmluvy, napríklad pokiaľ ide o doložku o sociálnom pokroku. Očakávame však podrobnejšie a včasnejšie informácie a konzultácie. Len takýmto spôsobom dokáže Parlament monitorovať tento proces. Nedá sa to robiť bez informácií!
<SPEAKER ID="485" NAME="Nigel Farage">
v mene skupiny EFD. - Páčil sa mi názor pána Barrosa na dnešný svet, bolo to však možno viac ironické, než bolo jeho zámerom.
<P>
Hovoril o udalostiach v Egypte a inde, pričom povedal, že je úžasné, že sa ľudia búria a žiadajú demokraciu. Chcel by som mu pripomenúť, že demokracia spočíva v tom, že hlasujete za ľudí, ktorí vám vládnu, a potom, ak sa vám nepáči, čo robia, môžete sa ich zbaviť, vykopnúť ich a dosadiť na ich miesto niekoho iného. Bolo to ironické, pretože jeho ďalšou vetou bolo "a preto musíme v Európe čeliť kríze posilnením metódy Spoločenstva".
<P>
Pre verejnosť, ktorá to sleduje - a sleduje to čoraz častejšie -, metóda Spoločenstva znamená, že zákony navrhujú v tajnosti nezvolení byrokrati - ľudia ako vy, pán Barroso. Viem, že za vás hlasoval Európsky parlament, boli ste však jediným kandidátom, ktorý nám bolo ponúknutý. To nie je demokracia!
<P>
Takže pán Barroso na jednej strane hovorí, že demokracia je dobrá, ale na druhej strane, že ju nemôžeme mať v Európe. Ešte viac to zdôraznil pán Verhofstadt, ktorý pochádza z Belgicka a ktorý si myslí, že všetky národné štáty by sa mali zrušiť - nuž, s jeho štátom sa to možno stane už čoskoro. Hovorí, že chceme hospodársku úniu. Za to nikto nehlasoval. Nikto sa nikoho nepýtal, či ju chce. Možno on bude za ňu hlasovať, ale európske národy za ňu nehlasovali.
<P>
Na piatkovom samite by sa malo diskutovať o Portugalsku. Po finančných záchranných opatreniach v Grécku a Írsku je celkom jasné, že trhy vysielajú odkaz - "Tak poď, číslo 3, tvoj čas sa naplnil". Výnosy z dlhopisov v Portugalsku v pondelok dosiahli 7,6 %. Pán Barroso to vie sám. Írsko bolo treba finančne zachrániť, keď výnosy dosiahli 7 %. V apríli tiež dôjde k odloženiu splatnosti veľkej časti portugalského dlhu - ďalších 20 miliárd EUR, ktorých splatnosť treba odložiť. Pripomeňme si, že v priebehu uplynulých šiestich mesiacov odkúpila 80 % portugalského dlhu Európska centrálna banka.
<P>
Nemôžeme ako Európska únia ďalej kupovať vlastný dlh. Ak to budeme robiť, ďalšia dlhová kríza nepostihne nejakú krajinu, ale pôjde o dlhovú krízu samotnej Európskej centrálnej banky.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="486" NAME="Martin Schulz" AFFILIATION="S&amp;D">
(DE) Predpokladám, že mi nebudete vedieť odpovedať, pán Farage, ale mám pre vás otázku. Stále hovoríte o Belgicku ako o neexistujúcej krajine. Povedali ste to pánovi Van Rompuyovi a teraz ste niečo podobné povedali pánovi Verhofstadtovi. Viete, na akom základe bol založený belgický štát?
<SPEAKER ID="487" NAME="Nigel Farage" AFFILIATION="EFD">
Som rád, že sa ma pán Schulz na to spýtal.
<P>
Problém spočíva v tom, že keď založíte umelý štát, v ktorom existuje viac ako jedna jazyková skupina - čo je jednoznačne prípad Belgicka -, môže sa vám určitý čas dariť držať ju pokope, ale či už je to Belgicko, Juhoslávia alebo Európska únia, ak ide o úplne odlišné jazyky a kultúry, taký štát sa rozpadne. Dôvodom, prečo vás Belgicko tak znepokojuje, pán Van Rompuy sa pre to strašne rozčúlil a pánovi Verhofstadtovi sa to nikdy nepáči, je to - nie je to tak, pán Schulz? -, že Belgicko predstavuje zmenšený model celého európskeho projektu.
<SPEAKER ID="488" NAME="Martin Schulz" AFFILIATION="S&amp;D">
(DE) Budem potrebovať len 30 sekúnd. Je zaujímavé, že zástupca strany, ktorá samu seba nazýva Strana za nezávislosť Spojeného kráľovstva, nevie, že Belgické kráľovstvo bolo založené na podnet Spojeného kráľovstva.
<SPEAKER ID="489" NAME="Proinsias De Rossa" AFFILIATION="S&amp;D">
(Otázka podľa postupu zdvihnutia modrej karty v súlade s článkom 149 ods. 8 pre pána Faragea) Dúfam, že pána Faragea neurazí otázka od občana Írskej republiky. Môže mi povedať, čo je základom Spojeného kráľovstva? Pokiaľ viem, pozostáva z Angličanov, Škótov, Walesanov a obyvateľov Severného Írska. Nejde o úniu národov? A mohol by som dodať: veľmi hrdú úniu.
<SPEAKER ID="490" NAME="Nigel Farage" AFFILIATION="EFD">
To je dobrá otázka. Pán Schulz, máte úplnú pravdu, že Belgicko bolo britským výtvorom a britskou chybou. V priebehu rokov sme ich urobili mnoho. Niečo sa nám podarilo a niečo nie, práve tak ako vašej krajine Nemecku. Nemecká história nebola úplne bezchybná, s tým asi budete súhlasiť.
<P>
Máte úplnú pravdu. Udržať Spojené kráľovstvo pokope bolo vlastne dosť ťažké. Írsko vlastne išlo vlastnou cestou, tuším v roku 1921, keď získalo samostatnosť. Máte pravdu. Je veľmi ťažké držať pokope rôzne kultúry. Naozaj si myslím, že únia Anglicka, Škótska, Walesu a Severného Írska momentálne funguje, lebo v nej existuje konsenzus. Keby v nej neexistoval konsenzus, ľudia by požadovali referendá a príslušným národom by bolo umožnené odtrhnúť sa. Chcem však upozorniť na to, že v tejto Európskej únii nikto na to príležitosť nemá.
<SPEAKER ID="491" NAME="Corien Wortmann-Kool" AFFILIATION="PPE">
(NL) Rada chce vidieť väčšiu ambicióznosť, aby sme dokázali posilniť konkurencieschopnosť a zvýšiť konvergenciu. To možno, samozrejme, len pochváliť. Chcela by som sa pripojiť k chválam vyjadreným pánovi predsedovi Barrosovi za to, ako zodvihol hodenú rukavicu a prišiel nám sem ozrejmiť pakt konkurencieschopnosti, vďaka čomu bol dnes milý dokonca aj pán Martin Schulz. To treba spomenúť. Zodvihli ste tú rukavicu spoločne s pánom predsedom Van Rompuyom.
<P>
Zdá sa však, že pakt má určité problémy s tým, aby začal fungovať, pretože Parlament sa musí v prvom rade zaoberať rozsiahlym legislatívnym balíkom. Parlament sa v tomto prípade prvýkrát ocitol v úlohe spoločného zákonodarcu v oblasti hospodárskeho riadenia. Preto je také dôležité dať veci na pravú mieru, pretože niektoré veci sa prelínajú. V tomto Parlamente sme predložili 2 000 pozmeňujúcich a doplňujúcich návrhov, dámy a páni, a ak sa na to pozrieme, zistíme, že sa tieto pozmeňujúce a doplňujúce návrhy zaoberajú takmer všetkými záležitosťami, ktoré rieši pakt konkurencieschopnosti. Tento Parlament chce tiež vidieť väčšiu ambicióznosť a práve to ma znepokojuje. Ako prepojíme pakt konkurencieschopnosti so stratégiou Európa 2020? Okrem toho, pán Barroso, využijete svoje právo iniciatívy na vytvorenie prepojenia medzi paktom konkurencieschopnosti a legislatívnym balíkom? Ak sa vám to nepodarí, Parlament sám zdvihne tú hodenú rukavicu a splní si svoju úlohu spoločného zákonodarcu.
<SPEAKER ID="492" NAME="Elisa Ferreira" AFFILIATION="S&amp;D">
(PT) Pochádzam z krajiny, ktorá existuje už osem storočí a napriek tomu má záujem na existencii silnej Európy v tomto globalizovanom svete, Európy, ktorá dokáže byť rovnocenným partnerom Číny, Indie a Spojených štátov. Kríza, ktorou prechádzame, nie je krízou v eurozóne: je to, ako ktosi povedal, kríza eurozóny. Je to tak preto, lebo jednotná mena môže fungovať len vtedy, ak sa vynakladá dôkladné a neustále úsilie na dosiahnutie konvergencie medzi rôznymi oblasťami, ktoré ju tvoria, z hľadiska miery rastu, výnosov a zamestnanosti; v prípade skutočnej konvergencie. Doteraz sme pracovali na ukazovateľoch nominálnej konvergencie, čo vôbec nie je to isté.
<P>
Európa ako taká naliehavo potrebuje dokončiť to, čo začala. Na to, aby dokončila to, čo začala - predovšetkým jednotnú menu -, v skutočnosti musí vytvoriť silný fond stability: fond, ktorý umožní krajinám v núdzi uplatniť túto konvergenciu prostredníctvom úrokových sadzieb, ktoré sú prijateľné, nie neúnosné, a nenúti ich znižovať strategické investície umožňujúce dosahovanie tejto konvergencie, aby svoj rast mohli využiť na splatenie toho, čo si požičajú v časoch krízy.
<P>
Potrebujeme Komisiu, ktorá je aktívna; Komisiu, ktorá sa zúčastňuje na budovaní tohto fondu stability, ale aj na eurobondoch a ktorá si vypočuje posolstvo Parlamentu, ktoré jej dnes znova vyslal prostredníctvom nového zdroja vlastných prostriedkov. Tieto budú musieť byť účinným posilnením rozpočtu, ktorý je jasne nepostačujúci. Práve sme prijali správu pani Podimatovej, ktorá sa jasne zasadzuje za daň z finančných transakcií. Ak chce Európa prežiť, musí teraz zmeniť smer. Potrebuje silný Parlament, ale tiež potrebuje Komisiu schopnú konať, nielen reagovať: schopnú predkladať iniciatívy, na ktoré netrpezlivo čakáme, aby tento experiment nezlyhal a aby tento experiment priniesol ovocie.
<SPEAKER ID="493" NAME="Sylvie Goulard" AFFILIATION="ALDE">
(FR) Súhlasím s mnohými doterajšími vyjadreniami. Chcem vyzdvihnúť len tri slová.
<P>
Prvým slovom je rešpekt: nebol to Parlament, kto z Európskeho parlamentu urobil spoločného zákonodarcu v oblasti hospodárskeho riadenia. Boli to vlády, ktoré o tom rozhodli v Lisabonskej zmluve. Nemyslíme si, že je správne, že ako spravodajcovia získavame informácie o dôležitých diskusiách týkajúcich sa balíka riadenia cez Google alebo tlač v anglickom jazyku. Prvá vec, o ktorú by som vás chcela požiadať, pán Barroso, a chcela by som o to požiadať aj kolegov pána Van Rompuya prítomných v tomto Parlamente, je to, aby ste nás rešpektovali a aby ste nechali tento Parlament pokračovať vo svojej práci.
<P>
Druhým slovom je demokracia. Nikdy od osemnásteho storočia sme neboli svedkami toho, aby demokratický systém odmietal deľbu moci takým spôsobom, ako to teraz robí Európska rada. V rámci deľby moci existujú tí, čo rozhodujú, a tí, čo ich kontrolujú. Rada, s vaším tichým súhlasom, pán Barroso, si teraz uzurpuje právo rozhodovať aj kontrolovať, inými slovami, v podstate nerobiť nič.
<P>
Tretím slovom je účinnosť. Ak budeme pokračovať v oslabovaní obsahu našich návrhov, dospejeme k najnižšiemu spoločnému menovateľu a vieme, čo to je. Je to lisabonská stratégia! Je to 10 rokov, ktoré nás nedoviedli nikam.
<P>
Budeme pokračovať vo svojej práci. Tento Parlament žiada, aby bol rešpektovaný, a bude brániť demokraciu a účinnosť.
<SPEAKER ID="494" NAME="Miguel Portas" AFFILIATION="GUE/NGL">
(PT) Pred dvoma týždňami medzinárodná tlač analyzovala vaše vyhlásenia týkajúce sa toho, že by Portugalsko mohlo využiť európsky nástroj finančnej stability (EFSF), a vyložila ich tak, že predstavujú alebo predstavovali nabádanie. Keďže pán predseda Barroso je určite v Komisii človekom, ktorý najlepšie rozumie situácii v Portugalsku, položím mu tri otázky, na ktoré očakávam tri úprimné odpovede.
<P>
Prvá otázka znie: čo Portugalsko získa využitím EFSF a pomoci Medzinárodného menového fondu v súčasnej podobe?
<P>
Druhá otázka znie: aké zmeny EFSF sú podľa vás nevyhnutné, aby sa predišlo zopakovaniu hanebnej situácie, ku ktorej došlo v Írsku? Pôžička s neúnosnými úrokovými sadzbami spolu so znížením miezd a pokračovaním daňového dampingu z hľadiska veľkých spoločností.
<P>
Tretia a posledná otázka znie, ako sa podľa vás máme vrátiť k atmosfére dôvery, keď všetky rozhodnutia v oblasti menovej politiky - pričom v poslednom prípade išlo o rozhodnutia Európskej centrálnej banky, ktoré boli evidentné - aj naďalej poškodzujú najzraniteľnejšie krajiny tým, že dávajú hypotéku na rast.
<SPEAKER ID="495" NAME="Jean-Paul Gauzès" AFFILIATION="PPE">
(FR) Môžem iba podporiť to, čo práve povedala pani Goulardová o základných predpokladoch, ktoré spočívajú v tom, že hoci sme si vedomí potreby účinnosti a rýchlosti v rozhodovacom procese, kľúčový význam má zapojenie Parlamentu. Len takto dokážu naši spoluobčania, ktorí nás zvolili za svojich zástupcov, pochopiť, čo sa deje, a len tak im to budeme môcť vysvetliť.
<P>
Chcel by som upozorniť na jeden konkrétny bod. Prakticky každodenne nás ničia finančné trhy, pričom na týchto finančných trhoch, ktoré predstavujú všetko a nič, pôsobia najmä mladí ľudia, ktorí prešli od konzoly Game Boy k počítaču bez toho, aby si to úplne uvedomili, a ktorí napriek tomu naháňajú našim krajinám strach. Spôsobom, ako dostať trhy pod kontrolu, nie je ich likvidácia. Nepatrím ku skupine, ktorá sa usiluje o zrušenie trhov. O čo sa však trhy usilujú? Usilujú sa predísť riziku a pravidlom hry na trhoch je previesť riziko na niekoho iného. To znamená, že prevádzkovateľ nikdy nebude spokojný, pokým bude prítomné riziko.
<P>
Podľa mňa, ak chceme mať vplyv na tieto finančné trhy, musí Európa stanoviť jasné hranice, nie každý druhý deň meniť smer a prekypovať množstvom myšlienok, ktoré sa následne nikdy nerealizujú.
<P>
Ak chceme dostať túto finančnú stránku pod kontrolu, čo je z hľadiska hospodárskej stability našich krajín kľúčové, musí sa nám podariť - a je vašou úlohou, pán Barroso, dať k tomu impulz - stanoviť jasné ciele, jasné opatrenia a ukázať jasné odhodlanie, pokiaľ ide o dosiahnutie dobrej hospodárskej koordinácie.
<SPEAKER ID="496" NAME="Proinsias De Rossa" AFFILIATION="S&amp;D">
Úmyselné vyhýbanie sa hospodárskemu riadeniu a regulácii bankovníctva na vnútroštátnej, ako aj na európskej úrovni je to, čo nás dostalo do tejto krízy, pričom túto krízu jasne vidí každý, pokiaľ ide o pracovné miesta, nedostatočný rast, stratu dôchodkových úspor atď. Takže, pán Barroso, a vlastne ani vy, pán komisár Rehn, ma nemusíte presviedčať o tom, že hospodárske riadenie je potrebné, že musí byť silné a že sa doň musia zapojiť všetky členské štáty, zvlášť tie, ktoré sú súčasťou eurozóny. O tom, že je hospodárske riadenie potrebné, musíme však presvedčiť obyvateľov Európy a podarí sa nám to tak, že zaistíme jeho legitimitu. Jeho legitimitu zaistíme tým, že odmietneme akceptovať akékoľvek návrhy, ktoré nevychádzajú zo zmlúv a z metódy Spoločenstva.
<P>
Nebude prijateľné, ak bude vnímané tak, že je v záujme jedného, dvoch, troch, štyroch alebo piatich hospodársky mocných štátov. Taká je skutočnosť. Preto je pre budúcnosť tejto Únie mimoriadne dôležité, aby to, čo sa dohodne na neformálnom zasadnutí Rady 11. marca, a to, čo sa dohodne koncom marca, mohla podporiť aj široká verejnosť v Európe.
<P>
Írska vláda, ktorá bola práve v Írsku zvolená, má silný mandát. Citujem z programu, ktorý práve odsúhlasila: Musíme sa dostať zo situácie, ktorá je na hranici celoštátnej platobnej neschopnosti (...) programu podpory EÚ-MMF sa zatiaľ nepodarilo obnoviť dôveru v írske hospodárstvo (...) to odráža neistotu, pokiaľ ide o finančnú dostupnosť záchranného balíka.
<P>
Pri tomto bode by som chcel skončiť, ak dovolíte. Je to dôležitý bod. Neúspech programu prispieva k širšej nestabilite v eurozóne.
<P>
(Predsedajúca prerušila rečníka.)
<SPEAKER ID="497" NAME="Sharon Bowles" AFFILIATION="ALDE">
Tlač je každý týždeň plná správ o novom alebo upravenom návrhu predloženom členskou krajinou, Európskou radou a predsedom Komisie. Chválim prezidenta Európskej centrálnej banky (ECB) za to, že venoval pozornosť diskusiám a správam v Parlamente a že uznáva náš smer a naše odhodlanie.
<P>
Typickým príkladom je pakt konkurencieschopnosti a jeho vývoj. Bohatšiu paletu myšlienok už máme v našich pozmeňujúcich a doplňujúcich návrhoch k balíku hospodárskeho riadenia, takže nebudeme mať veľké ťažkosti s prechodom k spolurozhodovaniu a zlúčením výsledkov pozícií, ktoré zaujímame v Parlamente a v Rade.
<P>
Nemali by sme však z jednotného trhu vyberať len to, čo nám vyhovuje, ani by sme nemali pokračovať v chybách. Jednotný trh nie je pevnosť, v ktorej sa uplatňujú rovnaké podmienky pre všetkých. Ide pri ňom o vonkajšiu konkurencieschopnosť, ktorú môže jednotný trh vytvoriť, čo znamená, že je úzko spojený s aspektom obnovy hospodárskeho riadenia.
<P>
Takisto potrebujeme trvalý mechanizmus pre finančnú stabilitu, ktorý sa dokáže postupne vyvíjať a podlieha riadeniu a prioritám. Nemcom, ktorí sú zmietaní otázkou "transferovej únie", hovorím: pozrite sa, čo sprevádza požiadavky vašej vlastnej vlády - rekapitalizácia bánk a skupovanie vládnych dlhov na sekundárnom trhu. Nemeckým bankám bude trvať desať rokov, kým uznajú svoje znehodnotené aktíva z krízy, a to zahŕňa aj štátny dlh. Nemecké banky nebudú spĺňať nové medzinárodné pravidlá pre bankový kapitál, takže by ste mali hovoriť aj o probléme prevodu do nemeckých bánk. Preto potrebujete mechanizmus tak ako celá eurozóna.
<P>
A nakoniec, pokiaľ ide o úrokové sadzby, treba dosiahnuť rovnováhu medzi udržateľnosťou a morálnym hazardom.
<P>
(Predsedajúca prerušila rečníčku.)
<SPEAKER ID="498" NAME="Diogo Feio" AFFILIATION="PPE">
(PT) Ťažké časy si vyžadujú odvážne politické rozhodnutia. Práve preto robíme to, čo robíme, a práve preto by som chcel tiež zablahoželať pánovi predsedovi Barrosovi k myšlienkam, ktoré nám tu predniesol. Aj Európsky parlament už zaujal jasné pozície v mnohých správach týkajúcich sa otázky eura a potreby stability, ako aj problému rastu. Nemôžeme si vypočuť len jednu stranu diskusie.
<P>
Prekonanie krízy si vyžaduje napríklad to, aby fungovanie trvalého fondu zohľadňovalo špecifické situácie v členských štátoch, ktoré v súčasnosti platia za svoj verejný dlh zvýšené úrokové sadzby. Je to politika, ktorá sa musí zasadzovať aj za konkurencieschopnosť, kvalitnejšie úvery, pozitívnu daňovú politiku, ktorá môže prilákať investorov; v podstate za čokoľvek, čo sa týka tvorby bohatstva. Z tohto dôvodu však tiež potrebujeme viac európskych inštitúcií. Pozície Európskeho parlamentu boli predložené jasne, a nie cez médiá. V tejto dobe netreba prijímať ideologické rozhodnutia, ale myslieť na verejnosť. To, čo od nás požaduje, sú rozumné a rýchle rozhodnutia.
<SPEAKER ID="499" NAME="Jacek Saryusz-Wolski" AFFILIATION="PPE">
To, čomu čelíme, nie je kríza eurozóny, ale kríza verejných financií v niektorých členských štátoch, ktoré sú zhodou okolností súčasťou eurozóny - rovnako dobre by to mohlo byť aj Maďarsko. Prečo sa má teda konať výlučné stretnutie vedúcich predstaviteľov štátov eurozóny - je ich 17 - bez pozvania ostatných? Prečo vytvárať neopodstatnené deliace čiary, ktoré sme pred šiestimi rokmi rozšírením zrušili, a prečo vytvárať dvojrýchlostnú úniu?
<P>
Európska komisia pod vaším vedením, pán Barroso, je strážcom zmluvy. Ako sa dá na základe zmluvy opodstatniť toto vylúčenie? Prečo vylučovať ochotných a schopných? Prečo neuplatniť články 5 a 121 a neprehĺbiť tak fiškálnu a sociálnu politiku? Prečo neuplatniť posilnenú spoluprácu v rámci zmlúv, tak ako to stanovuje zmluva, s ústrednou úlohou Komisie?
<P>
Jednotný trh zahrnuje 27 členských štátov a problém konkurencieschopnosti sa týka ich všetkých. Predseda Rady a Európska komisia by mali byť vedúcimi orgánmi EÚ skladajúcej sa z 27 štátov, nie sekretariátom vybranej skupiny členských štátov.
<SPEAKER ID="500" NAME="Roberto Gualtieri" AFFILIATION="S&amp;D">
(IT) Výbor pre ústavné veci včera večer veľkou väčšinou schválil stanovisko Parlamentu k pozmeňujúcemu a doplňujúcemu návrhu k zmluve, ktorým sa má zaviesť mechanizmus pre stabilitu.
<P>
V texte sa navrhuje zmena pozmeňujúceho a doplňujúceho návrhu k Lisabonskej zmluve, ktorá stanovuje postup, ktorý, hoci zaručuje medzivládny charakter fondu, odôvodňuje zahrnutie tohto pravidla do zmluvy. Tiež obsahuje niekoľko jasných návrhov týkajúcich sa fungovania mechanizmu, ktorých cieľom je zosúladiť ho s povinnosťami, ktoré zmluva ukladá európskym inštitúciám, a s potrebou existencie skutočného hospodárskeho riadenia, ktoré by jednoducho nefungovalo, keby malo medzivládny charakter.
<P>
Aby som použil metaforu, ktorú ste, pán Barroso, použili v poslednej rozprave, Parlament navrhuje položiť tento medzivládny vozeň na koľajnice a zapojiť ho do vlaku Únie a dať Komisii zodpovedajúcu úlohu vo vedení tohto vlaku.
<P>
Ako sa pozerá Komisia na návrhy Parlamentu? Je ochotná presadzovať ich na rokovaniach v nadchádzajúcich dňoch?
<P>
(Predsedajúca prerušila rečníka.)
<SPEAKER ID="501" NAME="Pat the Cope Gallagher" AFFILIATION="ALDE">
Naša krajina Írsko je malým otvoreným hospodárstvom s výrazným zameraním na priame zahraničné investície. Daň z príjmu právnických osôb vo výške 12,5 % je kľúčová z hľadiska podpory hospodárskej obnovy, zachovania našich pracovných miest a hospodárskeho rastu. Vďaka zavedeniu nízkej dane z príjmu právnických osôb má v Írsku sídlo osem z najlepších technologických firiem sveta. Akýkoľvek posun smerom ku konvergencii alebo harmonizácii dane z príjmu právnických osôb v rámci Európskej únie by výrazne znížil schopnosť Írska prilákať zahraničné investície, a teda našu schopnosť dosiahnuť hospodársku obnovu.
<P>
Treba mať na pamäti, že Írsko, tak ako v skutočnosti aj ostatné malé krajiny, je geograficky a historicky okrajovou krajinou v Európe a nízka daňová sadzba je nástrojom, nástrojom na vyváženie hospodárskych obmedzení, ktoré z postavenia okrajovej krajiny vyplývajú. Chcel by som pánovi predsedovi položiť otázku. Môže potvrdiť, že v súlade s Lisabonskou zmluvou sú daňové záležitosti právomocou každého členského štátu?
<SPEAKER ID="502" NAME="Ilda Figueiredo" AFFILIATION="GUE/NGL">
(PT) Pri príležitosti Medzinárodného dňa žien dnes každý povedal niekoľko milých slov o právach žien. Teraz, keď hovoríme o hospodárskych a finančných záležitostiach, však dominujú finančné záujmy v rámci takzvaného hospodárskeho riadenia a trvanie na prehĺbení kritérií Paktu stability a rastu bez zohľadňovania špecifík jednotlivých krajín, hlbokých hospodárskych rozdielov, sociálnych nerovností, nezamestnanosti alebo chudoby.
<P>
Takýto pakt konkurencieschopnosti nám preto prinesie zhoršenie všetkých existujúcich sociálnych problémov. Zároveň však budete čeliť protestom pracujúcich, žien a mladých ľudí, ktoré sa v Portugalsku už plánujú na nadchádzajúce víkendy, najmä pokiaľ ide o demonštráciu organizovanú Všeobecnou konfederáciou portugalských pracujúcich (CGTP) v Lisabone 19. marca. Dúfame, že nám to prinesie potrebnú zmenu.
<SPEAKER ID="503" NAME="Jaroslav Paška" AFFILIATION="EFD">
(SK) Úvodom by som si dovolil môjmu váženému kolegovi, pánovi podpredsedovi Verheugenovi pripomenúť, že Európska únia bola vytvorená dohodou samostatných suverénnych štátov, ktoré sa dobrovoľne rozhodli presunúť časť svojich kompetencií na novú inštitúciu - Európsku úniu, ktorú spolu vytvorili v záujme spoločného koordinovaného spravovania vybraných kompetencií zvrchovaných štátov. Preto ak európske krajiny usúdia, že chcú vytvoriť spoločnú hospodársku správu v rámci pravidiel Európskej únie, musí to byť ich slobodné a dobrovoľné rozhodnutie, v žiadnom prípade nie direktíva z Bruselu.
<P>
Preto je správne, že ak hovoríme o pakte, teda dohode suverénnych štátov o hlbšej spolupráci pod záštitou Európskej únie, je to v poriadku. A je úplne prirodzené, že ak má dôjsť k takejto tesnejšej spolupráci v oblasti hospodárskeho riadenia, musia sa o to pokúsiť predovšetkým krajiny eurozóny, ktoré sa zaviazali používať spoločnú menu.
<P>
Vážení, nerobme si však zbytočné ilúzie. Hospodárske pravidlá, daňové zákony v týchto krajinách sú rôzne, preto tento proces bude veľmi zložitý...
<P>
(Rečník bol prerušený predsedajúcou.)
<SPEAKER ID="504" NAME="Franz Obermayr" AFFILIATION="NI">
(DE) Pani predsedajúca, ďakujem vám, a to najmä za to, že ste boli taká čestná a oznámili ste zoznam rečníkov dopredu. Okrem jednotného veku odchodu do dôchodku požadujú návrhy na fiškálnu úniu harmonizáciu daní z predaja a mzdových politík. Je to ďalší krok smerom k hospodárskemu riadeniu a predstavuje to významný zásah do daňovej suverenity členských štátov. Ešte viac to zhoršuje skutočnosť, že Európsky parlament sa k týmto veciam nebude môcť vyjadriť a že bolo možné uplatniť článok 136 Lisabonskej zmluvy. Pani Merkelovej a pánovi Sarkozymu sa pravdepodobne podarí ich návrhy presadiť aj napriek nesúhlasu ostatných štátov eurozóny.
<P>
Pokiaľ ide o posilnenie záchranného balíka, je jasné, že špekulanti budú aj naďalej vyvíjať tlak na krajiny v rámci eurozóny s vážnymi hospodárskymi problémami bez toho, aby znášali akékoľvek následné riziko. V prípade krízy sa uplatní záchranný balík. Zisky sa sprivatizujú a straty sa hodia na plecia verejnosti a prefiltrujú cez celú eurozónu. Pán Barroso, povedali ste, že rast musí byť rozdelený spravodlivejšie. Chcel by som sa vás spýtať: Aká je situácia v súvislosti s finančnými záväzkami? Záchranný balík povedie k ešte nespravodlivejšiemu rozdeleniu zaťaženia. Okrem toho povedie k sociálnym problémom a svojvoľnému ohrozovaniu prosperity čistých prispievateľov.
<SPEAKER ID="505" NAME="José Manuel Barroso" LANGUAGE="PT">
Boli položené určité konkrétne otázky týkajúce sa Portugalska, na ktoré odpoviem. Rozhodnutie o tom, či by malo Portugalsko využiť európsky nástroj finančnej stability (EFSF), je na portugalských orgánoch. Ide o suverénne rozhodnutie Portugalska práve preto, lebo sa týka štátneho dlhu. Jednoznačne vám môžem povedať, že využitie EFSF a pomoci Medzinárodného menového fondu sa považovalo za krajné riešenie: ultima ratio. Je jasné, že ak sa krajina dokáže vyhnúť uplatneniu tohto mechanizmu, mala by to urobiť, keďže využitie týchto záchranných finančných prostriedkov niečo stojí, a to nielen z hľadiska povesti. Takže ak to krajina dokáže, malo by sa tomu predísť. Chcel by som však zopakovať, že o tom, či využije tento záchranný fond alebo nie, alebo aspoň požiada o jeho aktiváciu, musia rozhodnúť vnútroštátne orgány.
<P>
Po druhé, pokiaľ ide o otázku, čo by som chcel vidieť v EFSF, nie je to otázka toho, čo by sa mi páčilo, je to otázka politiky: v Komisii aktívne pracujeme s členskými štátmi, najmä s tými, ktoré patria do eurozóny, na posilnení úverovej kapacity EFSF, aby sa rozšíril rozsah jeho činností, a ide aj o zvýšenie flexibility. Niektoré z týchto otázok sú mimoriadne citlivé z hľadiska trhov, takže sa mi nezdá veľmi rozumné oznamovať zámery, ktoré ešte nie sú definitívne, ale z hľadiska eurozóny práca stále pokračuje. Okrem toho Komisia, ako viete, zrozumiteľne objasnila svoj návrh na posilnenie EFSF a rozšírenie jeho činností, zvlášť vo svojom ročnom prieskume rastu.
<P>
Pokiaľ ide o to, či túto politiku treba alebo možno zmeniť, hovorím vám, že vo vzťahu k najzraniteľnejším krajinám ju zmeniť nemožno. V prípade krajín s takou vysokou úrovňou verejnej alebo súkromnej zadlženosti by bolo absolútne nezodpovedné, aby sa v súčasnosti oslabovalo ich úsilie o rozpočtovú konsolidáciu a štrukturálne reformy. Keď má krajina takú vysokú úroveň zadlženosti, musí sa obnoviť dôvera trhov, pretože v opačnom prípade sa jeho hospodárska situácia stane neudržateľnou. Preto, ak chceme pomôcť krajinám, ktoré sú v súčasnosti najzraniteľnejšie, nesmieme im ponúkať vidiny alebo čosi nerealistické: naopak, musíme podporiť každé ich rozumné úsilie o rozpočtovú konsolidáciu a štrukturálne reformy, ktoré podniknú. To je jediný spôsob, ako si získať dôveru trhov. Nejde, samozrejme, len o úsilie krajiny v izolácii, potrebné je spoločné úsilie v eurozóne. Takže takýto mechanizmus sa vytvára, prirodzene, s rôznou úrovňou účasti jednotlivých zúčastnených strán.
<P>
Môžem vám povedať len to, že Komisia robí všetko, čo je v jej silách, aby dosiahla väčšiu ambicióznosť. Ako však vážení poslanci dobre vedia, Komisia predkladá návrhy, ale rozhodnutie je v konečnom dôsledku na členských štátoch, najmä na štátoch eurozóny, zvlášť v záležitostiach, ktoré patria do výlučnej právomoci štátov, ako sú záležitosti, ktoré neupravuje zmluva, napríklad EFSF.
<P>
(FR) V každom prípade by som chcel celému Parlamentu povedať, že mnohé z kritických pripomienok, ktoré tu dnes odzneli - aj keď väčšina rečníkov podporila celkový prístup Komisie -, boli adresované, ak som to pochopil správne, konkrétnym vládam alebo konkrétnym členským štátom. Z tohto dôvodu nemôžem na ne reagovať, lebo nemôžem hovoriť v ich mene.
<P>
Chcel by som zdôrazniť že Komisia predložila balík návrhov týkajúcich sa hospodárskeho riadenia. Dosiahli sme hranice ambicióznosti našich vlád. Dokonca ani v prípade balíka riadenia, ktorý sme predložili spoločne s mojím kolegom pánom Rehnom, neboli členské štáty ochotné akceptovať počiatočnú úroveň ambicióznosti. Taká je pravda, pretože my sme predložili legislatívne návrhy.
<P>
Vznikla teraz nová myšlienka, konkrétne pakt konkurencieschopnosti, ktorý sa snažíme - a tu by som chcel byť veľmi úprimný a preukázať svoj rešpekt voči Parlamentu - čo najviac zosúladiť s prístupom Spoločenstva.
<P>
Úplne otvorene som vám referoval o úsilí Komisie zužitkovať túto myšlienku týkajúcu sa účinku konkurencieschopnosti a vytvoriť pridanú hodnotu, či už z hľadiska rastu a zamestnanosti - ktoré, ako som už povedal, zostávajú pre Komisiu prioritou -, alebo dokonca v záujme posilnenia systému riadenia. Komisii, samozrejme, nemusím pripomínať jej úlohu garanta zmluvy. Jednoznačne sme to preukázali, či už vo vzťahu k otázkam vnútorného trhu, hospodárskej súťaže, alebo nediskriminácie. Ešte raz sa vám môžem zaručiť za to, že Komisia by neváhala použiť všetky prostriedky, ktoré má k dispozícii, keby sme boli presvedčení, že rozhodnutiami prijímanými buď Európskou radou, alebo akoukoľvek inou inštitúciou dochádza k porušovaniu ktorýchkoľvek zásad alebo pravidiel zmluvy.
<P>
Preto má naša práca dlhodobý charakter, pričom ide, samozrejme, o vážnu prácu, ktorú vykonávame so zmyslom pre zodpovednosť. Prechádzame jednoznačne mimoriadne citlivým obdobím, ako dobre viete, obdobím, keď prvou vecou, ktorú vlády ráno skontrolujú, je rozsah ich verejného dlhu.
<P>
Na tom, čo hovoríme, teda skutočne záleží. Na nádeji, ktorú vytvárame, skutočne záleží. Komisia sa preto zaväzuje k tomu, že bude ambiciózna, a zároveň k tomu, že bude pristupovať zodpovedne k predkladaniu svojich návrhov, pričom bude vedieť, že existuje aspoň nejaká šanca, že sa naplnia, že nejde len o prípad získavania lacnej publicity, za ktorým nasleduje pocit sklamania. Tomu sa chcem vyhnúť a tomu sa musí vyhnúť aj Komisia. Musíme predchádzať sklamaniu alebo jednoducho nejednotnosti, či už v rámci eurozóny, alebo aj v rámci celej Európskej únie.
<P>
Preto vás môžem ubezpečiť, že Komisia nepoľaví vo svojej ambicióznosti. Komisia v súčasnosti všetkým vládam hovorí, že Parlament musí byť do tohto paktu konkurencieschopnosti zapojený. Komisia v súčasnosti vládam hovorí, že si musí v tomto pakte konkurencieschopnosti zachovať ústrednú úlohu, nie z inštitucionálnej lojality, nie z inštitucionálneho egoizmu, ale preto, lebo som presvedčený, čo netreba pripomínať, že Komisia spolu s prístupom Spoločenstva sú zárukou toho, aby sme sa vyhli vzniku rozdielov medzi eurozónou a zvyškom Európy. Sú zárukou toho, aby sme zabránili útokom na integritu jednotného trhu alebo aby sme zabránili spochybneniu ostatných mechanizmov, ako je napríklad Pakt stability a rastu. Sú v skutočnosti zárukou toho, aby sme zostali európski v rámci Európskej únie s európskou solidaritou.
<P>
Takže som bol mimoriadne úprimný a mimoriadne otvorený. Komisia vykonáva svoju prácu úplne transparentne, konštruktívne, samozrejme, v úsilí zachrániť myšlienku, ktorá, ak bude dobre prediskutovaná a uskutočnená v rámci prístupu Spoločenstva, môže dodať pridanú hodnotu nášmu úsiliu o riadenie, na rozdiel od toho, čo povedali niektorí z vás. Úsilie, ktoré naše vlády vystupňovali, úsilie o dosiahnutie hospodárskej a politickej koordinácie, bolo vlastne vždy súčasťou celkového prístupu Komisie a väčšiny poslancov tohto Parlamentu.
<P>
Predstavuje to pre nás teda príležitosť. Ak sú vedúci predstavitelia štátov alebo vlád teraz ochotní zapojiť sa do koordinácie hospodárskych politík a dokonca aj niektorých sfér, ktoré sa doteraz považovali za záležitosti vo výlučnej kompetencii členských štátov, myslím si, že to treba uvítať, pokiaľ to dodáva pridanú hodnotu rastu a zamestnanosti a pokiaľ sa pri tom rešpektuje systém riadenia Spoločenstva. O to tu ide.
<P>
Z tohto pohľadu bola rozprava podľa mňa veľmi užitočná. Okrem toho som presvedčený, že posolstvo tohto Parlamentu sa dostalo k Európskej rade. Pán predseda Buzek ho odovzdal, keď bol naposledy na zasadnutí Európskej rady. Myslím si, že v základných otázkach budú Komisia a Parlament neoblomne brániť prístup Spoločenstva v presvedčení, že len tak dokáže Európa dosiahnuť ciele, ktoré sme si stanovili pre eurozónu, pre stabilitu, rast a zamestnanosť v celej Únii.
<SPEAKER ID="508" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="508" NAME="João Ferreira" AFFILIATION="GUE/NGL">
písomne. - (PT) Dráma, ktorá sa nám znova raz odvíja pred očami, sa neustále trápne opakuje a odhaľuje skutočnú podstatu tejto Európskej únie: o tom, kto v konečnom dôsledku vytvára pravidlá, a v mene ktorých záujmových skupín. V tejto dráme, ako zvyčajne, nie je nedostatok hlavných postáv, vedľajších postáv a obyčajných komparzistov. Takzvaný "pakt konkurencieschopnosti", ktorý vypracovali Nemecko a Francúzsko ako opovrhnutiahodný diktát pre všetky ostatné krajiny eurozóny a ktorý jeho tvorcovia najprv odmietli, teraz v Parlamente predkladá a obhajuje pán Barroso z Európskej komisie. A to po tom, ako niekoľko týždňov predtým pán Barroso skritizoval kancelárku Merkelovú za to, že neuznala úlohu Komisie. Teraz je jasné, aká je v konečnom dôsledku úloha Komisie a jej predsedu. Uvedený pakt, ktorý podľa toho, čo nám teraz hovorí pán predseda Barroso, nemáme oddeľovať od cieľa zamestnanosti a rastu, je skutočnou revanšistickou krížovou výpravou proti pracovným a sociálnym právam prostredníctvom útokov na mzdy, prostredníctvom zvyšovania veku odchodu do dôchodku, prostredníctvom pokusov o zničenie kolektívneho vyjednávania a prostredníctvom znižovania úrovne sociálnych práv. Je to tiež pokus skutočne odsúdiť krajiny ako Portugalsko k hospodárskej závislosti v koloniálnom štýle.
