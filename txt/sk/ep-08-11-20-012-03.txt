<CHAPTER ID="012-03">
3. Prípad rodiny al-Kurd
<SPEAKER ID="266" NAME="Predsedajúci">
Nasledujúcim bodom je rozprava o šiestich návrhoch uznesenia o prípade rodiny al-Kurd.
<SPEAKER ID="267" NAME="Marios Matsakis">
autor. - Vážený pán predsedajúci, dovoľte mi začať konštatovaním, že o tejto téme rozprávam z osobného hľadiska.
<P>
Dovoľte mi tiež poznamenať, že som si plne vedomý toho, tak ako by ste mali byť vy všetci, že čokoľvek odznie v tomto Parlamente o Izraeli, budú veľmi podrobne skúmať izraelské orgány a potom budú absolútne ignorovať podstatu problému. Jediným ich konaním bolo rôznymi spôsobmi útočiť na tých poslancov a poslankyne Parlamentu, ktorí akýmkoľvek spôsobom, štýlom alebo formou kritizovali previnenia Izraela.
<P>
Mal som s tým osobnú skúsenosť. Počas nedávnych rozpráv v tomto Parlamente o palestínskych väzňoch v Izraeli som sa ostro vyjadril na adresu predstaviteľov izraelskej vlády. Urobil som to, aby som im dal dôrazne najavo, že ich postoj k palestínskym väzňom bol - a obávam sa, že stále je - nanajvýš neľudský a trestuhodný.
<P>
Po mojom prejave sa veľvyslanec Izraela na Cypre angažoval v politickej kampani na diskreditáciu mojej osoby a nielen to, hovorkyňa izraelského parlamentu Knesset pani Dalia Itziková dokonca napísala oficiálnu sťažnosť na moju osobu pánovi predsedovi Európskeho parlamentu. Pán predseda Pöttering odpovedal čo najdiplomatickejším spôsobom a ja mu ďakujem za obranu práva na slobodu prejavu poslancov a poslankýň EP v rozpravách, ktoré sa vedú v tomto Parlamente. Tiež mu ďakujem za to, že mi poslal kópiu jeho odpovede pani Itzikovej. Mám ten list pri sebe a predkladám ho sekretariátu ako dôkaz, že to, čo hovorím, je pravda.
<P>
Okrem toho mám túto správu pre pani Itzikovú: v Európskom parlamente a v EÚ vo všeobecnosti máme právo vyjadriť naše názory slobodne a demokraticky. Možno vy, pani Itziková, by ste mali zaviesť to isté vo vašom parlamente aj vo vašej krajine.
<P>
Čo sa týka podstaty tohto uznesenia, rád by som uviedol nasledujúce body. Po prvé, toto nie je občianska súdna otázka, ako by niektorí zle informovaní alebo zle informujúci poslanci tohto Parlamentu mohli tvrdiť: je to jednoznačne politická otázka, je to pokračovanie politiky viacerých po sebe nasledujúcich izraelských vlád s cieľom vyhnať Palestínčanov z ich domovov a území a pripojiť, či už silou alebo obchádzaním zákonov, čo najviac z okupovaných území k štátu Izrael.
<P>
Po druhé, izraelská misia v EÚ sa pokúša v dokumente zaslanom vybraným poslancom a poslankyniam EP argumentovať, že daný majetok patrí z historických dôvodov Izraelčanom. Tento dokument tvrdí, že dve židovské mimovládne organizácie kúpili pozemok, na ktorom boli postavené budovy v spornom susedstve počas vlády Otomanskej ríše. Úprimne povedané, takéto tvrdenie nemôžeme brať vážne a nezaslúži si ďalšiu pozornosť.
<P>
Na záver by som rád zopakoval svoj postoj, aby nemohlo dôjsť k omylu: Uznávam právo židovského ľudu na svoj vlastný štát, ale židovská vláda musí rešpektovať právo palestínskeho ľudu na jeho vlastný štát.
<SPEAKER ID="268" NAME="Véronique De Keyser">
autorka. - (FR) Vážený pán predsedajúci, tento bolestivý problém s vysťahovaním rodiny al-Kurd má dva rozmery - politický a humanitárny.
<P>
Politický rozmer je situácia vo východnom Jeruzaleme, ktorý Izraelčania považujú za neoddeliteľnú súčasť Izraela. Pripomeňme si, že ani Európa, ani medzinárodné spoločenstvo ho nikdy takto nevnímali.
<P>
V uznesení č. 252 Bezpečnostná rada OSN celkom jasne uviedla, že všetky legislatívne a administratívne opatrenia a ustanovenia prijaté Izraelom vrátane znárodnenia pozemkov a majetku, ktoré majú tendenciu meniť právny stav, sú neplatné a nemôžu meniť tento stav.
<P>
Bezpečnostná rada to pripomenula Izraelu už v roku 1980, keď prijal opatrenia na vytvorenie svojho hlavného mesta zo zjednoteného Jeruzalema, a uznesenie č. 476 žiada okamžité ukončenie politiky a opatrení ovplyvňujúcich charakter a stav svätého mesta. Uznesenie č. 478 potvrdzuje, že všetky opatrenia prijaté s cieľom zmeniť stav mesta, sú neplatné. Ani OSN, ani Európa tento postoj nikdy nevzali späť.
<P>
To je dôvod, prečo napriek tomu, že každý v tomto Parlamente rešpektuje izraelskú nezávislosť a spravodlivosť, vieme, že sa môže zakladať iba na zákonoch tejto krajiny, ktoré sa v tomto rozchádzajú s medzinárodným právom, a že podľa medzinárodného práva východný Jeruzalem nepodlieha právomoci izraelských súdov.
<P>
Vysťahovanie rodiny al-Kurd je preto potrebné vnímať z tohto politického hľadiska a nemožno ho vidieť len ako spor o majetok. Rodina al-Kurd bola vysťahovaná kvôli židovskej rodine, ktorá len nedávno emigrovala do Izraela. Bol im odobraný majetok presne po 40-ročnom boji a niektorí z poslancov, ktorí sa s nimi stretli, by mohli opísať ľudskú tragédiu, ktorú pre nich vysťahovanie znamená, lepšie ako ja.
<P>
Vítam skutočnosť, že sa jednohlasne dovolávame spravodlivosti a vrátenia ich majetku.
<P>
(potlesk)
<SPEAKER ID="269" NAME="Luisa Morgantini">
autorka. - (IT) Vážený pán predsedajúci, dámy a páni, uprostred noci 9. novembra izraelská polícia vyhnala palestínsku rodinu al-Kurd z ich domu v Šajch Džarre vo východnom Jeruzaleme. Rodinu tvorí matka, čiastočne ochrnutý otec so srdcovými ťažkosťami a päť detí, sú to utečenci zo svojej krajiny už od roku 1948, vysťahovaní z domu vo východnom Jeruzaleme spolu s tisícmi iných Palestínčanov.
<P>
Dnes sú opäť bez domova, hoci si kúpili dom a žili v ňom od roku 1956. Skupina extrémistických osadníkov - nie chudobných Židov, ktorí boli prenasledovaní a ušli pred otrasnou tragédiou holokaustu, ale fundamentalistov, ktorí veria, že im pozemok prináleží Božím právom - si nárokuje vlastníctvo tohto domu a 26 ďalších domov v tej istej štvrti na základe, ako spomenul pán poslanec Matsakis, otomanského zákonníka z devätnásteho storočia, ktorého autenticitu spochybňujú dokonca aj americké orgány. Už však existuje plán: izraelská asociácia chce vybudovať 200 domov na ruinách domov Palestínčanov, ktorí sa majú vysťahovať.
<P>
Len minulý týždeň sme s delegáciou Európskeho parlamentu na okupovaných palestínskych územiach pozostávajúcou z poslancov a poslankýň všetkých politických skupín navštívili rodinu al-Kurd v ich dome a boli sme priamymi svedkami zastrašovania a násilia, ktorému sú dennodenne vystavení zo strany osadníkov, ktorí už sú v niektorých domoch.
<P>
Teraz sú bez domova a v našom uznesení v odseku 4 žiadame vrátenie domu rodine al-Kurd - a je mi ľúto, že skupina PPE, ktorá je za kompromis a ktorá hlasovala za tento odsek - teraz žiada o hlasovanie po častiach, pretože s kompromisom každý súhlasil. Dnes sú nielen bez domu ale aj bez stanu, pretože stan postavený vo dvore domu, ktorí vlastnia Palestínčania, dvakrát zničili izraelské buldozéry. Ďalších 500 rodín v Šajch Džarre takisto postihne rovnaký osud, ak veľmi rázne nezasiahneme v súvislosti s týmito trestnými činmi - týmito sústavne schvaľovanými pokračujúcimi demoláciami.
<P>
Preto sa domnievam, ako uviedla pani poslankyňa De Keyserová, že politika voči východnému Jeruzalemu je koloniálnou politikou Izraela, ktorú medzinárodné spoločenstvo neuznáva. Podľa mňa je čas, aby sme nielen čo najdôraznejšie povedali: "Izrael, prosím, rešpektuj medzinárodné právo", ale aby sme uskutočnili konkrétne kroky s cieľom zabrániť mu v trvalom ničení mieru medzi Palestínčanmi a Izraelčanmi.
<SPEAKER ID="270" NAME="Ryszard Czarnecki" LANGUAGE="PL">
Vážený pán predsedajúci, mám pocit, že tento problém sa líši od tých, o ktorých sme viedli rozpravu predtým. Tragédia trinásťročného dievčaťa zavraždeného pred očami zúrivého davu v Somálsku a otázka trestu smrti a stoviek ľudí čakajúcich na popravu v Nigérii sa líšia od otázky, o ktorej diskutujeme teraz.
<P>
Musíme konštatovať, že sme pozorovateľmi drámy palestínskej rodiny, ktorej musíme venovať pozornosť. Na druhej strane by som rád zdôraznil, že na rozdiel od Nigérie a Somálska, toto nie je čiernobiela záležitosť. Komplikovaná päťdesiatročná história tohto územia dokazuje, že obeťami boli často Židia aj Palestínčania. Pomer škody, ktorú obidve strany utrpeli, určite nie je vyrovnaný, ale o tomto teraz nediskutujeme. Ujal som sa slova, aby som povedal, že v budúcnosti sa musíme snažiť vnímať tieto záležitosti v širších súvislostiach. Možno nám to umožní posudzovať ich spravodlivejšie, ako je to v niektorých prípadoch teraz.
<SPEAKER ID="271" NAME="Bernd Posselt" LANGUAGE="DE">
Vážený pán predsedajúci, história izraelského ľudu je príbehom o nikdy nekončiacom vyhnanstve. Pred dvetisíc rokmi boli vyhnaní z ich pôvodnej materskej krajiny a rozpŕchli sa po celom svete. Počas mnohých storočí boli prenasledovaní a vyhostení z krajín, v ktorých si našli útočisko. Hrôzostrašným vyvrcholením tohto procesu bol holokaust, zločin proti ľudskosti, ktorý spôsobil, že obrovské množstvo Židov sa vrátilo späť do Svätej zeme, do zeme svojich predkov, dôsledkom čoho sú konflikty, vysťahovania a právne spory, ktoré sa tu znovu a znovu opakujú.
<P>
V tejto situácii nemôže Európsky parlament urobiť nič iné, iba podľa svojho najlepšieho vedomia podporovať deklarovaný zámer izraelského štátu a mierumilovnej časti palestínskeho obyvateľstva, ktorej rozsah si netrúfam odhadnúť, dosiahnuť mierové a konsenzuálne riešenie. Nemá zmysel rozoberať individuálne naliehavé prípady a potom dogmaticky rozhodnúť, že sa vyriešia niekedy vo štvrtok v Štrasburgu. Ale sú jasné dôvody, pre ktoré sme sa zúčastnili na tomto uznesení. Chceli sme sa zapojiť do procesu diskusie a veríme, že ľudské práva sú neoddeliteľné.
<P>
Samozrejme nám nie je ľahostajný osud rodiny al-Kurd a chceme o ňom diskutovať. Nemyslíme si však, že sa tak dá urobiť z pozície moci. Preto si myslíme, že bod 4 je dogmatický spôsobom, ktorý v tomto prípade neučiní zadosť spravodlivosti. Z tohto dôvodu sme za zásah v mene ľudských práv, mierového procesu a samozrejme rodiny al-Kurd, ale môžeme tak urobiť iba v dialógu s obidvoma stranami a nie pridaním sa k jednej zo strán. Preto dôrazne podporujeme rozhodnutie, ale žiadame o hlasovanie po častiach o bode 4, pretože toto je otázka, o ktorej je potrebné rozhodnúť na mieste. Ponúkame naše služby pre tento účel.
<SPEAKER ID="272" NAME="Jana Hybášková" LANGUAGE="CS">
Vážený pán predsedajúci, qui bonum, dovoľte mi nesúhlasiť so spôsobom, akým sa tento Parlament nemúdro zapája do konkrétnych politických záujmov strán palestínsko-izraelského konfliktu. Ide o zásadnú nejasnosť uznesenia 242 - ktoré je staršie ako ja sama - keďže toto uznesenie nešpecifikuje hranice právnej príslušnosti východného Jeruzalema. Ide o občiansky spor? Nie. Ide o štvrtú Ženevskú konvenciu? Nie.
<P>
Predvídame tu s ľahkou hlavou rokovania budúcej mierovej konferencie bez toho, aby sme na to mali akékoľvek právo. Šéf delegácie, ktorá odcestovala do Palestíny, bol zatiahnutý do návštevy právoplatne odsúdenej rodiny, čo bolo nesmiernou provokáciou izraelských predstaviteľov, a z toho vzniklo uznesenie, ktoré, bohužiaľ, nič nedosiahne. Ide o to vytvoriť predpoklady na zásadnú politickú zmenu stanoviska Európskeho parlamentu o účasti Izraela na programoch Spoločenstva a o politické zlepšenie vzťahov, čo sme, bohužiaľ, neboli schopní dosiahnuť demokratickou cestou. Namiesto demokratického riešenia je tu cesta našich kolegov poslancov, ktorí Izraelčanom dali dôvod zasiahnuť. Namiesto riešenia problémov prilievame olej do ohňa. Toto nie je dôstojná úloha pre náš Parlament.
<SPEAKER ID="273" NAME="Proinsias De Rossa">
v mene skupiny PSE. - Vážený pán predsedajúci, teší ma, že môžem povedať, že bol som jedným z tých, ktorí boli súčasťou oficiálnej delegácie tohto Parlamentu do palestínskej legislatívnej rady pred dvoma týždňami, a navštívili sme rodinu al-Kurd. V tom čase stále dúfali, že izraelské súdy vydajú spravodlivé rozhodnutie. Je poľutovaniahodné, že dúfali márne, a že teraz boli úplne vysťahovaní zo svojho domu, a nielen to, museli odísť z miesta v blízkosti svojho domu, kde bývali v stane.
<P>
Je ťažké uchovať si ešte nejakú nádej v to, že riešenie s dvoma životaschopnými štátmi je stále možné, vzhľadom na vyčerpávajúcu vojnu proti palestínskemu ľudu, ktorej sme boli svedkami počas našej poslednej návštevy, a ktorej prejavom je toto vysťahovanie. Je dosť šokujúce, že v tejto situácii dokonca uvažujeme o zlepšovaní vzťahov s Izraelom, pričom došlo k toľkým porušeniam medzinárodného práva, k vysťahovaniu rodín, k zakladaniu osád. Jedenásťtisíc palestínskych väzňov je vo väzení. Štyridsať zvolených zástupcov palestínskeho ľudu vrátane hovorcu je vo väzení, ako aj 300 detí mladších ako 18 rokov vrátane detí vo veku 12 rokov. Toto nie je prijateľné od štátu, ktorý tvrdí, že je demokratickým štátom, a ktorý tvrdí, že dodržiava normy medzinárodného práva. Nie je to tak.
<P>
EÚ musí trvať na tom, aby izraelská vláda vrátila rodine al-Kurd ich dom. Izraelu musíme jasne povedať, že ak chce pokračovať v obchodovaní s EÚ, musí dodržiavať demokratické a humanitárne zásady v praxi, ako aj v rétorike. Určite je potrebné zavrhnúť akékoľvek myšlienky na zlepšovanie vzťahov EÚ s Izraelom, ako navrhujú niektoré členské štáty, pokiaľ budú pokračovať nespravodlivosti tohto druhu.
<P>
Rád by som na záver uviedol procedurálnu námietku. Myslím si, že ústne pozmeňujúce a doplňujúce návrhy zo štvrtkového popoludnia - pozmeňujúce a doplňujúce návrhy, ktoré neodrážajú dané skutočnosti a ktoré nemajú podporu spoločných autorov tohto uznesenia - sú zneužitím možnosti predkladať ústne pozmeňujúce a doplňujúce návrhy. Domnievam sa, že túto vec by mal prešetriť sekretariát Parlamentu, a mali by sa predložiť návrhy s cieľom zabezpečiť, aby sa to už viac neopakovalo.
<SPEAKER ID="274" NAME="Predsedajúci">
Samozrejme vezmeme do úvahy váš návrh, pán poslanec De Rossa. Bude zaslaný kompetentnému orgánu, pričom vieme, že všetky ústne pozmeňujúce a doplňujúce návrhy zo štvrtkového popoludnia sú istým spôsobom výnimočný prípad, pretože dokonca i keď je príliš málo poslancov, ktorí by vystúpili a oponovali im, Parlament vždy môže hlasovať proti nim.
<SPEAKER ID="275" NAME="Marios Matsakis" AFFILIATION="ALDE">
Vážený pán predsedajúci, hoci v tomto bode dôrazne nesúhlasím s ústnymi pozmeňujúcimi a doplňujúcimi návrhmi, napriek tomu budem brániť právo poslancov na podávanie ústnych pozmeňujúcich a doplňujúcich návrhov dokonca aj vo štvrtok popoludní, a budem dôrazne odsudzovať skupiny - a naša skupina je jednou z prvých, ktorú odsudzujem - ktoré nie sú schopné mať tu svojich poslancov a poslankyne vo štvrtok popoludní.
<SPEAKER ID="276" NAME="Predsedajúci">
Nerád by som začínal diskusiu, keďže som si istý, že rozumiete.
<P>
Len upozorňujem na pravidlo, ktoré platí v tomto Parlamente. Samozrejme, každý poslanec má právo predložiť ústny pozmeňujúci a doplňujúci návrh počas hlasovania vo štvrtok popoludní. V súlade s našimi pravidlami týmto návrhom môže oponovať istý počet poslancov a poslankýň. Rád by som vás tiež upozornil na to, že o týchto otázkach sa už v minulosti rozhodlo na najvyššej úrovni. Je zrejmé, že ak sa niekedy stalo kvôli nespokojnosti poslancov a poslankýň, že ústny pozmeňujúci a doplňujúci návrh, ktorý Parlament očividne nechcel, bol vynútený, pretože bolo prítomných príliš málo poslancov a poslankýň na jeho zamietnutie, vrátili sme sa k pôvodnému zneniu, aby sme zabránili ústnemu pozmeneniu a doplneniu znenia, ktoré by bolo neprijateľné.
<P>
Môžem vám, samozrejme, poskytnúť presné a podrobné informácie o príkladoch z minulosti, ak si želáte.
<SPEAKER ID="277" NAME="Charles Tannock">
v mene skupiny PPE-DE. - Vážený pán predsedajúci, kým začne plynúť čas určený na moje vystúpenie, by som rád vzniesol procedurálnu námietku v tejto veci. Považujem za absolútne neregulárne a neprijateľné, aby bolo možné meniť pravidlá Parlamentu preto, že poslanci a poslankyne jednej strany Parlamentu sa rozhodnú neprísť vo štvrtok popoludní. To je ich problém - nie náš - a my sme absolútne oprávnení postupovať v zmysle pravidiel Parlamentu, ktoré by mali byť rovnaké v každom čase cez pracovný týždeň počas zasadnutí v Štrasburgu.
<P>
Bol by som povďačný, keby ste teraz mohli spustiť čas pre moje vystúpenie.
<P>
Vážený pán predsedajúci, počas týchto naliehavých zasadnutí vedieme rozpravu o najhorších porušeniach ľudských práv vrátane mučenia, znásilnení a vrážd. Prípad rodiny al-Kurd vo východnom Jeruzaleme nespadá do žiadnej z týchto kategórií. Je to občiansky spor medzi dvoma súkromnými stranami a my skutočne nemáme čo zasahovať do takého sporu. Rodina bola vysťahovaná políciou, ktorá vykonávala nariadenie izraelského najvyššieho súdu. Rodina vedela v dostatočnom predstihu, že bude vysťahovaná. Táto rodina neplatila nájomné 40 rokov napriek súdnemu nariadeniu, aby tak vykonala. Tento prípad má malý význam pre širšie súvislosti riešenia izraelsko-palestínskeho konfliktu.
<P>
Za normálnych okolností sa tieto rozpravy týkajú dvoch strán. Táto rozprava je však jednoducho ďalším príkladom podnecovania protiizraelskej nenávisti a nálad na druhej strane Parlamentu. Hoci sa pokúšajú zo všetkých síl, nemôžu utajiť fakt, že Izrael je demokraciou, kde zásady právneho štátu a nezávislosť súdnictva ostávajú prvoradé. Želal by som si, aby sme mohli povedať to isté o orgánoch pod vedením Hamasu v pásme Gazy.
<P>
Vážení kolegovia, nie je na svete oveľa viac naliehavejších problémov, ktoré si zaslúžia našu pozornosť v rozprave o ľudských právach?
<SPEAKER ID="278" NAME="Predsedajúci">
Vážené dámy a vážení páni, dovoľte mi objasniť jednu vec, aby sme sa zhodli.
<P>
Pravidlá Európskeho parlamentu sa nemenia počas štvrtkových popoludní. Sú iné počas štvrtkových popoludní a je to rokovací poriadok, ktorý je iný. Napríklad počas rozpráv vo štvrtok popoludní s postupom "catch the eye" máme dvoch rečníkov namiesto piatich.
<P>
Ak je žiadosť o pridelenie veci, pretože Parlament nie je uznášaniaschopný, bod sa neprenáša, ale anuluje. Žiadosti o ústne pozmeňovacie a doplňujúce návrhy sa tiež riadia inými pravidlami, nie pravidlami, ktoré má k dispozícii predsedajúci rokovania, ale pravidlami, ktoré už formálne obsahuje náš rokovací poriadok.
<SPEAKER ID="279" NAME="Lidia Joanna Geringer de Oedenberg" LANGUAGE="PL">
Vážený pán predsedajúci, v nedeľu v noci dňa 9. novembra izraelskí vojaci vysťahovali rodinu al-Kurd z ich domu v Šajch Džarra vo východnom Jeruzaleme, kde žili viac ako 50 rokov. Vysťahovanie bolo dôsledkom rozhodnutia izraelského najvyššieho súdu z júla minulého roku, ktoré ukončilo dlhý a veľmi kontroverzný súdny proces, ktorý sa odohrával na izraelských súdoch a pred izraelskými orgánmi.
<P>
Je potrebné zdôrazniť, že rodina prišla o svoj dom napriek dôrazným protestom zo strany medzinárodného spoločenstva a že rozhodnutie Najvyššieho súdu v skutočnosti pripraví pôdu zabratiu ďalších 26 domov v rovnakej oblasti. Osud rodiny al-Kurd a početné prípady zbúrania domov palestínskych rodín v oblasti východného Jeruzalema izraelskými orgánmi vzbudzujú veľké obavy. Takéto činy sú v rozpore s medzinárodným právom a medzinárodné spoločenstvo, najmä kvarteto pre Blízky východ, by mali urobiť všetko, čo je v ich moci na ochranu Palestínčanov žijúcich v tejto oblasti a v ostatných častiach východného Jeruzalema. Mali by sme žiadať Izrael, aby prestal rozširovať osady a aby prestal so stavbou múru za hranice z roku 1967. Tieto činy sú v rozpore s medzinárodným právom a vážne ohrozujú vyhliadky na trvalú mierovú dohodu medzi Palestínčanmi a Izraelčanmi.
<SPEAKER ID="280" NAME="Paulo Casaca" AFFILIATION="PSE">
(PT) Vážený pán predsedajúci, domnievam sa, že v tejto rozprave sú dve zásadné otázky, z ktorých prvá je, že máme do činenia so súdnym systémom, ktorý je jedným z najnezávislejších na svete. Prednedávnom tento súdny systém dokonca donútil vlastného prezidenta odstúpiť z funkcie.
<P>
Po druhé, tento právny spor trvá už desaťročia a dotknutý majetok a nezaplatené nájomné nie je možné porovnávať napríklad s vyhostením miliónov Iračanov, ktorí až do nedávna boli nechaní napospas sami sebe bez toho, aby ktokoľvek spochybňoval legitímnosť irackej vlády, pričom sa nenašiel nikto so zmyslom pre rovnováhu vzhľadom na to, čo sa deje v celom regióne. Pretože to, o čom musíme hovoriť, je rovnováha. Otázka rovnováhy je najdôležitejšia. Musím povedať, že som zhrozený z toho, čo som si tu vypočul, pokiaľ ide o spochybňovanie existencie štátu Izrael.
<SPEAKER ID="281" NAME="Siim Kallas">
podpredseda Komisie. - Vážený pán predsedajúci, Komisia je vážne znepokojená nedávnymi udalosťami vo východnom Jeruzaleme, najmä čo sa týka ničenia domov vo vlastníctve Palestínčanov a rozširovania osád vo východnom Jeruzaleme.
<P>
V časoch, keď sú naliehavo potrebné opatrenia na budovanie dôvery na podporu procesu vyjednávania, ktorý začal v Annapolise, sú takéto opatrenia mimoriadne nežiaduce. EÚ vo svojom vyhlásení z 11. novembra žiadala izraelské orgány, aby urýchlene skoncovali s takýmito opatreniami.
<P>
EÚ tiež pri mnohých príležitostiach v posledných mesiacoch vyjadrila znepokojenie nad rozhodnutím izraelských orgánov schváliť výstavbu nových osád vo východnom Jeruzaleme. Vybudovanie týchto osád podkopáva šance na dohodnutie urovnania konfliktu. Jeruzalem je jednou z takzvaných záležitostí v konečnom stave, ktoré sa musia riešiť vyjednávaním medzi jednotlivými stranami.
<P>
Komisia poskytla pomoc, aby pomohla udržať prítomnosť Palestínčanov vo východnom Jeruzaleme, a je odhodlaná pokračovať v tejto podpore.
<SPEAKER ID="282" NAME="Predsedajúci">
Rozprava sa skončila.
<P>
Po skončení rozpráv pristúpime k hlasovaniu.
