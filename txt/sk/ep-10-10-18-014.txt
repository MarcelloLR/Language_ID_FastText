<CHAPTER ID="014">
Revízia rámcovej dohody o vzťahoch medzi Európskym parlamentom a Komisiou - Prispôsobenie rokovacieho poriadku Parlamentu revidovanej rámcovej dohode o vzťahoch medzi Európskym parlamentom a Komisiou (rozprava) 
<SPEAKER ID="105" NAME="Predsedajúca">
Ďalším bodom programu je spoločná rozprava na tieto témy:
<P>
správa pána Rangela v mene Výboru pre ústavné veci o revízii rámcovej dohody o vzťahoch medzi Európskym parlamentom a Komisiou a
<P>
správa pána Rangela v mene Výboru pre ústavné veci o prispôsobení rokovacieho poriadku Parlamentu revidovanej rámcovej dohode o vzťahoch medzi Európskym parlamentom a Komisiou.
<SPEAKER ID="106" NAME="Paulo Rangel">
spravodajca. - (PT) V súvislosti s týmito dvoma správami by som v prvom rade chcel zablahoželať a verejne vyzdvihnúť - ako som to urobil už vo Výbore pre ústavné veci - vynikajúcu prácu, ktorú odviedli moji kolegovia pán Lehne, pán Swoboda, pani Rothová-Behrendtová, pani Wallisová a pani Harmsová. Vytvorili tím poslancov tohto Parlamentu, ktorý s Komisiou rokoval o rámcovej dohode.
<P>
Chcel by som tiež spomenúť veľkú otvorenosť a vysoko konštruktívneho ducha spolupráce, ako ich preukázali predseda Komisie a - keď sa ujala funkcie nová Komisia - pán komisár Šefčovič a jeho tímy. Myslím si, že sa podarilo vykonať pozoruhodný kus práce, ktorý nás priviedol k historickej dohode predstavujúcej prvú rámcovú dohodu po podpise Lisabonskej zmluvy a prvú rámcovú dohodu s priamym, explicitným základom v zmluvách, a to konkrétne v článku 295 Zmluvy o fungovaní Európskej únie.
<P>
Rád by som povedal, že táto dohoda de facto vytvára vysoko transparentné, vysoko dynamické a nesmierne úzke prepojenie medzi Parlamentom a Komisiou a že v podstate predstavuje kompromis: rovnováhu medzi víziami oboch inštitúcií o novej úlohe, ktorá každej z nich prislúcha podľa Lisabonskej zmluvy.
<P>
Domnievam sa, že práca, ktorú vykonal náš tím, bola vskutku veľmi pozitívna, pretože v tejto rámcovej dohode dokázala vyjadriť nové kompetencie a posilnenie právomocí vyplývajúcich z Lisabonskej zmluvy. To sa týka legislatívneho postupu a plánovania programu, najmä - aby som uviedol aspoň dva príklady - pri zapojení Parlamentu do tvorby pracovného programu Komisie alebo, napríklad, do záležitostí súvisiacich s využívaním tzv. soft law Komisiou v legislatívnych právomociach Parlamentu.
<P>
Po druhé, veľmi dôležitým aspektom sú zvýšené právomoci Parlamentu v oblasti kontroly a monitorovania, či už ide o detaily pri určovaní pravidiel voľby predsedu Komisie i jej samotnej ako orgánu, alebo - napríklad - o zapojenie Parlamentu do riešenia otázok, akými sú reorganizácia Komisie, možné odvolanie komisára alebo - aby som uviedol ďalší príklad - vypočutia riaditeľov regulačných agentúr či dokonca monitorovanie medzinárodných rokovaní. Vo všetkých týchto oblastiach sa potvrdili právomoci vyplývajúce z Lisabonskej zmluvy.
<P>
Prístup k informáciám je takisto veľmi dôležitý, najmä vo vzťahu k utajovaným či dôverným informáciám, navyše i samotná výmena informácií a názorov medzi vedúcimi predstaviteľmi Parlamentu a Komisie. Napríklad vieme, že v týchto dňoch je už možné, aby sa komisár zodpovedný za ústavné veci a predseda Komisie zúčastňovali relevantných častí Konferencie predsedov, alebo že existujú rôzne platformy priameho dialógu medzi Konferenciou predsedov, Konferenciou predsedov výborov, predsedom Parlamentu, predsedom Komisie a kolégiom komisárov. Dokonca sa posilnila i prítomnosť Komisie v Parlamente najmä zavedením hodiny otázok, a to nielen pre predsedu Komisie, ale i pre komisárov.
<P>
Vzhľadom na to všetko by som rád povedal, s hlbokou úctou k Lisabonskej zmluve a jej vyváženosti právomocí a tiež s hlbokou úctou k myšlienke deľby moci, že máme pred sebou vyjasňujúcu dohodu, vďaka ktorej sa Lisabonská zmluva stane aktuálnou, aktívnou a aplikovateľnou.
<SPEAKER ID="107" NAME="Maroš Šefčovič">
podpredseda Komisie. - Vážená pani predsedajúca, s veľkou radosťou sa zapájam do vašej rozpravy o revidovanej rámcovej dohode o vzťahoch medzi našimi dvoma inštitúciami. Som veľmi spokojný s tým, že uznesenie, o ktorom budete v stredu hlasovať, odporúča, aby Parlament rámcovú dohodu podporil. To úspešne uzavrie proces, ktorý sa takmer pred rokom začal nadobudnutím platnosti Lisabonskej zmluvy.
<P>
Pri tejto príležitosti by som chcel vyjadriť svoje úprimné uznanie a vďačnosť pánovi Lehnemu a celej pracovnej skupine: pani Diane Wallisovej, pani Dagmar Rothovej-Behrendtovej, pani Rebecce Harmsovej, pánovi Hannesovi Swobodovi a, samozrejme, nášmu spravodajcovi pánovi Paulovi Rangelovi. Pracovali sme v skvelej atmosfére, s veľkou intenzitou, pričom naše diskusie boli veľmi konštruktívne a zároveň veľmi úprimné.
<P>
Je evidentné, že zvýšené právomoci a kompetencie Parlamentu v súlade s novou zmluvou mnohými spôsobmi ovplyvňujú pracovné vzťahy medzi našimi inštitúciami. Odrazilo sa to v uznesení Parlamentu z 9. februára 2010 a v súvisiacom vyhlásení predsedu Barrosa z toho istého dňa. Je preto veľmi dôležité, že v podobe revidovanej rámcovej dohody teraz naše inštitúcie získajú solídny a formálne dohodnutý základ vzájomných vzťahov a všetky prvky dohody budú môcť začať uplatňovať v každodennej praxi. Táto revidovaná rámcová dohoda stavia na existujúcej rámcovej dohode z roku 2005, ktorá - ako sme videli - bola veľmi úspešným nástrojom riadenia vzťahov medzi našimi inštitúciami.
<P>
Práve v tomto duchu úspešnej spolupráce sme v marci začali naše rokovania o revízii rámcovej dohody. Domnievam sa, že s ich výsledkami by sme všetci mali byť veľmi spokojní. Ako váš spravodajca pán Rangel aj ja zastávam názor, že táto revízia je významným úspechom, ktorý prehĺbi vzťahy medzi našimi inštitúciami a ponúkne nám praktické riešenia v súlade s rozšírenými právomocami Parlamentu po nadobudnutí platnosti Lisabonskej zmluvy. Takto uvádzame do praxe osobitné partnerstvo medzi Komisiou a Európskym parlamentom.
<P>
Dovoľte mi vymenovať niekoľko prvkov, ktoré predstavujú skutočný pokrok. Dohoda stanovuje pravidlá a harmonogram prehĺbeného a štruktúrovaného dialógu medzi našimi inštitúciami, ktorý Parlamentu umožňuje významne vstupovať do prípravy pracovných programov Komisie, čím prispieva do plánovania programu Únie.
<P>
Stanovuje podrobné pravidlá, podľa ktorých bude Komisia informovať Parlament o rokovaniach o medzinárodných zmluvách a ich uzavretí. Pravidlá poskytovania utajených informácií Parlamentu pozdvihuje na úroveň medzinárodných noriem, čím umožní informovanie Parlamentu - napríklad - o medzinárodných rokovaniach.
<P>
Stanovuje tiež pravidlá skvalitňovania informácií poskytovaných Parlamentu v súvislosti s prácou odborníkov, ktorí radia Komisii.
<P>
Očakávam, že skvalitní náš dialóg a koordináciu pri plánovaní schôdzí Parlamentu a zaistení prítomnosti komisárov.
<P>
Hoci dohoda ešte nenadobudla platnosť, jej dôležité prvky sme už zaviedli do praxe. Spomeniem len niekoľko príkladov súvisiacich s prípravou pracovného programu Komisie na rok 2011. Predseda Barroso 7. septembra v Parlamente predniesol prejav o stave Únie a ja som sa zúčastnil Konferencie predsedov s informáciami o stave prípravy pracovného programu Komisie.
<P>
Dňa 7. októbra sa v budove Berlaymont stretli kolégium a Konferencia predsedov výborov. Predseda Barroso sa navyše v stredu znova stretne s parlamentnou Konferenciou predsedov.
<P>
To všetko smeruje k zintenzívneniu politického dialógu medzi našimi inštitúciami a z môjho pohľadu sa mi vidí, že sme nato v našej rámcovej dohode vytvorili správne nástroje.
<P>
Ako všetci viete, rokovania o revidovanej rámcovej dohode boli dlhé a od oboch inštitúcií si vyžiadali veľkú snahu, aby sme dospeli k textu, ktorý vychádza v ústrety záujmom a starostiam oboch našich inštitúcií.
<P>
Vedeli sme tiež, že pri viacerých aspektoch našich vzťahov - napríklad pri plánovaní programu Únie zavedenom Lisabonskou zmluvou - bude potrebné aj zapojenie Rady.
<P>
Keďže sa Rada rozhodla, že sa nezúčastní rokovaní o revidovanej rámcovej dohode, dali sme si záležať, aby sme predčasne neriešili otázky, na ktorých sa bude treba dohodnúť s Radou.
<P>
Vyjednávači z oboch strán preto vyvinuli úprimnú snahu plne rešpektovať vyváženosť inštitúcií, ako ju definujú zmluvy, a záväzok vzájomnej lojálnej spolupráce.
<P>
Na to sa dohoda opakovane odvoláva a Komisia je navyše pevne presvedčená, že text, ku ktorému sme niekedy po náročných rokovaniach dospeli, skutočne plne rešpektuje práva a kompetencie každej inštitúcie EÚ a obstojí aj v skúške právnej kontroly.
<P>
Napriek tomu zaznievajú hlasy, podľa ktorých rámcová dohoda už zachádza priďaleko a možnosť právneho napadnutia dohody alebo konkrétnych prípadov jej uplatnenia sa nedá vylúčiť.
<P>
V tejto súvislosti Komisia podotýka, že návrh uznesenia o prijatí revidovanej rámcovej dohody oficiálne stanoví interpretáciu dohodnutého textu, ako ju chápe Parlament.
<P>
V niektorých dôležitých bodoch táto interpretácia zachádza ďalej ako text, ktorý sa podarilo dohodnúť v citlivých diskusiách. Týka sa to predovšetkým ustanovení v súvislosti s informovaním Parlamentu o rokovaniach o medzinárodných dohodách a začlenenia poslancov Európskeho parlamentu ako pozorovateľov do delegácií Únie na medzinárodných konferenciách, ako aj definícií a podmienok uplatňovania soft law.
<P>
Keď Komisia tento prístup spochybnila vo Výbore pre ústavné veci, dostala odpoveď, že v skutočnosti je úlohou týchto interpretácií zdokumentovanie počiatočných cieľov Parlamentu a že iba samotný text rámcovej dohody má právnu hodnotu.
<P>
Aby sme sa vyhli každej nejasnosti, práve v tomto zmysle Komisia chápe interpretáciu textu Parlamentom.
<P>
Komisia sa rezolútne hlási ku všetkým záväzkom, ktoré prijala v dohode, a jej úmyslom je dohodu uplatňovať v súlade s dohodnutým textom. Chcem vyjasniť, že Komisia nebude viazaná žiadnou jednostrannou interpretáciou tejto rámcovej dohody. Dojednaný text rámcovej dohody nám v praxi poskytne všetky potrebné možnosti nachádzať riešenia v záujme Parlamentu i Komisie bez ignorovania práv a záujmov iných inštitúcií.
<P>
V tomto duchu budeme aj naďalej uvádzať do praxe osobitné partnerstvo medzi našimi dvoma inštitúciami a zároveň lojálne spolupracovať so všetkými inštitúciami.
<P>
Teším sa na podpis dohody a jej následné úspešné uplatňovanie.
<SPEAKER ID="108" NAME="Íñigo Méndez de Vigo" LANGUAGE="ES">
Vážená pani predsedajúca, uplynulo už 18 rokov, odkedy som sa stal poslancom Parlamentu. V tom čase bol Európsky parlament poradným parlamentom. Bol parlamentom, ktorý nemal žiadne právomoci.
<P>
V tomto procese za posledných 18 rokov sme pozorovali, ako Parlament postupoval z poradnej úlohy až na pozíciu spoločného zákonodarcu. Náš dobrý priateľ Francisco Lucas Pires, ktorý bol svedkom tohto procesu, to vyjadril tak, že Parlament sa zmenil z poradného na legislatívny.
<P>
Text, ktorý prijmeme v stredu, je preto vyvrcholením rokovaní o rámcovej dohode medzi Komisiou a Parlamentom.
<P>
Priznám sa, že keď svojej rodine poviem, že sa idem do Štrasburgu zúčastniť rozpravy o rámcovej dohode medzi Parlamentom a Komisiou, musím im k tomu podať pomerne dlhé vysvetlenie. Dôvodom je, samozrejme, že tieto veci neexistujú v národných parlamentoch či na vnútroštátnej úrovni a ľudia preto nechápu, prečo by mali Komisia a Parlament uzatvárať dohodu nato, aby uviedli do praxe zmluvné ustanovenia.
<P>
Treba to však urobiť. Treba to urobiť z veľmi jednoduchej príčiny, ktorú už pomenovali pán Rangel a pán Šefčovič: pretože chceme byť efektívni.
<P>
Rámcová dohoda sa v podstate snaží riešiť všetky praktické prekážky, ktoré by sa mohli vyskytnúť z hľadiska legislatívy, parlamentnej kontroly a kódexov správania.
<P>
Domnievam sa preto, že ide o dobrú zmes európskej demokracie. Ide viac o "konsenzuálnu" demokraciu než o "konfliktnú" demokraciu, ktorú máme vo svojich krajinách.
<P>
V konsenzuálnej demokracii je inteligentný prístup taký, ktorý nachádza riešenia všetkých potenciálnych problémov. Rámcová dohoda je preto nástrojom prevencie budúcich problémov a premeny obsahu zmlúv na skutočnosť. Keďže máme novú zmluvu, Lisabonskú zmluvu, je logické, aby sme ju uviedli do praxe.
<P>
Rád by som zablahoželal pánovi Rangelovi a tímu, ktorý viedol, ako aj Európskej komisii, pretože si myslím, že dosiahli veľmi rozumnú dohodu. Kto si prečíta obsah dohody, neubráni sa pocitu prekvapenia z hlasov, ktoré počuť v niektorých národných parlamentoch, ako sa pýtajú, či dohoda neohrozí právomoci Rady.
<P>
Božechráň! Rada je skutočne tým druhým spoločným zákonodarcom. Chceme prijímať zákony, a aj prijímame veľké množstvo zákonov v úspešnej spolupráci s Radou ministrov. Sme spoloční zákonodarcovia na rovnakej úrovni. Nepotrebujeme získať žiadny druh menších výhod. Chceme, aby bol celý proces efektívny, a domnievam sa, že rámcová dohoda nám tento cieľ pomôže dosiahnuť.
<P>
Dovoľte mi povedať, pán Šefčovič, že ste chytili býka za rohy (čo je v mojej krajine úslovie veľmi späté s býčími zápasmi), keď ste povedali, že interpretácia článkov 6 a 7 uznesenia je interpretáciou Parlamentu vo vzťahu k medzinárodným dohodám a medzinárodným konferenciám. Nemyslím si, že tu ide o niečo zvláštne. Hovoríme tu o tom, že Parlament má byť informovaný a zúčastňovať sa prostredníctvom Komisie a prostredníctvom rokovaní, nič viac. Čo je účelom? Účelom je, aby sme sa dozvedeli, čo Komisia vykonala, keď to tu neskôr budeme mať schvaľovať.
<P>
Z tohto dôvodu - a tým uzatváram svoje vystúpenie, pani predsedajúca - vám obom blahoželám. Myslím si, že ide o dobrú predzvesť: ako by povedali vo filme Casablanca, "začiatok krásneho priateľstva".
<SPEAKER ID="109" NAME="Ramón Jáuregui Atondo" LANGUAGE="ES">
Vážená pani predsedajúca, rád by som zopakoval, čo skonštatovali všetci doterajší rečníci v tejto rozprave.
<P>
Čo je dôležitejšie než technické ťažkosti, ktoré by so sebou mohla priniesť nová dohoda: myslím si, že hovoríme o niečom dôležitom, o niečom, čo treba zvážiť spoločne s reformou rokovacieho poriadku, ktorú sme uskutočnili pred niekoľkými mesiacmi po nadobudnutí platnosti Lisabonskej zmluvy. Táto rámcová dohoda a nový rokovací poriadok sú dva základné prvky novej európskej demokratickej štruktúry.
<P>
Som presvedčený, že vďaka reforme rokovacieho poriadku a tejto rámcovej dohode nová úloha pôsobenia ako legislatívneho Parlamentu, ktorú Parlament prijíma prostredníctvom Lisabonskej zmluvy, získava bázu a základ na fungovanie racionálnym spôsobom. Je to tak preto, lebo - ako tu už zaznelo - dôležité je, že Parlament dnes zohráva kľúčovú rolu v prerokovaní nových zákonov pre Európsku úniu a ich odsúhlasení s Komisiou.
<P>
Aby sme to dokázali urobiť, máme nový rokovací poriadok a rámcovú dohodu, ktorá tiež zakladá všetky prvky tvoriace náš vzťah. V tejto súvislosti by som chcel zdôrazniť dôležitosť napríklad kontrolných funkcií, ktoré Parlament vykonáva nad Komisiou.
<P>
Pán Šefčovič, myslím si, že by sme sa v konečnom dôsledku mali zamyslieť nad mechanizmom, ktorý by zabezpečil prítomnosť Komisie v Parlamente, ako to predpokladá táto dohoda. Napríklad by mohol zabezpečiť spoločnú prítomnosť všetkých komisárov, aby mohli odpovedať na priame otázky. To by sme mali urobiť, aby sme ihneď a priamo zareagovali na politický vzťah, ktorý nás spája.
<P>
V súvislosti s vašou interpretáciou odsekov 7 a 8 by som rád povedal, že jej rozumiem. Rozumiem jej, pretože je pravda, že tento Parlament nemusí byť striktne účastníkom rokovaní, ale aj vy musíte porozumieť, že my ako Parlament sme vyjadrili svoje želanie, počiatočnú pozíciu a budúcu pozíciu vo vzťahu k tomu, ako by mal tento Parlament pristupovať k medzinárodným rokovaniam.
<SPEAKER ID="110" NAME="Andrew Duff">
v mene skupiny ALDE. - Vážená pani predsedajúca, s veľkým záujmom sme si vypočuli pána komisára Šefčoviča a zdalo sa nám, že mu viac záležalo na zmierení sa s Radou než na vážnom útoku na pozíciu Parlamentu. Myslím si, že tak je to úplne správne, pretože ak by Rada - ktorá tu dnes večer ešte nie je, ako vidím - bola mala seriózny záujem stať sa účastníkom tejto rámcovej dohody, mohla tak urobiť.
<P>
Ako Parlament vieme, že popri uvádzaní Lisabonskej zmluvy do praxe musíme svoje nové právomoci uplatňovať diskrétne a zodpovedne. Máme tiež záväzok posilňovať pozíciu Únie v medzinárodných rokovaniach efektívnym výkonom Komisie. Zdôraznil by som predovšetkým potrebu revízie Kódexu správania komisárov predsedom Barrosom, najmä pokiaľ ide o finančné vyhlásenia. Boli sme si vedomí určitých slabín, ktoré sa odhalili v priebehu parlamentného schvaľovania druhej Komisie pána Barrosa.
<SPEAKER ID="111" NAME="Ryszard Czarnecki" LANGUAGE="PL">
Náš španielsky kolega pán poslanec Méndez de Vigo povedal, že má veľké problémy, keď sa svojej rodine snaží vysvetliť veľmi špecifické právne a procedurálne vzťahy medzi orgánmi Európskej únie. Má viac trpezlivosti ako ja. Ja sa o tom ani nesnažím diskutovať so svojou manželkou, pretože je to príliš zložité. Myslím si, že Lisabonská zmluva sa premenila na akúsi schôdzku naslepo, čo znamená, že nie je dobré ani vhodné, keď iba teraz začíname definovať právomoci jednotlivých orgánov Únie. Je neskoro, no ako sa hovorí v americkom filme, "lepšie neskoro než nikdy". Nehovorme o priateľstve, ako to navrhol pán Méndez de Vigo. Hovorme radšej o praktických vzťahoch a jasnejších kontaktoch medzi Komisiou, Radou a Európskym parlamentom. To je lepšie, než hovoriť o priateľstve. Ďakujem pekne.
<SPEAKER ID="112" NAME="Morten Messerschmidt" LANGUAGE="DA">
Vážená pani predsedajúca, aj ja by som chcel využiť túto príležitosť na uznanie kvalitnej práce, ktorú odviedol pán Rangel v súvislosti s viacerými časťami správy. Skutočnosť, že od Komisie získavame viac informácií, jednoznačne znamená pokrok. Skutočnosť, že sa zdôrazňuje potreba parlamentnej kontroly, ako aj potreba lepšej vzájomnej spolupráce, je takisto jasný pokrok.
<P>
No v jednej oblasti - v tej, ktorá sa ukázala najdôležitejšou dnes i v predošlej rozprave - máme dôvod vyjadriť sklamanie. Ide, samozrejme, o spoločnú zahraničnú politiku, vo vzťahu ku ktorej nemáme pánovi Rangelovi čo vyčítať, no máme dôvod kritizovať celé smerovanie tejto oblasti od nadobudnutia platnosti Lisabonskej zmluvy. Bol som členom Folketingu, dánskeho parlamentu, keď Dánsko nalákali, aby povedalo "áno" Lisabonskej zmluve pod podmienkou, že to nepovedie k strate suverenity. Všetky oficiálne úrady EÚ nám dali slovo, že k žiadnemu podobnému vzdaniu sa právomocí nedôjde, ale dnes vidíme, že Európsky parlament celkom jednoznačne preberá právomoci, ktoré mu v oblasti zahraničnej politiky pôvodne patriť nemali. To je veľmi poľutovaniahodné, pretože veľké množstvo Európanov vrátane - nepochybne - Francúzov, Holanďanov a Írov, ktorí v určitom čase mali príležitosť povedať "nie", do tejto spolupráce vstúpilo s očakávaním, že zahraničná politika bude oblasťou, kde si naďalej zachovajú suverenitu. Teraz však vidíme, že všetko sa bude odohrávať v súhre medzi Komisiou a Európskym parlamentom, pričom Rada bude celkom izolovaná. Je to nanajvýš poľutovaniahodné.
<SPEAKER ID="113" NAME="Andrew Henry William Brons" AFFILIATION="NI">
Vážená pani predsedajúca, odolám pokušeniu automaticky ako zákernú či bezcennú zamietnuť akúkoľvek dohodu medzi dvoma skupinami stúpencov "projektu", ako ho nazývajú. Pokúsim sa ho posúdiť podľa jeho kladov a záporov.
<P>
Parlamentný tím má poslanie zvyšovať právomoc a vplyv Parlamentu a v tomto dosiahli určitý úspech. Bolo by chybou popierať to. Podarilo sa im presadiť rovnaké zaobchádzanie pre Parlament i pre Radu, zvýšenú povinnosť Komisie zaoberať sa legislatívnymi iniciatívami z Parlamentu, hodiny otázok s vysokou predstaviteľkou, účasť v medzinárodných rokovaniach a mnohé iné.
<P>
Má to však aj svoju druhú stránku. Rovnosť Parlamentu s Radou musí priniesť aj zodpovedajúcu redukciu právomoci daného orgánu, ktorý zastupuje - akokoľvek zle v prípade mojej vlastnej krajiny - záujmy národných štátov. Navyše sú práva uplatňované Parlamentom uplatňované neprimerane lídrami veľkých politických skupín a predsedami výborov. Obyčajní členovia týchto skupín nemajú o nič nezávislejšiu moc než tí z nás, ktorí sú nezávislými poslancami.
<P>
Sľub o účasti v medzinárodných rokovaniach bol aj v dohode z roku 2005, no Parlament sa napriek tomu stretával s pohŕdaním. Nedozvedeli sme sa totožnosť inšpekcie nad dohodou o prenose finančných dát so Spojenými štátmi a keď sa členovia Výboru pre občianske slobody, spravodlivosť a vnútorné veci spýtali, prečo zdanlivo existuje potreba utajenia, člen Komisie odmietol odpovedať a buď neporozumel, alebo predstieral, že neporozumel otázke.
<SPEAKER ID="114" NAME="Salvatore Iacolino" AFFILIATION="PPE">
(IT) Vážená pani predsedajúca, aj ja by som chcel zablahoželať vyjednávačom k pozitívnemu výsledku, ktorý dosiahli, a to navyše v primerane krátkom čase. Dôkaz a hmatateľné potvrdenie konštruktívneho medziinštitucionálneho dialógu prináša táto dohoda, ktorú - ako veríme - v stredu prijmeme a ihneď nato ratifikujeme.
<P>
Táto dohoda je jednoznačne stimulom pre centrálnu úlohu Európskeho parlamentu, ktorá bola jasným zámerom Lisabonskej zmluvy, a zakladá úzku spoluprácu medzi inštitúciami; intenzívna práca vyjednávačov nepochybne ide týmto smerom. Niet pochybností o tom, že Parlament vkladá svoju vieru v Komisiu a prostredníctvom neustálej kontroly rozhodne musí vyhodnocovať aktivity uvádzané v rámci schválených programov a hmatateľné výsledky, ktoré sa dosiahnu. Kódex správania pre komisárov, ako aj požiadavka poskytovať informácie vrátane dôverných informácií sú vítané.
<P>
Nesúhlasím s niektorými pozmeňujúcimi a doplňujúcimi návrhmi, ktoré podľa môjho názoru nejdú opačným smerom, hoci sú celkovo do určitej miery v súlade so zamýšľanou podobou dohodnutého textu. Rovnako som presvedčený, že pomocou tejto správy bude možné lepšie prijímať zákony a vypracúvať lepšie posúdenia vplyvu v súvislosti s jednotlivými legislatívnymi návrhmi. Zároveň by sa mali posilniť vzťahy s národnými parlamentmi, ktoré sú zrkadlovým obrazom týchto aktivít.
<P>
Práca vykonávaná v súvislosti s agentúrami je vítaná a som presvedčený, že primát politiky závisí aj od väčšej ochoty generálnych riaditeľstiev Komisie spolupracovať s Parlamentom.
<P>
Na záver dúfam, že Komisia dohodu po jej odsúhlasení začne uplatňovať bez zbytočnej byrokracie.
<SPEAKER ID="115" NAME="Zita Gurmai" AFFILIATION="S&amp;D">
Vážená pani predsedajúca, rada vidím, že nová rámcová dohoda predstavuje významné zlepšenie, ako aj prehĺbenie vzťahov s Komisiou a toto osobitné partnerstvo odráža novú právomoc Európskeho parlamentu podľa Lisabonskej zmluvy. Praktické riešenia obsiahnuté v návrhu revidovanej dohody, ako výsledok skvelej práce v rámci Komisie a pracovnej skupiny, prinášajú zásadné zlepšenia v legislatívnych postupoch a plánovaní, v parlamentnej kontrole, v povinnosti poskytovať informácie a v prítomnosti Komisie v Parlamente. Vitajte, pán komisár Šefčovič!
<P>
Rada by som vašu pozornosť upriamila predovšetkým na dva body. Zapojenie Parlamentu do medzinárodných rokovaní považujem za významný krok vpred, ktorý uľahčí prijatie súhlasného stanoviska Parlamentom a zvýši predvídateľnosť celého procesu. Podľa môjho názoru medzi najdôležitejšie prvky patria nadväzné kroky na žiadosti o legislatívnu iniciatívu zo strany Parlamentu. Vítam vývin, že Komisia sa zaviazala podať správu o konkrétnych nadväzných krokoch na každú žiadosť o legislatívnu iniciatívu do troch mesiacov od jej prijatia; Komisia predloží legislatívny návrh najneskôr do obdobia jedného roka alebo návrh zahrnie do pracovného programu na budúci rok. Ak Komisia návrh nepredloží, bude musieť Parlamentu poskytnúť podrobné vysvetlenie príčin.
<P>
Ako spravodajkyňa k iniciatíve európskych občanov dúfam, že nadväzné kroky na žiadosti zo strany občanov takisto budú realizované s rovnako náležitým rešpektom. Tešilo ma, keď som videla širokú podporu správy vo výbore. Verím, že plenárne zasadnutie bude nasledovať v línii, na ktorej sa dohodli Komisia a pracovná skupina Európskeho parlamentu. Odviedli ste dobrú prácu, ďakujem vám pekne.
<SPEAKER ID="116" NAME="Trevor Colman" AFFILIATION="EFD">
Vážená pani predsedajúca, o rámcovej dohode o vzťahu medzi Komisiou a týmto Parlamentom, ako ho zaviedla Lisabonská zmluva - v skutočnosti ústava EÚ -, sa tvrdí, že prináša demokratickejší proces vládnutia. Pravda je taká, že je to len ilúzia demokracie tam, kde žiadna neexistuje.
<P>
Dôležité sú nasledujúce body. Lisabonská zmluva nemá v Spojenom kráľovstve žiadnu demokratickú ani morálnu autoritu, pretože vládnuca politická trieda pripravila Britov o možnosť vyjadriť svoj názor na zmluvu. Takzvané zmeny v tejto dohode žiadnym spôsobom nezmenšia moc a aktivitu nezvolenej a nikomu sa nezodpovedajúcej Komisie podporovanej týmto poddajným Parlamentom. V praxi bude činnosť EÚ pokračovať tak, ako vždy prebiehala: v zákulisí a za zatvorenými dverami.
<P>
V príhodnom čase preto naše odporúčanie bude hlasovať rozhodne proti týmto návrhom, keďže neuznávame Lisabonskú zmluvu a ani ju neuznáme do tej chvíle, kým nebude predložená britským občanom na ich vlastné rozhodnutie. To je skutočná demokracia.
<SPEAKER ID="117" NAME="Monika Flašíková Beňová" AFFILIATION="S&amp;D">
(SK) Som nesmierne rada, že na dnešnej schôdzi môžeme hovoriť o revidovanej rámcovej zmluve medzi Európskym parlamentom a Európskou komisiou.
<P>
Táto revízia potvrdzuje a konkretizuje silnejšiu pozíciu Európskeho parlamentu po prijatí Lisabonskej zmluvy. Osobitne by som dnes chcela vyzdvihnúť dohodu uzatvorenú medzi Komisiou a pracovnou skupinou Európskeho parlamentu k rámcovej dohode a poďakovať sa Vám, pán viceprezident, za Vaše osobné nasadenie.
<P>
Dovoľte teraz pár bodov k rámcovej zmluve. Silnejšia pozícia Európskeho parlamentu robí Európsku úniu demokratickejšou. My, ktorí sme volenými zástupcami občanov členských štátov Európskej únie, sa budeme spolupodieľať na schvaľovaní európskej legislatívy a budeme mať vyššiu kontrolu nad Komisiou. Tá nám bude musieť napríklad podávať správy o konkrétnych opatreniach prijatých v nadväznosti na každú legislatívnu iniciatívnu žiadosť. Rovnako od nás bude musieť žiadať súhlas v prípade, že by chcela meniť Kódex správania komisárov. Rozhodne tiež vítame fakt, že na základe zmluvy bude Európsky parlament lepšie a transparentnejšie informovaný o uzatváraní medzinárodných dohôd Európskej únie. Spomínané opatrenia nie sú jediné, podobných opatrení obsahuje revidovaná rámcová zmluva viac, a ja som presvedčená, že všetky povedú k efektívnejšej a užšej spolupráci medzi oboma inštitúciami a budú predstavovať koherentnú implementáciu Lisabonskej zmluvy.
<P>
Záverom by som chcela ešte vyzdvihnúť do popredia jednu oblasť, ktorá je kľúčová: významným opatrením, ktoré podľa zmluvy zaručí úzky kontakt Európskeho parlamentu s občanmi, je včasná spolupráca s Parlamentom pri žiadosti vyplývajúcej z európskej iniciatívy občanov.
<SPEAKER ID="118" NAME="Hannes Swoboda" AFFILIATION="S&amp;D">
(DE) Vážená pani predsedajúca, najprv by som sa chcel poďakovať pánovi Rangelovi za jeho správu a tiež, samozrejme, pánovi Šefčovičovi za rokovania, ktoré sme absolvovali. Nebol ľahkým partnerom na rokovania, ale bol férový. Myslím si, že sme dosiahli dobrý výsledok. Konkrétny výsledok, samozrejme, tvorí východisko našej spolupráce a hoci je interpretácia prednesená pánom Rangelom možno trochu široká, umožňuje nám sústrediť sa aj naďalej na naše ciele.
<P>
Čo nám teraz zostáva, je nielen otvorenosť a transparentnosť medzi našimi dvoma orgánmi, ale aj potreba presvedčiť Radu - ktorá nie je prítomná -, že ak budeme dobre spolupracovať, nemusí sa tak nevyhnutne diať na úkor Rady. Žiaľ, Rada sa občas správa ako dieťa, ktorému vzali hračku a ktoré preto narieka a je urazené. Namiesto toho, aby sa urážala a vyhrážala žalobami, by Rada mala s nami spolupracovať tak, aby sme dosiahli to najlepšie pre občanov nášho kontinentu. Ak sa chceme pred vonkajším svetom prezentovať ako silní - a spoločná zahraničná politika, spoločné obchodné dohody atď. sú dôležitým aspektom tohto všetkého -, potom bude najlepšie, ak budeme spolupracovať.
<SPEAKER ID="119" NAME="Kader Arif" AFFILIATION="S&amp;D">
(FR) Vážená pani predsedajúca, dámy a páni, ako všetci vieme a ako tu práve zaznelo, Lisabonská zmluva posilňuje právomoci Parlamentu. No len máloktorí z nás si uvedomujú radikálnu zmenu, ktorú prináša, a to najmä na poli obchodnej politiky, ktorú pozorne sledujem.
<P>
Podľa Lisabonskej zmluvy bude Parlament ratifikovať všetky medzinárodné obchodné dohody. To už dnes spôsobuje pomerne veľký rozruch; diskusie o Obchodnej dohode o boji proti falšovaniu (ACTA) a o dohode o voľnom obchode s Kóreou sú toho len prvým príznakom. Socialisti a demokrati vo Výbore pre obchod však chceli zájsť ďalej, ako povoľuje zmluva. Som ich hovorca a napriek skepse niektorých a odporu, ktorý preukázali iní, som tlmočil jasný odkaz: ak má Parlament ratifikovať obchodné dohody, musí byť v procese zainteresovaný od samého začiatku. Čo sa kedysi zdalo byť utópiou, je dnes základným prvkom našich vzťahov s Komisiou, keďže o rokovacích mandátoch s nami prebehnú plnohodnotné konzultácie. To vítam.
<P>
Preto vyzývam Komisiu a Radu, aby aj naďalej rešpektovali ducha Spoločenstva a demokratickú vôľu, ktoré sú jadrom zmluvy. Vyzývam tiež kolegov poslancov - keďže trpíme určitým druhom štokholmského syndrómu, keď ide o Komisiu a Radu -, aby sme uplatňovali všetky svoje práva, pretože sú právami našich spoluobčanov.
<SPEAKER ID="120" NAME="Guido Milana" AFFILIATION="S&amp;D">
(IT) Vážená pani predsedajúca, revízia dohody medzi Parlamentom a Komisiou zakladá východisko zlepšenej spolupráce medzi oboma inštitúciami. Dosiahol sa významný pokrok v súvislosti s procedúrami, legislatívnym plánovaním, parlamentnou kontrolou, požiadavkami poskytovať informácie a prítomnosťou Komisie v Parlamente. Bodom, na ktorý si najviac želám poukázať, je však dosiahnutý pokrok v oblasti medziinštitucionálneho aspektu medzinárodných vzťahov.
<P>
Úlohu prisúdenú Parlamentu by sme nemali považovať za posilnenú: je to skrátka požiadavka. Veríme, že nikto nebude spochybňovať povolenie prítomnosti pozorovateľov Európskeho parlamentu na viacstranných a dvojstranných medzinárodných konferenciách a že ju všetci budú chápať iba ako akt zodpovednosti. Skutočne, uprieť poslancom Európskeho parlamentu status pozorovateľa v dvojstranných dohodách, akými sú napríklad dohody v odvetví rybného hospodárstva, by de facto znemožnilo nadobudnutie úplných poznatkov o prerokúvanej oblasti, ku ktorej sa neskôr od Parlamentu bude požadovať vyjadrenie stanoviska.
<P>
Domnievam sa, že k nemu nemôže dôjsť bez splnenia spomenutých predpokladov, pretože inak by dôsledkom bolo zamietnutie dvojstranných dohôd Parlamentom, čo sa už z definície nedá napraviť a čo by pri absencii partnerstva premenilo hlasovanie na rýdzu formalitu.
<SPEAKER ID="121" NAME="Zuzana Roithová" AFFILIATION="PPE">
(CS) Som veľmi rada, že si Európska komisia uvedomuje, že pre úspešnú budúcnosť Únie je veľmi dôležité, aby rozhodovanie bolo čo najdemokratickejšie, teda že ide o posilnenie úlohy Európskeho parlamentu. Oceňujem, že nová dohoda o spolupráci s Európskou komisiou posilňuje význam Parlamentu i nad rámec Lisabonskej zmluvy. Vítam, že dohoda umožní zhotovenie podrobnejších štúdií o vplyve a lepšie reagovanie Komisie na politické požiadavky Európskeho parlamentu. Predovšetkým je dôležité, aby Komisia skutočne zlepšila prístup poslancov k dokumentom vrátane návrhov medzinárodných dohôd. Už to tu zaznelo. Ich ratifikácia nesmie byť iba formalitou, ako býva často zvykom v národných parlamentoch. Potrebujeme relevantné informácie, a to vopred, aby sme mohli ich obsah priebežne aj ovplyvňovať. Rada, ktorá sa cíti ukrivdená, sa bude musieť zmieriť s tým, že v budúcnosti bude musieť oveľa lepšie spolupracovať s Európskym parlamentom.
<SPEAKER ID="122" NAME="Jaroslav Paška" AFFILIATION="EFD">
(SK) Lisabonská zmluva priniesla nové úlohy a povinnosti tak pre Európsky parlament, ako aj pre Európsku komisiu.
<P>
Je dobré, že ani nie po roku od platnosti Lisabonskej zmluvy máme na stole revíziu rámcovej dohody o lepšej súčinnosti pri plnení spoločných úloh Európskej komisie a Európskeho parlamentu. Vzájomná dohoda o spoločných procedúrach a postupoch iste umožní predchádzať možným nedorozumeniam pri prijímaní spoločných rozhodnutí. Európska únia je však tvorená na dohode národných štátov, ktoré nám - Európskemu parlamentu, ako aj Európskej komisii - odovzdali časť svojich kompetencií. Preto nám Lisabonská zmluva v istých veciach priniesla aj povinnosť kooperovať s národnými parlamentmi. Korektná forma pre túto spoluprácu by mala byť ďalším krokom pre definovanie súčinnosti v rámci Európskej únie. O to by som Vás, vážený pán komisár, chcel poprosiť.
<SPEAKER ID="123" NAME="Franz Obermayr" AFFILIATION="NI">
(DE) Vážená pani predsedajúca, v EÚ pôsobia Parlament a Rada ako zákonodarné orgány a majú demokratický mandát - priamy v prípade Európskeho parlamentu a aspoň nepriamy v prípade Rady. No Komisia, ktorá nemá vôbec žiadny demokratický mandát, zostáva jediným orgánom schopným navrhovať nariadenia EÚ - a to napriek Lisabonskej zmluve. Mám preto pocit, že v tomto ohľade pretrvávajú obrovské nedostatky.
<P>
Ak má mať Európsky parlament schopnosť efektívne uplatňovať svoje právo na iniciatívu, treba tiež primerane rozšíriť povinnosť poskytovať informácie. Nový nástroj občianskej iniciatívy by mal v najskoršom možnom okamihu zainteresovať Parlament, ako orgán zastupujúci občanov, do legislatívneho procesu.
<P>
Tok informácií medzi Komisiou na jednej strane a Parlamentom na strane druhej takisto treba posilniť v oblasti medzinárodných vzťahov. Nemožno dopustiť, aby za zahraničnú politiku EÚ zodpovedala výlučne byrokratická Európska služba pre vonkajšiu činnosť, ktorá je občanom relatívne vzdialená.
<SPEAKER ID="124" NAME="Elena Băsescu" AFFILIATION="PPE">
(RO) Domnievam sa, že nová dohoda významne zlepší vzťahy medzi Parlamentom a Európskou komisiou v rokoch 2010 až 2015.
<P>
Načasovanie revízie právneho základu tejto spolupráce je vhodné - krátko po nadobudnutí platnosti Lisabonskej zmluvy. Nové pravidlá jasne definujú politickú zodpovednosť oboch inštitúcií a posilňujú právomoci, ktoré v rozhodovacom procese nedávno získal Európsky parlament.
<P>
Na základe princípu rovnakého zaobchádzania si bude Parlament uplatňovať rovnaké práva ako Rada v súvislosti s prístupom k legislatívnym alebo rozpočtovým dokumentom. Okrem toho významná úloha, ktorú bude Parlament zohrávať pri návrhu každoročného pracovného programu EÚ, posilní zapojenie občanov do určovania priorít európskej politiky.
<SPEAKER ID="125" NAME="Krisztina Morvai" AFFILIATION="NI">
(HU) Podľa biblickej múdrosti dobré stromy rodia dobré ovocie a zlé stromy rodia zlé ovocie. Lisabonská zmluva bola podpísaná za diktátorských okolností, čo znamená, že nemôže mať žiadne demokratické následky. Národným štátom bola vnútená - prinajmenšom Maďarsku, mojej rodnej krajine - za vyslovene diktátorských a antidemokratických podmienok, pretože ide o zmluvu, ktorá ľuďom vzala viaceré rozhodovacie právomoci súvisiace s ich vlastným osudom, za ich chrbtom a ponad ich hlavy, a odovzdala ich Bruselu. V súlade s prirodzeným právom je jasné, že Lisabonská zmluva je neplatná prinajmenšom vo vzťahu k Maďarsku, po prvé preto, lebo neprišlo k diskusii a zosúladeniu tejto nesmierne významnej zmluvy s národom, s verejnosťou a s rôznymi občianskymi organizáciami a po druhé preto, lebo tí, ktorí ju prijali, nemali potuchu o obsahu jej textu. Toľko o demokratických následkoch tejto diktátorskej zmluvy.
<SPEAKER ID="126" NAME="Maroš Šefčovič">
podpredseda Komisie. - Vážená pani predsedajúca, v prvom rade by som sa chcel poďakovať všetkým rečníkom, najmä tým, ktorí vyjadrili podporu rámcovej dohode, pretože si myslím, že skutočne ide o veľmi dôležitý manuál, podľa ktorého by sme v budúcnosti mohli lepšie spolupracovať.
<P>
Ešte raz by som chcel podčiarknuť svoju vďačnosť pracovnej skupine a tímu Európskeho parlamentu, pretože sme spolu strávili veľa času. Absolvovali sme 11 kôl veľmi intenzívnych rokovaní, no táto usilovná práca sa vyplatila a dnes si myslím, že skutočne môžeme osláviť vynikajúcu dohodu.
<P>
Samozrejme, s veľkou pozornosťou som si vypočul poznámky vážených poslancov a ich otázky, z ktorých niektoré vyjadrili obavy z dosiahnutej dohody.
<P>
Mal by som preto najskôr podčiarknuť, že pre Komisiu je dôležitým princípom, že etablované a úspešné postupy spolupráce medzi našimi inštitúciami by sme mali zachovať. To znamená, že revidovaná rámcová dohoda by nemala viesť k žiadnemu rušeniu úspešných postupov. Dokonca očakávam, že uplatňovanie rámcovej dohody povedie vo všetkých prípadoch k jasnému zlepšeniu.
<P>
Aj napriek tomu obe strany počas rokovaní uznali, že sa pri interpretácii budú musieť vyrovnávať s ťažkosťami, no zároveň vyjadrili ochotu uplatňovať revidovanú rámcovú dohodu čo najkonštruktívnejšie. Môžem vás ubezpečiť, že Komisia sa cíti zaviazaná takto postupovať.
<P>
Som presvedčený, že prax ukáže, že mnohé z obáv, ktoré ste dnes vyjadrili, sa nepremenia na skutočnosť. Takisto sa skorigujú niektoré očakávania presahujúce právomoci zmluvne prisúdené každej z inštitúcií. V reakcii na požiadavku z pléna v súvislosti s mojím vyhlásením o Kódexe správania mi tiež dovoľte potvrdiť, že Komisia čoskoro predloží návrh na revíziu Kódexu správania a v súlade s podmienkami rámcovej dohody na dochvíľnej báze požiada Parlament o stanovisko, ako znel prísľub počas rokovaní.
<P>
Na záver mi dovoľte podčiarknuť, že ak by sme narazili na akékoľvek problémy, znova si spolu sadneme a budeme hľadať riešenia. Ku koncu roka 2011 dokonca už rátame s revíziou rámcovej dohody, čo nám poskytne dostatok príležitostí skorigovať prípadné chyby, ku ktorým môže dôjsť.
<P>
V tomto zmysle sa skutočne teším na spoluprácu s vami na základe revidovanej rámcovej dohody a dúfam a očakávam, že dohodu v stredu podporíte.
<P>
Verím a dúfam, že tento pozitívny duch prevládne aj v celkových vzťahoch medzi všetkými inštitúciami Európskej únie, pretože to od nás občania očakávajú a ich očakávanie by sme mali naplniť.
<SPEAKER ID="127" NAME="Paulo Rangel" LANGUAGE="PT">
Svoj záverečný prejav by som rád predniesol na základe toho, o čom sa diskutovalo počas tejto rozpravy. Rád by som na záver vyslovil nasledujúce myšlienky. Jedným z veľkých cieľov rámcovej dohody bolo, aby sme v riadnych legislatívnych a rozpočtových záležitostiach Radu a Parlament postavili na rovnakú úroveň, teda do paralelnej pozície. V súvislosti s inými záležitosťami bolo cieľom aj rešpektovanie vyváženosti právomocí vyplývajúcej z Lisabonskej zmluvy a rešpektovanie princípu deľby moci tak, aby Parlament mohol lepšie uplatňovať politickú kontrolu mimo rozpočtových a riadnych legislatívnych záležitostí.
<P>
Domnievam sa, že vyjasnenie, ktoré prináša táto rámcová dohoda, je užitočné pre obe inštitúcie. Ich vzťahy sa tak stanú jasnejšími a transparentnejšími.
<P>
Je to však užitočné aj pre iné inštitúcie, najmä pre Radu, pretože Rada má teraz jasné východisko, s jasným porozumením a víziou, ako má zaobchádzať so vzťahmi medzi Parlamentom a Komisiou po vylepšeniach, ktoré priniesla Lisabonská zmluva. Z tohto dôvodu, nech by Rada reagovala akokoľvek emocionálne alebo by adresovala kritiku rámcovej dohode, je pravda, že nastane čas, keď si spomenie, že išlo o pozitívny krok pre všetky inštitúcie, a tiež čas, keď sa nám podarí prijať rámcovú dohodu nielen pre dve, ale napokon - ako si to želá európska verejnosť - pre tri inštitúcie, z ktorých každá reprezentuje svoj vlastný pohľad na znenie a charakter Lisabonskej zmluvy.
<P>
Vítam otvorenosť, ktorú v priebehu celého procesu preukázala Komisia.
<SPEAKER ID="128" NAME="Predsedajúca">
Rozprava sa skončila.
<P>
Hlasovanie sa uskutoční v stredu 20. októbra.
<P>
Písomné vyhlásenia (článok 149)
<SPEAKER ID="991" NAME="Rafał Trzaskowski" LANGUAGE="PL">
Keď sme pred rokom začali diskusie o novej medziinštitucionálnej dohode, zdôraznili sme bod, že vzhľadom na posilnenie Parlamentu Lisabonskou zmluvou nastal čas na novú kvalitu našej spolupráce s Komisiou. Sám som v tom čase povedal, že - samozrejme - z Lisabonskej zmluvy získal Parlament na úkor Komisie, ale že problémy budú spočívať v detailoch a to, ako výhodne sa našim vyjednávačom podarí pretvoriť znenie zmluvy na konkrétne ustanovenia v rámcovej dohode, bude záležať na spomenutých detailoch. Dnes máme pred sebou tieto ustanovenia a podarilo sa nám do nich zahrnúť požiadavky, ktoré sme vyjadrili v uznesení na februárovom plenárnom zasadnutí. Za to patrí gratulácia našim vyjednávačom a spravodajcovi Výboru pre ústavné veci pánovi Rangelovi. Dúfajme, že napriek počiatočným nezhodám medzi nami a Komisiou v súvislosti s interpretáciou dojednaných ustanovení dohoda prispeje k účinnejšej a efektívnejšej spolupráci medzi našimi inštitúciami.
