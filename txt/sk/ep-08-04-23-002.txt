<CHAPTER ID="002">
Samit Európskej únie, Latinskej Ameriky a Karibiku (rozprava)
<SPEAKER ID="006" NAME="Predseda">
Ďalším bodom rokovania je vyhlásenie Rady a Komisie k samitu Európskej únie, Latinskej Ameriky a Karibiku.
<SPEAKER ID="007" NAME="Janez Lenarčič">
úradujúci predseda Rady. - (SL) Rada víta záujem Európskeho parlamentu o posilnenie strategického partnerstva medzi Európskou úniou a krajinami Latinskej Ameriky a Karibiku. Rovnako nás teší aj aktívna úloha, ktorú Parlament zohráva pri podpore konkrétnych záväzkov voči tomuto regiónu, ktoré prinášajú početné výhody občanom na oboch stranách partnerského zväzku.
<P>
Najprv by som vám chcel zablahoželať k vytvoreniu Spoločného parlamentného zhromaždenia EuroLat, ktoré bude zohrávať nesmierne dôležitú úlohu pri vzájomnom zbližovaní občanov na oboch stranách. Uznesenia, ktoré EuroLat prijal na svojom decembrovom zasadnutí, budú na samite, ktorý sa má konať na budúci mesiac, predstavovať hodnotný a podnetný príspevok k cieľom hláv štátov a vlád z krajín na oboch stranách. Pán predseda, rovnako nás potešilo aj to, že ste vyjadrili svoj záujem zúčastniť sa na májovom samite Európskej únie, Latinskej Ameriky a Karibiku. Vďaka Vašej účasti budeme môcť nadviazať na dobrú prax, ktorú sme zaviedli na zasadnutí samitu vo Viedni v roku 2006.
<P>
Európska únia a krajiny Latinskej Ameriky a Karibiku sa dohodli, že zasadnutie ich samitu, ktoré sa bude konať v Lime pod názvom Spoločné riešenie priorít našich občanov, sa bude zameriavať na dve kľúčové kapitoly. Po prvé: chudobou, nerovnosťou a vylúčením, t. j. troma témami, ktoré predstavujú kľúčové výzvy sociálnej súdržnosti. A po druhé: životným prostredím, zmenou klímy a energetikou - pod názvom trvalo udržateľný rozvoj. Pokiaľ ide o prvú z dvoch spomínaných kapitol, t. j. chudobu, nerovnosť a vylúčenie, chcel by som zdôrazniť, že sociálna súdržnosť má pre Európsku úniu kľúčový význam a zároveň predstavuje cieľ, ktorý je v súlade s dlhodobými európskymi tradíciami. Sociálna súdržnosť zahŕňa všetky tri spomínané aspekty a znamená boj proti chudobe, nerovnosti a vylúčeniu. Všetky tri tieto zložky sú neoddeliteľne prepojené. Súhlasíme s krajinami Latinskej Ameriky a Karibiku v tom, že je potrebné posilniť našu spoluprácu vo všetkých troch spomínaných oblastiach. Z toho dôvodu sa mienime zamerať na nasledujúce oblasti: sociálnu bezpečnosť, daňové politiky a ich účinnosť, produktívne investície na získanie nových a lepších pracovných miest, politiku na boj proti všetkým formám diskriminácie - rodovej, etnickej, náboženskej alebo akejkoľvek inej forme, zlepšenie základných sociálnych služieb a sietí sociálneho zabezpečenia a kvalitu vzdelania.
<P>
Dôležitým aspektom sociálneho pokroku je ponuka vhodných pracovných miest. Ako viete, všetky dohody medzi Európskou úniou a krajinami a regiónmi Latinskej Ameriky obsahujú články o spolupráci v oblasti sociálnej politiky a záväzky na dodržiavanie takzvaných primárnych pracovných noriem vymedzených Medzinárodnou organizáciou práce. Počas príprav na samit v Lime sa obidve strany pokúšali nájsť spôsoby na podporu tvorby pracovných miest, ktoré boli určené spomínaným spôsobom, predovšetkým v malých a stredných podnikoch. Slovinské predsedníctvo zároveň zdôrazňovalo kľúčový význam, ktorý majú vyššie investície do vzdelania, predovšetkým na základnej a odbornej úrovni, pri zlepšovaní konkurencieschopnosti krajín Európskej únie a krajín Latinskej Ameriky a Karibiku.
<P>
Druhú kľúčovú kapitolu blížiaceho sa samitu tvoria trvalo udržateľný rozvoj a životné prostredie, zmena klímy a energetika. Chceli by sme zdôrazniť, že s týmito témami je úzko spätá chudoba. Zmena klímy významným spôsobom ovplyvní naše hospodárstva a rast aj naše politiky na zníženie chudoby. Už teraz vieme, že najviac postihnuté budú pravdepodobne najchudobnejšie skupiny obyvateľstva. Európska únia a krajiny Latinskej Ameriky a Karibiku si uvedomujú bezpečnostné riziká, ktoré so sebou prinesie zmena klímy. Vieme, že nečinnosť v tomto smere by znamenala, že následky budú oveľa väčšie než náklady na preventívne opatrenia. Zo súčasných diskusií zaoberajúcich sa vyhlásením, ktoré sa má prijať na samite, je zrejmé, že by sme mnohé aspekty globálnej výzvy mali riešiť spoločne.
<P>
Obe strany musia uskutočniť zmeny v príkladoch dlhodobo neudržateľnej výroby a spotreby. Je potrebné zaviesť nariadenia pre prijatie konkrétnych a naliehavých opatrení pre trvalo udržateľné lesné hospodárstvo a využívanie zdrojov, aby sme dosiahli zníženie emisií skleníkových plynov, podporu investícií do výroby s nízkymi emisiami kysličníka uhličitého, zachovanie biodiverzity, riadenie vodných zdrojov a podobne.
<P>
Jednou z priorít Európskej únie a krajín Latinskej Ameriky a Karibiku bude, samozrejme, aj ďalšia spolupráca v tejto oblasti v rámci Organizácie Spojených národov. Na záver svojho úvodného príhovoru by som sa vám chcel poďakovať za pozornosť.
<SPEAKER ID="008" NAME="Jacques Barrot">
podpredseda Komisie. - (FR) Vážený pán predseda, vážené dámy, vážení páni, chcel by som sa pripojiť k pánovi ministrovi a poďakovať tomuto Parlamentu za to, že zahrnul samit Európskej únie, Latinskej Ameriky a Karibiku do programu tohto plenárneho zasadnutia. Od vytvorenia nášho strategického partnerstva na samite v Riu v roku 1999 to už bude v poradí piate zasadnutie na najvyššej úrovni medzi našimi regiónmi.
<P>
Samit v Lime bude klásť osobitný dôraz na dve konkrétne témy: prvou z nich je boj proti chudobe, nerovnosti a vylúčeniu a druhou zmena klímy a energetika. Tento samit sa bude konať vo veľmi podnetnej atmosfére.
<P>
Región Latinskej Ameriky a Karibiku sa veľmi rýchlo mení. Po prvýkrát dosiahlo ročné tempo rastu hrubého domáceho produktu v tomto regióne priemernú úroveň 5 % počas každého z posledných piatich rokov. Táto skutočnosť viedla k zvýšeniu verejných rozpočtov, čo umožňuje tomuto regiónu reagovať na ešte stále významné riziká v oblasti sociálnej spravodlivosti. Nesmieme zabúdať, že v tomto regióne žije v súčasnosti vyše 200 miliónov ľudí v chudobe. Zároveň má tento región ako výrobca poľnohospodárskych produktov a biopalív čoraz väčší medzinárodný význam.
<P>
Tento vývoj je súčasťou politického kontextu zloženého z demokracie, ktorá je aj naďalej najbežnejším systémom v danom regióne, a čoraz silnejšieho trendu populizmu, kde v niektorých prípadoch dochádza k rozširovaniu právomocí výkonnej moci na úkor parlamentnej vlády a nadradenosti práva.
<P>
Ako viete, Európa sa v tejto oblasti angažuje na mnohých úrovniach. Prijala záväzok vyriešiť spomínané štrukturálne problémy. Európa je ešte stále najväčším darcom v oblasti rozvojovej spolupráce a najväčším zahraničným zamestnávateľom. Európa ako druhý obchodný partner daného regiónu je na prvom mieste aj pokiaľ ide o výšku investícií, ktoré značne prevyšujú investície zo strany Číny. Naše všeobecné dohody o pridružení s Čile a Mexikom mali od svojho uzatvorenia významný vplyv na nárast nášho obchodu s týmito krajinami. V súčasnosti sa nachádzame v tretej etape rokovaní o podpise dohôd o pridružení s Andským spoločenstvom a Strednou Amerikou, pričom všetky skutočnosti naznačujú, že k podpisu týchto dohôd by malo dôjsť už v blízkej budúcnosti. Pracujeme na propagácii a podpore regionálnej integrácie a delíme sa v tomto smere o naše, európske, pozitívne skúsenosti.
<P>
V podobnom duchu sa nesú aj naše prebiehajúce rokovania s krajinami Mercosuru, s ktorými rokujeme o spôsoboch, akými by sme mohli v súčasnej situácii pohnúť veci dopredu. Nedávno sa nám podarilo podpísať dohodu o strategickom partnerstve s Brazíliou, ktorej výsledkom by malo začatie prvého spoločného akčného plánu ešte pred koncom tohto roka. Karibská oblasť je vôbec prvou a doteraz jedinou oblasťou, ktorej sa úspešne podarilo ukončiť rokovania o uzavretí dohody o hospodárskom partnerstve s Európskou úniou na základe Dohody z Cotonou.
<P>
Európska únia, samozrejme, aj naďalej pokračuje v podpore demokracie a ľudských práv v danej oblasti prostredníctvom programov spolupráce, ako aj (v prípade potreby a len na základe pozvania) prostredníctvom volebných pozorovateľských misií.
<P>
Nakoniec by som chcel načrtnúť priority pre samit a bezprostrednú budúcnosť. Sociálna súdržnosť a regionálna integrácia z pohľadu ich významu pre hospodársku a politickú stabilitu, ako aj mnohostrannosť vzhľadom na veľmi podobné hodnoty oboch regiónov musia aj naďalej tvoriť politické priority partnerstva medzi Európskou úniou a krajinami Latinskej Ameriky a Karibiku. Hlavným cieľom Európskej únie pre samit v Lime je konsolidácia existujúceho strategického partnerstva a dosiahnutie pokroku v dvoch jeho oblastiach - sociálnej súdržnosti a trvalo udržateľnom rozvoji, ktoré budú mať v bezprostrednej budúcnosti nesmierne dôležitý význam pre náš vzťah s touto oblasťou.
<P>
Pokiaľ ide o sociálnu súdržnosť, Európska komisia vykonáva významné programy pomoci a spolupráce s cieľom znížiť chudobu v danom regióne. Štyridsať percent z celkovej sumy 2,6 miliardy EUR vyčlenenej na spoluprácu a rozvoj počas najbližších šiestich rokoch sa použije na riešenie problémov sociálnej súdržnosti.
<P>
Pokiaľ ide o životné prostredie a zmenu klímy, chceme prehĺbiť našu spoluprácu s daným regiónom pri riešení tejto globálnej výzvy. Čo sa týka iniciatívy zo strany Komisie, v marci 2008 sa začal prvý ministerský dialóg o životnom prostredí medzi Európskou úniou a krajinami Latinskej Ameriky a Karibiku, ktorý predstavuje akúsi predohru pre samit v Lime. Potrebujeme využiť príležitosť, ktorá sa nám ponúka, a ratifikovať spoločne s našimi partnermi existujúci vzťah medzi trvalo udržateľným rozvojom a zmenou klímy, a to aj napriek tomu, že mnohé krajiny Latinskej Ameriky ešte stále venujú problému zmeny klímy, aj napriek negatívnym a v niektorých prípadoch až zničujúcim následkom na daný región, len veľmi majú pozornosť.
<P>
Nakoniec musí Európska únia klásť dôraz aj na významnú úlohu, ktorú aj naďalej zohráva pri podpore tejto regionálnej integrácie a jej pozitívnych účinkov na hospodársku a politickú stabilitu subregiónov.
<P>
Toto sú teda informácie, ktoré som chcel tomuto Parlamentu odovzdať a teraz sa, samozrejme, teším na prejavy, ktoré budú nasledovať.
<SPEAKER ID="009" NAME="José Ignacio Salafranca Sánchez-Neyra">
v mene skupiny PPE-DE. - (ES) Vážený pán predseda, svoje nasledujúce slová nebudem hovoriť len ako prázdne reči. Európsky parlament si od ambiciózneho uznesenia, ktoré sa chystá zajtra prijať, sľubuje, že jeho obsah sa premení v konkrétne činy, ktoré budú prostredníctvom súboru opatrení podporovať program Limy týkajúci sa chudoby a sociálneho vylúčenia a prispejú k ochrane životného prostredia a boju proti zmene klímy.
<P>
Pán predseda, chceli by sme tiež ďalej nadviazať na dohovory o dohodách o pridružení (ktorým musíme dôverovať a veriť) s colnou úniou Mercosur, Andským spoločenstvom a Strednou Amerikou, aby mohli byť tieto dohody uzatvorené v čo najskoršom termíne a predovšetkým ešte v tomto parlamentnom období, aby im mohol tento Parlament vystaviť potrebný súhlas.
<P>
Chceli by sme tiež vyjadriť našu solidaritu so všetkými obeťami únosov v Kolumbii, samozrejme, vrátane Ingrid Betancourtovej a opätovne vyzvať na ich bezpodmienečné a okamžité prepustenie.
<P>
Pán predseda, v Latinskej Amerike žije 600 miliónov obyvateľov a vytvára sa v nej 10 % svetového HDP. Je domovom 40 % rastlinných druhov na našej planéte a disponuje mimoriadnym bohatstvom ľudských zdrojov.
<P>
Pre Európsku úniu však Latinská Amerika nepredstavuje iba trh. Predstavuje kontinent so spoločnou históriou a spoločnými hodnotami, ako sú sloboda, demokracia, dodržiavanie ľudských práv a právny štát, ktoré sa aj napriek niektorým ťažkostiam a výnimkám očividne darí konsolidovať.
<P>
Toto je odkaz, ktorý chceme vyslať smerom od Európskeho parlamentu, a ktorý zopakujeme aj na budúci týždeň na zhromaždení EuroLat v Lime: prajeme si vytvorenie regionálneho strategického združenia založeného na hodnotách, strategického združenia dvoch regiónov, ktoré by malo dušu.
<P>
Pán predseda, domnievam sa, že teraz je vynikajúca príležitosť požiadať pána úradujúceho predsedu Rady a Komisiu, aby v tomto smere vynaložili všetko potrebné úsilie. Európsky parlament dohliadne na to, aby samit v Lime znamenal výrazný úspech a Vy, pán predseda, budete mať možnosť vyslať v mene tohto Parlamentu jasný a jasne stanovený odkaz o novom záväzku Európskej únie voči Latinskej Amerike.
<SPEAKER ID="010" NAME="Martin Schulz">
v mene skupiny PSE. - (DE) Vážený pán predseda, vážená prázdna rokovacia sála, vážené dámy, vážení páni, dňa 16. a 17. mája sa v Lime stretnú hlavy štátov a vlády Európskej únie a krajín Latinskej Ameriky. Na tomto stretnutí budú mať príležitosť dosiahnuť historický prelom v medziregionálnom dialógu medzi Európou a Latinskou Amerikou a vytvoriť nový rozmer vo vzťahoch medzi našimi dvoma kontinentmi.
<P>
Jedna tretina členských krajín OSN sa nachádza v Európe alebo Latinskej Amerike. Toto číslo by malo Európanom samo osebe naznačovať, že transatlantický vzťah znamená viac, než len vzťah medzi Európou a Spojenými štátmi americkými. Transatlantické vzťahy znamenajú predovšetkým vzťah medzi Európou a Latinskou Amerikou! Názory krajín Latinskej Ameriky sa stotožňujú s názormi Európskej únie takmer vo všetkých dôležitých otázkach, o ktorých v tomto Parlamente diskutujeme.
<P>
V našom uznesení uvádzame naše názory na sociálnu súdržnosť, pričom tieto názory sú v plnej miere zdieľané všetkými vládami Latinskej Ameriky, bez ohľadu na to, či na ich čele stojí ľavica alebo pravica. Hovoríme o opatreniach, ktoré sú nevyhnutné na ochranu životného prostredia a podnebia a tieto opatrenia sa zo strany Latinskej Ameriky stretávajú s veľkým ohlasom. Mimochodom, dovoľte mi upozorniť na fakt, že sa nám nepodarí dosiahnuť žiadny z klimatických cieľov - ani jeden - ak s nami nebudú na jednej palube aj krajiny Latinskej Ameriky.
<P>
Keď diskutujeme o reforme medzinárodných inštitúcií, reforme OSN, reforme Bezpečnostnej rady, keď Európania hovoria o tom, že multilaterálne politiky predstavujú riešenie pre konflikty 21. storočia, všetci naši partneri z Latinskej Ameriky nám prejavujú svoju úprimnú podporu. Keď diskutujeme o potrebe reformy finančných systémov a potrebe dostať finančné trhy pod kontrolu, nikde inde ako v Latinskej Amerike sa nestretávame s takou mierou pochopenia. Môžete sa opýtať akéhokoľvek argentínskeho politika, bez ohľadu na to, či podporuje pravicové alebo ľavicové krídlo, a ten vám presne popíše, aké zhubné dielo dokáže medzinárodná finančná politika spôsobiť v krajine!
<P>
Keď diskutujeme o potravinovej kríze, presne ako sme to robili včera, a o čoraz väčšom nedostatku potravín a poľnohospodárskej pôdy na pestovanie surovín pre výrobu potravín z dôvodu produkcie biomasy, a o tom, že je to dôsledok environmentálnej politiky, stačí sa o tejto otázke zmieniť pred Brazílčanmi alebo politikmi Latinskej Ameriky. Zistíme, že sú na tieto problémy jasne zameraní. Rastúci nedostatok potravín spôsobuje nárast cien, ktorý tvrdo zasahuje spotrebiteľov. Spotrebiteľov v Latinskej Amerike však zasahuje ešte tvrdšie. Nikde inde nemá Európa takú silnú podporu a taký silný ohlas týkajúci sa riešenia súčasných problémov, než práve v Latinskej Amerike.
<P>
Kancelár Schüssel, ako vtedajší predseda Rady, na poslednom samite vo Viedni povedal: "Bolo to nádherné, každý sa dokázal s každým porozprávať!" To je síce skvelé, nemôžeme však pripustiť, aby to bol jediný výsledok, ktorý Lima prinesie. Musíme dosiahnuť konkrétne dohody s krajinami Mercosuru, Andským spoločenstvom a krajinami Strednej Ameriky a doviesť rokovania k úspešnému záveru.
<P>
Nemám teraz v úmysle zakrývať mnohé problémy, ktoré tu existujú a ktoré sa musia vyriešiť. Tieto problémy je takisto potrebné pomenovať. Čo zamýšľame podniknúť v súvislosti s Kubou? Ako dlho chceme ešte uplatňovať sankcie voči tejto krajine? Výrazná väčšina členských štátov EÚ si želá ukončenie týchto zbytočných sankcií. Niektoré sú však proti. Je však veľmi zaujímavé, že niektoré krajiny, ktoré sú proti ukončeniu sankcií, v súčasnosti výraznou mierou rozširujú svoje obchodné vzťahy s Kubou. Z dlhodobého hľadiska sa bude táto skutočnosť len veľmi ťažko vysvetľovať. Ukončime túto politiku. Pamätajme, že privodenie zmeny prostredníctvom prehlbovania vzájomných vzťahov predstavuje za každých okolností lepší prístup, než je izolácia obhajovaná Georgeom W. Bushom.
<P>
José Ignacio Salafranca Sánchez-Neyra má samozrejme pravdu, keď hovorí, že FARC musí prepustiť svojich zajatcov. Kolumbia je viac než akákoľvek iná krajina rukojemníkom terorizmu a Ingrid Betancourtová a všetci ostatní rukojemníci musia byť prepustení.
<P>
Vzťahy medzi Európskou úniou a Latinskou Amerikou by mohli byť kľúčom k spolupráci medzi dvoma významnými svetovými regiónmi. Dosiahnutie sveta, v ktorom by vládol mier, prispôsobenie jeho inštitúcií potrebám 21. storočia, riešenie environmentálnych a potravinových problémov, vytvorenie lepšej finančnej kontroly - všetky tieto otázky sú na programe samitu v Lime. Moja skupina považuje za veľmi dôležité vyzývať Európsky parlament, aby tejto politike pripisoval v budúcnosti oveľa väčšiu prioritu, než jej pripisoval v minulosti.
<SPEAKER ID="011" NAME="Josu Ortuondo Larrea">
v mene skupiny ALDE. - (ES) Vážený pán predseda, latinsko-karibské spoločenstvo, ktorého obyvateľstvo na americkom kontinente pripomína to naše, s ktorým sa môžeme rozprávať v ich materských jazykoch - okrem iných aj v portugalčine, francúzštine a španielčine - si zo strany európskych inštitúcií zaslúži osobitný ohľad a zaobchádzanie.
<P>
Okrem spoločných historických znakov zdieľame aj spoločné kresťanské korene, zásady, hodnoty a mnohé záujmy a z toho dôvodu musíme pokračovať vo vytváraní medziregionálneho strategického združenia, ktoré bolo pred samitom v Lime, o ktorom dnes diskutujeme, vyhlásené už aj na štyroch predchádzajúcich samitoch hláv štátov a vlád.
<P>
To znamená, že môžeme pokračovať v zbližovaní našich sociálnych, kultúrnych a politických priateľských stykov medzi našimi spoločnosťami a zároveň užšie spolupracovať aj v oblastiach obchodu, hospodárstva, bezpečnosti a boja proti zmene klímy a za dosiahnutie trvalo udržateľného rastu.
<P>
Súhlasím s tým, že by sme mali tomuto združeniu poskytnúť plnú strategickú perspektívu, ktorá by na základe už dohodnutých strategických perspektív s Mexikom a Čile mala viesť v čo najkratšom čase k rokovaniam s krajinami Mercosuru, Andskou komunitou a Strednou Amerikou, a na základe multikultúrnej vízie by nám mala umožniť vytvorenie globálnej medziregionálnej zóny EuroLat porovnateľnej s modelom WTO a umožňujúcej voľný pohyb osôb a slobodné poskytovanie komerčných a regionálnych obchodných služieb.
<P>
V tomto smere musí Európa prispieť k diverzifikácii a modernizácii výrobných procesov v Latinskej Amerike prostredníctvom plánov na prenos technológií a budovanie kapacít a vytvorením najlepšieho možného prostredia pre investície v rámci porovnateľného rámca právnej istoty, s cieľom dosiahnuť integráciu Latinskej Ameriky a s absolútnym cieľom odstrániť chudobu, nerovnosť a vylúčenie.
<P>
Musíme rozumným spôsobom využívať nástroje financovania Spoločenstva určené na rozvoj spolupráce, podporu demokracie a ľudských práv, ako aj iné programy súvisiace s odbornou prípravou, vzdelávaním, vedecko-technickou spoluprácou, zdravotníctvom, emigráciou atď.
<P>
Mali by sme vytvoriť medziregionálny fond solidarity, centrum pre prevenciu konfliktov, základy pre podporu dialógu, observatórium emigrácie a okamžite pripojiť krajiny Mercosuru k parlamentnému zhromaždeniu EuroLat.
<P>
Pán predseda, budúcnosť na nás nepočká. Zjednotenie oboch strán Atlantiku predstavuje pre Západ hlavnú globalizačnú výzvu 21. storočia.
<SPEAKER ID="012" NAME="Inese Vaidere">
v mene skupiny UEN. - (LV) Vážené dámy, vážený páni, aj keď by sme mohli vzťahy medzi Európskou úniou a Latinskou Amerikou označiť za dynamické, náš potenciál pre spoluprácu nie je ani zďaleka naplno využitý. Uvediem niekoľko praktických príkladov: Latinská Amerika je vo všeobecnosti bohatá na energetické zdroje, dopyt po týchto zdrojoch však bude narastať a to si bude vyžadovať vysoké investície. Je vzájomne výhodné, aby boli v jednotlivých štátoch Latinskej Ameriky vytvorené rovnaké príležitosti pre naše investície - vrátane štátov, voči ktorým boli zavedené obmedzenia. Vzhľadom na to, že obavy v súvislosti so zmenou klímy zdieľame všetci, Európska únia by mala ponúknuť pomocnú ruku v oblasti technológií obnoviteľných energií. Realita v krajinách Latinskej Ameriky a Karibiku je taká, že výhody demokracie v niektorých prípadoch nezasiahnu celú spoločnosť. Z toho dôvodu je veľmi dôležité, aby sme sa s nimi podelili o naše poznatky v oblasti posilňovania demokratických inštitúcií. Dosiahnutie stabilného a bezpečného regiónu s udržateľným sociálno-hospodárskym rozvojom je v našom záujme. Prechod od politiky darcovstva k spolupráci medzi rovnocennými partnermi je cieľom a zároveň výsledkom, v ktorý v našej spoločnej práci dúfame. Ďakujem za pozornosť.
<SPEAKER ID="013" NAME="Raül Romeva i Rueda">
v mene skupiny Verts/ALE. - (ES) Vážený pán predseda, chcel by som najprv tomuto Parlamentu pripomenúť, že tu diskutujeme o samite, ktorého postupy sú pochybné, a ktorého výsledky sú jednoducho nepredvídateľné. Podľa môjho názoru nikto nepochybuje o dôležitosti zlepšenia vzťahov medzi Európou a Latinskou Amerikou, dvoma regiónmi, ktoré patria medzi najviac osídlené regióny sveta a môžu sa pýšiť vysokými stupňami pokroku.
<P>
Pravdou je však aj to, teda aspoň v súčasnosti a na základe výsledkov predchádzajúcich samitov, že v rámci tohto procesu existuje množstvo neznámych faktorov. Realita je napríklad taká, že okrem prázdnych slov priniesli vzťahy medzi Európskou úniou a Latinskou Amerikou, teda aspoň k dnešnému dňu, len veľmi malý úspech v oblasti regionálnej integrácie alebo zmierňovania chudoby v tomto regióne.
<P>
Všetci vieme, že dosiahnutie konkrétnych dohôd v takom rozmanitom fóre s takým širokým spektrom politických názorov nie je vôbec jednoduchá záležitosť. Práve z toho dôvodu sa však domnievam, že je veľmi dôležité pozorne sledovať sociálne a politické pohyby v danom regióne vytvárajúce zmeny v bývalých väčšinových zoskupeniach na americkom kontinente. Chcel by som túto príležitosť využiť aj na to, aby som zablahoželal prezidentovi Lugovi k dosiahnutým výsledkom v Paraguaji, ktoré sú príkladom spomínaných meniacich sa trendov, ktoré by sme mali pozorne sledovať.
<P>
Priznávam, že som veľmi skeptický v súvislosti s výsledkami, ktoré vzídu z májového stretnutia hláv štátov, okrem troch záväzkov, ku ktorým sme sa zaviazali už v minulosti: boj proti chudobe, podpora sociálnej súdržnosti a podpora trvalo udržateľného rozvoja.
<P>
Napriek tomu sa však domnievam, že je dôležité nepremeškať túto novú príležitosť podobným spôsobom, akým sme to urobili v minulosti. Myslím si, že súčasťou diskusií a ich záverov by mali byť konkrétne dva kľúčové aspekty. Po prvé musíme mať na pamäti, že dohody o pridružení medzi Európskou úniou a Latinskou Amerikou by nemali byť len komplexné, ambiciózne a vyvážené, ale je tiež nesmierne dôležité, aby prispievali k ľudským, sociálnym a hospodárskym právam a k vzájomnému trvalo udržateľnému rastu a zmierňovaniu nerovností. Znamená to teda - a toto je druhý kľúčový aspekt - že je potrebné zohľadniť súčasné asymetrie medzi oboma regiónmi pri sledovaní konkrétneho cieľa: nepodnikať žiadne kroky smerom k európskej podobe americkej zóny voľného obchodu, ktorú si niektoré strany v tomto Parlamente očividne želajú.
<P>
Chcel by som zároveň vyzvať, aby si samit všimol výzvu na boj proti vraždám žien (feminicíde), ktorá nedávno zaznela v tomto Parlamente, keďže tento problém považujem za jednu z najväčších súčasných svetových výziev, pričom sa dotýka aj regiónu, o ktorom práve diskutujeme.
<P>
Chcel by som tiež vyzvať organizátorov samitu, v tomto prípade orgány v Peru a ešte konkrétnejšie orgány v Lime, aby zabezpečili účasť zo strany občianskej spoločnosti. Okrem iného by to znamenalo, že občianske organizácie Enlazando Alternativas dostanú priestor a potrebné prostriedky na dohodnutie svojej práce a diskusií v rámci samitu a skutočné otvorenie dialógu, na ktorý vyzývali pri mnohých príležitostiach.
<P>
Nakoniec je potrebné naliehavo vykonať významné a v niektorých prípadoch si dokonca dovolím povedať drastické opatrenia v súvislosti s Kolumbiou. Som jedným z tých, ktorí sa domnievajú - pričom treba podotknúť, že rovnako ako ja zmýšľajú aj mnohí iní - že akékoľvek kroky v tomto smere musia byť podniknuté ako súčasť úsilia na nájdenie riešenia ozbrojeného konfliktu prostredníctvom rokovaní. V opačnom prípade sa obávam, že sa nám žiadne riešenie alebo pozitívne výsledky nepodarí dosiahnuť, obzvlášť v súvislosti s osobami, na ktorých okamžité prepustenie dnes vyzývame, ale aj v súvislosti so skupinami ľudí, ktorí sa v súčasnosti nachádzajú v jasnom ohrození a nebezpečenstve z dôvodu mnohých faktorov, nielen partizánskych frakcií, ale aj iných prvkov.
<SPEAKER ID="014" NAME="Willy Meyer Pleite">
, v mene skupiny GUE/NGL. - (ES) Vážený pán predseda, vážené dámy, vážení páni, vážený pán komisár, vážený pán minister, na piaty samit je nepochybne pripravená osobitná agenda pre diskusie o sociálnom vylúčení a chudobe.
<P>
Dámy a páni, realita je taká, že ľud sa rozhodol prejaviť svoj názor na všetky politiky, ktoré zbedačovali jeden z najbohatších regiónov našej planéty.
<P>
Nový postoj, ktorí demonštrovali obyvatelia Paraguaja zvolením Fernanda Huga za prezidenta je najočividnejším potvrdením tejto skutočnosti a predstavuje nesúhlas s neoliberálnymi politikami, ktoré tento kontinent zbedačovali.
<P>
Európska únia preto musí túto realitu zohľadniť. Z toho dôvodu sa nazdávame, že je potrebné, ako súčasť tejto novej reality, zaujať tiež nové stanovisko ku Kubánskej republike.
<P>
Pán minister, v júni budeme mať možnosť skoncovať so starou politikou osobitného štatútu, ktorú Európska únia praktizuje v súvislosti s Kubou - jedinou krajinou na svete - na celom svete -, voči ktorej Európska únia aj naďalej uplatňuje politiku osobitného štatútu.
<P>
Je pravda, vzhľadom na bilaterálny stav vecí vo vzťahoch členských štátov a Kuby, že táto pozícia už viac neexistuje. Bola zrušená, čo znamená, že máme vynikajúcu príležitosť stať sa súčasťou novej reality, ktorá sa momentálne zavádza v štátoch Latinskej Ameriky a Karibiku.
<P>
Z toho dôvodu sme sa rozhodli podporiť spoločné uznesenie. Domnievam sa, že na dosiahnutie tejto dohody urobili všetky skupiny v Európskom parlamente významné ústupky. Nepochybne sa nám podarí zachovať dva pozmeňujúce a doplňujúce návrhy. Jeden z nich sa týka Kolumbie, keďže sa v súlade s prístupom OSN domnievame, že kolumbijský konflikt je potrebné vyriešiť pomocou dohôd dosiahnutých počas rokovaní, politických rokovaní. Pre tento konflikt neexistuje žiadne iné riešenie. Na tomto mieste by sme chceli tiež vyjadriť svoj názor, že sa na týchto rokovaniach musí aktívne podieľať aj občianska spoločnosť, čo by predstavovalo alternatívu k samitu hláv štátov a vlád v Lime.
<P>
Zároveň chceme vyzvať vládu v Peru, aby urobila všetko, čo je v jej silách, aby tiež umožnila konanie stretnutí občianskej spoločnosti Enlazando Alternativas, ktoré môžu ponúknuť konštruktívnu kritiku a alternatívy.
<SPEAKER ID="015" NAME="Jens-Peter Bonde">
v mene skupiny IND/DEM. - Vážený pán predseda, nedávno bol pán komisár Barroso na propagačnej misii v Írsku. S ľútosťou konštatoval, že prezident Bush sa počas svojho osemročného funkčného obdobia stretol so 16 rôznymi predsedami Rady a pochvalne sa vyjadril o tom, že Lisabonská zmluva uzákoňuje post spoločného prezidenta.
<P>
V súčasnosti sledujeme na televíznej obrazovke v každom štáte boj medzi kandidátmi oboch súťažiacich politických strán na post amerického prezidenta, až kým nebude tento prezident zvolený. Ako si my zvolíme svojho prezidenta? Ten nebude zvolený! V televízii neprebieha žiadna volebná kampaň, neexistujú žiadni kandidáti pre primárne voľby, nie sú známi žiadni jednotlivci, za ktorých by sme mohli hlasovať. V Európe tento proces prenechávame 27 ministerským predsedom, ktorí sa stretnú za zatvorenými dverami a dohodnú sa na politikovi z minulosti: politikovi, akým je napríklad Tony Blair, ktorý už viac nemôže byť zvolený vo svojej vlastnej krajine, alebo bývalý rakúsky kancelár, ktorý bol v Rakúsku odvolaný zo svojho postu, a ktorý by mohol predstavovať kandidáta, na ktorom by sa dokázali kancelárka Merkelová, ministerský predseda Brown a prezident Sarkozy - traja európski vedúci predstavitelia, ktorí zvolia prezidenta v mene nás všetkých - dohodnúť.
<P>
Stretnú sa súkromne za zatvorenými dverami a vymenujú prezidenta, ktorého vyšleme do Spojených štátov a Latinskej Ameriky. Náš "nezvolený" prezident pôjde do Číny a Ruska a bude tam kritizovať ich nedostatočnú demokraciu. Tento prezident - pretože neexistujú žiadne plány pre prezidentku - môže byť sprevádzaný predsedom Komisie, ktorý takisto nie je volený, a ministrom zahraničných vecí, ktorý je v Európskej únii podľa Lisabonskej zmluvy tiež iba ručne vyberaný tzv. superkvalifikovanou väčšinou dvadsiatich z dvadsiatich siedmich ministerských predsedov.
<P>
Demokracia sa narodila v Európe, konkrétne v Grécku pred 2 500 rokmi. Ako sa môže predseda Komisie pochvalne vyjadrovať o zmluve, v ktorej sa všetky výkonné funkcie vyberajú ručne za zatvorenými dverami namiesto toho, aby boli výsledkom vôle voličov? Príliš mnoho krajín posielalo do Bruselu ľudí, ktorých sa chceli doma zbaviť.
<P>
Namiesto nedostatku demokracie v Lisabonskej zmluve by sme mali voliť Európu demokracií a demokratickú Európu, v ktorej voliči rozhodujú o všetkých ľuďoch, ktorí budú európskych občanov zastupovať v rokovaniach s inými krajinami.
<P>
Pán komisár Barroso v Corku povedal, že Lisabonská zmluva priblíži EÚ bližšie k jej občanom. Nie, nepriblíži! Vymaže parlamentnú demokraciu v 49 nových oblastiach a dá nám legislatívu a predstaviteľov reprezentovaných prevažne ľuďmi, ktorých si nebudeme môcť zvoliť ani vybrať. My, volení zástupcovia, sa môžeme vyjadrovať k zahraničnej politike, nikto nás však nie je povinný počúvať. My, volení zástupcovia, môžeme prostredníctvom pozmeňujúcich a doplňujúcich návrhov predkladať návrhy nevoleným zástupcom v Komisii. My, volení zástupcovia, môžeme voliť za alebo proti komisárovi Barrosovi, ak bude opätovne vymenovaný dvadsiatimi z dvadsiatich siedmich ministerských predsedov. Toto nie je návod na demokraciu, ktorý by sme mali v nedemokratickom svete reprezentovať.
<P>
Pán predseda, ďakujem Vám za to, že ste mi v tomto Parlamente - inštitúcii Európskej únie, ktorá predstavuje najmenšie zlo - počas 29 rokov umožnili prejaviť kritické aj konštruktívne názory. Toto je zrejme moja posledná diskusia s Komisiou a Radou. Po 29 rokoch prenechávam toto miesto svojej nasledovníčke Hanne Dahlovej a počas nadchádzajúceho májového obdobia šparglí už nebudem poslancom tohto Parlamentu. Zbohom špargľa, alsaské víno, munsterský syr a obrovský pojazdný cirkus medzi Štrasburgom a Bruselom.
<SPEAKER ID="016" NAME="Irena Belohorská" AFFILIATION="NI">
(SK) Nadchádzajúci samit Európskej únie, Latinskej Ameriky a Karibiku bude v poradí už piatym stretnutím najvyšších predstaviteľov oboch regiónov. Účastníci samitu sa zamerajú na priority, ktorým budú venovať zvýšenú pozornosť, a to sú: boj proti chudobe, nerovnosti a diskriminácii, trvalý rozvoj, zmena klímy, životné prostredie a energia.
<P>
Ako podpredsedníčka Eurolatu by som sa rada vyjadrila k téme životného prostredia, a to konkrétne k vode. Na budúce zasadanie v Lime som pripravila pracovný dokument, v ktorom rozoberám súčasný stav Európskej únie v súvislosti s týmto dôležitým prírodným zdrojom. Takisto sa venujem pomoci Európskej únie Latinskej Amerike v oblasti vody, kde poskytujem prehľad tejto pomoci prostredníctvom mnohých projektov v oblastiach, ako je prísun vody a jej asanácia, integrovaný manažment, výskum, monitoring, ako aj prevencia prírodných katastrof.
<P>
Na záver vyzdvihujem potrebu globálneho prístupu k tejto otázke prostredníctvom inštitucionálnych a legislatívnych zmien a inovácií v sektore vody. Prístup k čistej vode a správne riešenia likvidácie odpadovej vody, ako aj asanácia - to sú dôležité predpoklady pre verejné zdravie.
<SPEAKER ID="017" NAME="Peter Liese" AFFILIATION="PPE-DE">
(DE) Vážený pán predseda, vážené dámy, vážení páni, aj ja by som chcel, samozrejme, popriať pánovi Bondemu všetko najlepšie do budúcnosti. V každom prípade si však myslím, že je tak trochu smutné, že počas tejto dôležitej diskusie o Latinskej Amerike cítil potrebu zopakovať svoje časté poznámky o inštitúciách, pretože téma Latinskej Ameriky je sama osebe dostatočne dôležitá. Vyplýva to už zo samotných čísel, o ktorých hovoril pán Schulz. V Lime sa stretne jedna tretina členských krajín OSN. Spoločne zastupujeme jednu miliardu ľudí a ak sa nám podarí dosiahnuť dohodu, môže to mať pozitívne účinky na svetový rozvoj. Vo svetle globalizácie a výziev, ktorým čelíme, predovšetkým vo vzťahu k Číne, ale aj iným krajinám, je nesmierne dôležité, aby Latinská Amerika a Európa pracovali spoločne.
<P>
Zmena klímy bude dôležitou témou, pretože v uzneseniach sa správne uvádza, že zmena klímy najviac zasiahne práve najchudobnejších ľudí. V tejto súvislosti môžem hovoriť z vlastnej skúsenosti. Sám sa totiž angažujem v práci malej mimovládnej organizácie v Strednej Amerike, pričom to, čo si tamojší obyvatelia museli vytrpieť v dôsledku vyčíňania hurikánov Mitch a Stan, je len malým príznakom toho, čo môžeme očakávať, ak sa nám nepodarí dostať zmenu klímy pod kontrolu. Je veľmi dobré, že sa v tejto otázke dokážeme zhodnúť v toľkých bodoch.
<P>
Existujú však aj body, na ktorých sa nám zatiaľ nepodarilo dohodnúť. V tomto Parlamente sme hlasovali výraznou väčšinou za zahrnutie leteckej dopravy do systému obchodovania s emisnými kvótami. Podpredseda Barrot si je toho vedomý a sám sa k tejto otázke vyjadril vo veľmi kritickom duchu. Zvyšok sveta sa pokúsil tento krok zablokovať prostredníctvom organizácie ICAO, a to, bohužiaľ, zahŕňa aj Latinskú Ameriku. Myslím si, že táto otázka sa musí dostať na program diskusií v Lime. Ak chceme spolupracovať v oblasti boja proti zmene klímy, potom aj krajiny Latinskej Ameriky musia zohrávať konštruktívnu úlohu.
<P>
Nakoniec mi dovoľte povedať niekoľko slov o Kube. Pán Schulz povedal, že by sme nemali praktizovať rovnakú politiku ako prezident Bush. My sme to však ani nikdy nerobili. Nikdy sme neuplatňovali také rozsiahle hospodárske sankcie - sankcie, ktoré postihujú kubánsky ľud - aké uplatňujú Spojené štáty. V minulosti sme si ako svoju prioritu stanovili, aby naši partneri - demokratická opozícia - boli zahrnutí do dialógu.
<P>
Oswaldo Payá a Damas de Blanco boli ocenení cenou Andreja Sacharova a vzhľadom na skutočnosť, že Damas de Blanco si ju ešte stále nemohli vyzdvihnúť a niektoré z nich boli dokonca minulý víkend uväznené, sa jednoducho nemôžeme vrátiť k obvyklým postupom. Pri dialógu s Kubou by sme nemali zabúdať na svojich partnerov.
<SPEAKER ID="018" NAME="Luis Yañez-Barnuevo García" AFFILIATION="PSE">
(ES) Vážený pán predseda, chcel by som najprv v súvislosti s touto otázkou vyjadriť svoju podporu predsedovi a hovorcovi našej skupiny Martinovi Schulzovi. Podľa môjho názoru predstavujú vzťahy Európskej únie s Latinskou Amerikou naše vôbec najvýznamnejšie vzťahy, ktoré majú tiež najväčší potenciál do budúcnosti vzhľadom na okolnosti, ktoré tu už boli spomenuté: naše zdieľané hodnoty v multilaterálnom systéme OSN a evolúcia Latinskej Ameriky, ktorá sa vyznačuje hospodárskym rastom a znižovaním chudoby.
<P>
S výnimkou Kuby sú všetky tieto krajiny demokratické. Samit v Lime predstavuje vhodnú príležitosť pre ďalších 49 krajín na vyslanie výzvy smerom ku kubánskym orgánom, aby prostredníctvom dialógu začali mierový proces prechodu na demokraciu, a je to tiež vynikajúca príležitosť na vytvorenie skutočnej strategickej a trvalej aliancie.
<P>
Nakoniec, aby sme predišli typickým európskym romantickým pokušeniam v súvislosti s terorizmom alebo organizáciami, ktoré, podobne ako FARC, v súčasnosti zásobujú drogami partizánske skupiny a nie parlamentné skupiny zo sedemdesiatych rokov, je tiež potrebné vyzvať na konečné, jednostranné a bezpodmienečné ukončenie násilia.
<SPEAKER ID="019" NAME="Renate Weber" AFFILIATION="ALDE">
Vážený pán predseda, domnievam sa, že vysokú prioritu vo vzťahoch medzi Európskou úniou a Latinskou Amerikou by mali mať aj ľudské práva a práva žien. Chcela by som Vás upozorniť na špecifickú situáciu v Nikarague. Zákaz terapeutických potratov, ktorý bol uzákonený v roku 2006, má už v súčasnosti tragické dôsledky na zdravie žien, napríklad u obetí znásilnení ako v prípade deväťročného dievčatka alebo dvanásťročného paraplegického dievčaťa, ktoré sú povinné znášať tehotenstvo aj napriek tomu, že je tým ohrozený ich vlastný život.
<P>
Okrem toho sú právnici a ochrancovia ľudských práv sami predmetom vyšetrovania vo veci podnecovania k spáchaniu trestných činov len preto, že sa rozhodli protestovať proti týmto neľudským právnym predpisom, prípadne preto, že sa postavili na obranu lekárov. Toto je neprijateľné a Európska únia si nemôže dovoliť mlčať.
<P>
Minulý týždeň prijalo Parlamentné zhromaždenie Rady Európy uznesenie o prístupe k bezpečným a zákonným potratom v Európe, čo znamená, že nám na európskych ženách záleží. Ak však chceme našich občanov presvedčiť, že ľudské práva predstavujú hodnoty, ktoré si skutočne ctíme, potom musíme dokázať, že neuplatňujeme dvojitý meter vo vzťahu k partnerom, s ktorými prebiehajú rokovania o dohodách.
<SPEAKER ID="020" NAME="Liam Aylward" AFFILIATION="UEN">
Vážený pán predseda, partnerstvo medzi Európskou úniou a krajinami Latinskej Ameriky a Karibiku má veľmi veľký strategický význam. Už od šesťdesiatych rokov minulého storočia sa medzi Európskou úniou, Latinskou Amerikou a Karibikom vytvárali užšie politické a hospodárske väzby.
<P>
Európska únia je v súčasnosti najväčším poskytovateľom pomoci týmto krajinám a je tiež druhým najväčším obchodným partnerom Latinskej Ameriky a Karibiku. Veľká časť tejto finančnej pomoci zo strany EÚ je určená na projekty podporujúce sociálnu súdržnosť a boj proti chudobe. Naše krajiny spolupracujú ako politické demokratické orgány na širokej škále otázok spoločného významu vrátane nasledujúcich: riešenie rastúceho významu energetických a environmentálnych otázok vrátane zmeny klímy prostredníctvom EÚ a skupiny Rio, spolupráca na mnohých projektoch na podporu riešenia konfliktov, právneho štátu, demokracie, dobrej správy vecí verejných a ľudských práv a zavádzanie silnejších väzieb v oblasti vysokoškolského vzdelania medzi oboma zoskupeniami.
<P>
Naše politické, hospodárske a sociálne väzby sa musia aj naďalej prehlbovať. Ešte stále však medzi nami existujú aj jasné rozdiely. Domnievam sa, že Európska únia prijala v súvislosti s dovozom brazílskeho hovädzieho mäsa správne rozhodnutie, a že všetok dovoz potravín do Európskej únie musí v budúcnosti vždy spĺňať rovnaké normy, aké sa uplatňujú aj v súvislosti s európskymi farmami a potravinovými odvetviami. Na dovoz potravín do EÚ, bez ohľadu na to, odkiaľ tieto potraviny pochádzajú, a na produkty vyrábané priamo v EÚ sa musia za každých okolností uplatňovať rovnaké normy.
<SPEAKER ID="021" NAME="Luca Romagnoli" AFFILIATION="NI">
(IT) Vážený pán predseda, vážené dámy, vážení páni, už aj pri inej príležitosti som hovoril o tom, aké strategicky dôležité je pre Európu uzatvorenie osobitného partnerstva s Latinskou Amerikou vzhľadom na naše zdieľané zásady, hodnoty, kultúru a záujmy.
<P>
V snahe dostať sa za hranice mnohých nadbytočných informácií uvedených v uznesení je podľa môjho názoru potrebné na nadchádzajúcom stretnutí zdôrazniť, že obidva kontinenty majú záujem na väčšom rozvoji obchodu s polospracovaným tovarov z oblasti špičkových technológii, ktorý je v záujme oboch partnerov, bez asymetrického vzťahu, ktorý by v konečnom dôsledku zvýhodnil iných potenciálnych obchodných partnerov.
<P>
Myslím si, že tento krok bude prospešný pre obidva kontinenty, čiastočne aj vďaka skutočnosti, že európsky prístup prejavuje nepochybne väčšiu citlivosť voči trvalo udržateľnému rozvoju, než napríklad prístup zo strany Spojených štátov alebo Číny. Bohaté skúsenosti Európy v oblasti sociálnej organizácie a sociálneho rozvoja môžu tiež priniesť významnú pridanú hodnotu k tomuto dvojstrannému obchodu. Z toho dôvodu je podľa mňa potrebné posilniť naše záväzky smerujúce k vytvoreniu združenia Európskej únie a krajín Latinskej Ameriky a Karibiku (EULAC).
<SPEAKER ID="022" NAME="Alojz Peterle" AFFILIATION="PPE-DE">
(SL) Udalosti, ktoré sa počas apríla a mája odohrajú v Lime na parlamentnej a vládnej úrovni, musia posilniť južný rozmer transatlantickej spolupráce. Pre rozvoj strategického partnerstva medzi Latinskou Amerikou a Európskou úniou je nesmierne dôležité, aby sa toto partnerstvo vytváralo v stabilných hospodárskych, sociálnych a politických podmienkach. Z toho dôvodu je podľa mňa nesmierne dôležité, aby bolo naše úsilie, vzhľadom na množstvo zámerov, ktoré toto úsilie sprevádzajú, zamerané predovšetkým na dva kľúčové ciele. Po prvé smerom k podpore udržateľného hospodárskeho rastu, pričom ma veľmi teší, že Latinská Amerika už niekoľko rokov zažíva hospodársky rast. Po druhé smerom k posilňovaniu regionálnej a medziregionálnej spolupráce.
<P>
Domnievam sa, že Latinská Amerika v súčasnosti čelí rovnakým výzvam, akým čelila aj Európska únia v prvých rokoch vykonávania spoločnej metodiky. Z toho dôvodu som presvedčený, že poznatky Európskej únie by sa dali na kontinente Latinskej Ameriky veľmi dobre uplatniť pri úsilí o dosiahnutie novej kvality v oblasti regionálnej a medziregionálnej spolupráce vrátane dosiahnutia novej dynamiky. Domnievam sa, že slovo dynamika je veľmi priliehavé - vieme, s akými ťažkosťami sa vo svojich začiatkoch stretávalo a ešte aj v súčasnosti stretáva združenie Mercosur.
<P>
Dámy a páni, mal som možnosť vidieť roztápajúce sa ľadovce v Patagónii. Ide o proces, ktorý je dobre známy aj na severe Európy a nazdávam sa, že tieto zrýchľujúce sa procesy môžu spôsobiť nepredvídateľné trendy a/alebo následky, ktoré by si vyžiadali oveľa väčšiu mieru spolupráce a solidarity. Dúfam, že zasadnutie samitu v Lime sa bude venovať aj týmto možným udalostiam.
<SPEAKER ID="023" NAME="Manuel António dos Santos" AFFILIATION="PSE">
(PT) Vážený pán predseda, spolupráca medzi Európskou úniou a Latinskou Amerikou je príbehom úspechu. V súčasnosti má táto spolupráca - vďaka vytvoreniu Euro-latinskoamerického parlamentného zhromaždenia, ktoré jej dodá čerstvý stimul a podnet - už aj svoj vlastný konkrétny rámec. Povedal by som, že je to prvý krok smerom k integrácii poslancov latinskoamerického parlamentu a Európskeho parlamentu. Dúfam, že Európsky parlament prevezme na seba túto zodpovednosť a prijme spoločné vyhlásenie, o ktorom tu dnes diskutujeme, aby mohlo slúžiť ako plán pre samit hláv štátov a vlád.
<P>
Nemám dostatok času, aby som uviedol svoje dôvody a z toho dôvodu by som chcel podporiť slová, ktoré predniesol predseda mojej politickej skupiny, pán Martin Schulz. Aj napriek tomu, že s jeho slovami úplne súhlasím, musím pripojiť niekoľko menších poznámok. Po prvé Európa nesie osobitnú zodpovednosť za vyriešenie problémov v Kolumbii. Musí prijať plný záväzok v súvislosti s kolumbijskou otázkou a pomôcť tejto krajine dosiahnuť stabilitu. Musí tiež rýchlo nájsť riešenie, ktoré by normalizovalo vzťahy medzi Európskou úniou a Kubou. Je úplne nezmyselné naďalej pokračovať v súčasnej situácii. Musíme sa pohnúť dopredu v duchu pokroku a spolupráce.
<SPEAKER ID="024" NAME="Francisco José Millán Mon" AFFILIATION="PPE-DE">
(ES) Vážený pán predseda, Latinská Amerika zdieľa s Európskou úniou mnohé zásady a hodnoty, čo je dôsledok ich vzájomných blízkych historických, ľudských a kultúrnych väzieb. Dalo by sa dokonca povedať, že sme prirodzenými partnermi.
<P>
Samit v Lime by mal obohatiť naše medziregionálne združenie s krajinami Latinskej Ameriky a Karibiku vo všetkých oblastiach. Mal by tiež podnietiť uzatvorenie dohody o spoločnom riešení globálnych výziev - od zmeny klímy až po obchodovanie s drogami a terorizmus.
<P>
Jedným z najrozšírenejších problémov v krajinách Latinskej Ameriky je sociálna nerovnosť. V tejto oblasti musíme týmto krajinám pomôcť, pričom dúfam, že téma odstránenia chudoby, ktorá je na programe samitu v Lime, prinesie ambiciózne ciele, aj keď politickú vôľu dotyčných vlád nemožno samozrejme ničím plne nahradiť.
<P>
Kľúčový faktor v boji proti chudobe predstavuje hospodársky rast, ktorý je stimulovaný súkromnými investíciami. Investície si však vyžadujú stabilné právne rámce a z toho dôvodu by som na samite v Lime privítal kroky smerujúce k vytvoreniu právnej istoty. Latinská Amerika nesmie odstrašovať zahraničných investorov, pretože v súčasnom veku globalizácie nebudú mať títo investori žiadny problém pri hľadaní iných regiónov pre svoje investície.
<P>
Ak chceme posilniť naše vzájomné medziregionálne vzťahy vrátane hospodárskych a obchodných vzťahov, je potrebné urýchliť rokovania o dohode o pridružení s krajinami Latinskej Ameriky a Andským spoločenstvom. Dúfajme, že samit v Lime pomôže takisto prekonať patovú situáciu v rokovaniach so združením Mercosur. Dohody uzatvorené s Čile a Mexikom by mali pomôcť pohnúť veci dopredu. V súvislosti s touto témou by som chcel povedať, že by sme mali pouvažovať o povýšení dohody o pridružení medzi EÚ a Mexikom na strategický štatút.
<P>
Dámy a páni, dúfam tiež, že samit v Lime podporí vytvorenie oblasti vyššieho vzdelávania - spoločnej oblasti vyššieho vzdelávania - s cieľom vytvoriť užšie medziľudské a vzdelávacie väzby, a že budeme aj naďalej dosahovať pokrok v oblasti spolupráce medzi univerzitami a vo vzájomnom uznávaní dosiahnutých študijných výsledkov a kvalifikácií.
<P>
Na tomto samite by sa malo tiež odsúhlasiť zriadenie euro-latinskoamerickej nadácie, určitého typu mozgového trustu pre rozvoj medziregionálnych vzťahov, ktorá by dala našim vzájomných vzťahom veľmi potrebnú viditeľnosť, keďže tieto vzťahy nie sú v Európe bohužiaľ veľmi známe.
<P>
Napokon dúfam, že tento samit prinesie obnovenie záväzku voči pluralistickej demokracii a dodržiavaniu ľudských práv v súlade so skutočnou koncepciou ľudskej dôstojnosti, ktorú podporujeme na oboch stranách Atlantiku. Pán predseda, myšlienka politických väzňov musí byť v krajinách Latinskej Ameriky a na Kube úplne odstránená a zároveň musí byť potlačené aj násilie voči disidentom.
<SPEAKER ID="025" NAME="Małgorzata Handzlik" AFFILIATION="PPE-DE">
(PL) Vážený pán predseda, samity medzi Európskou úniou a krajinami Latinskej Ameriky a Karibiku zohrávajú významnú úlohu pri určovaní a posilňovaní smerovania strategického partnerstva medzi našimi regiónmi. Nadchádzajúci samit v Lime ponúka ďalšiu príležitosť na prehĺbenie dialógu v otázkach, ktoré majú pre oba tieto regióny kľúčový význam. Z tohto dôvodu ma potešilo, že hlavné ťažisko tohto samitu budú predstavovať otázky, ktoré majú kľúčový význam pri zabezpečovaní pokračujúceho blahobytu našich spoločností, a prispievajú k stabilnému hospodárskemu rastu.
<P>
Na jednej strane sa samit bude zaoberať otázkami týkajúcimi sa sociálnej súdržnosti, predovšetkým otázkami chudoby, nerovnosti, diskriminácie a sociálneho vylúčenia. Chcela by som upozorniť, že na podľa odhadov Hospodárskej komisie Organizácie Spojených národov pre Latinskú Ameriku a Karibik žilo v roku 2007 až 36,7 % obyvateľov tohto regiónu v chudobe, pričom 13,5 % z nich žije v podmienkach extrémnej chudoby. Aj keď sa tieto štatistiky v posledných rokoch zlepšili, tento problém si ešte stále vyžaduje záväzok zo strany mnohých partnerov, medzi ktorých patria aj členské štáty Európskej únie.
<P>
Na druhej strane predstavujú otázky týkajúce sa trvalo udržateľného rastu, ochrany životného prostredia, zmeny klímy a energetiky výzvy, ktoré majú čoraz väčší vplyv na fungovanie obidvoch kontinentov. Neexistujú preto žiadne pochybnosti o potrebe stanovenia spoločných priorít a spôsobov vzájomnej spolupráce s cieľom účinne reagovať na nadchádzajúce výzvy. Zbližovanie hospodárskeho rastu so zásadami trvalo udržateľného rozvoja je obzvlášť dôležité. Ide o skutočne zložitú výzvu, predovšetkým v prípade rozvojových hospodárstiev a hospodárstiev, ktoré sa nachádzajú v procese zmeny.
<P>
Je tiež dôležité pamätať, že spolupráca medzi Európskou úniou a krajinami Latinskej Ameriky a Karibiku prekračuje cez dve hlavné oblasti, ktoré budú na programe samitu v Lime.
<P>
Chcela by som tiež zdôrazniť, že v predvečer samitu sa v Lime bude konať druhé riadne zasadnutie Euro-latinskoamerického parlamentného zhromaždenia. Angažovanosť zo strany Európskeho parlamentu určite prispeje k posilneniu strategického partnerstva medzi našimi regiónmi. V podobnom duchu očakávam s veľkým záujmom aj výsledky a záverečné vyhlásenie piateho samitu Európskej únie, Latinskej Ameriky a Karibiku.
<SPEAKER ID="026" NAME="Reinhard Rack" AFFILIATION="PPE-DE">
(DE) Vážený pán predseda, vítam skutočnosť, že na samite Európskej únie, Latinskej Ameriky a Karibiku otvoria vlády spoločný dialóg o kľúčových otázkach. Pani Małgorzata Handzliková práve zdôraznila, aké je veľmi dôležité, aby sa v tomto medzikontinentálnom dialógu zvyšovala angažovanosť aj zo strany parlamentov a aby aj tieto prispeli k spomínanému procesu.
<P>
Podľa môjho názoru je obzvlášť dôležité, aby sa medzi Európanmi a obyvateľmi Južnej alebo Latinskej Ameriky a Karibiku vytvorili užšie kontakty. Nemám tým na mysli len podnikateľov a turistov, ale predovšetkým mladých ľudí, ktorí budú musieť zohrávať dôležitú úlohu. Ak skutočne chceme medzi sebou vybudovať lepšie vzťahy, potom k tomu potrebujeme mladých ľudí.
<P>
V Európskej únii sme získali cenné skúsenosti prostredníctvom výmenných študentských programov medzi členskými štátmi. Tento systém je teraz potrebné zintenzívniť v našom vzťahu s Latinskou Amerikou a Karibikom.
<P>
Potrebujeme mladých ľudí, aby sme mohli v budúcnosti nájsť životaschopné a udržateľné riešenia mnohých dôležitých otázok, ktorým musíme čeliť.
<SPEAKER ID="027" NAME="Manuel Medina Ortega" AFFILIATION="PSE">
(ES) Vážený pán predseda, Latinská Amerika predstavuje meniaci sa kontinent. Zmeny prebiehajú neustále a v posledných mesiacoch, týždňoch a dňoch sa uskutočnili konkrétne dve významné zmeny.
<P>
Prvou z nich je politika Kuby z pohľadu jej prístupu k svojim občanom z hospodárskeho a sociálneho hľadiska. Druhú priniesli voľby v Paraguaji, ktoré sľubujú zostavenie úplne odlišnej vlády.
<P>
V súvislosti s touto situáciou a týmito zmenami sa chcem opýtať, či ich Rada a Komisia vzali na vedomie, a či uvažovali o možnosti vyvíjania vplyvu na tieto dve krajiny.
<SPEAKER ID="028" NAME="Ewa Tomaszewska" AFFILIATION="UEN">
(PL) Vážený pán predseda, krajiny Latinskej Ameriky uskutočnili za významnej pomoci zo strany Svetovej banky rozsiahle reformy svojich dôchodkových systémov. Európska demografická kríza naznačuje, že by sme sa mali zamyslieť, či sme spokojní s právnymi predpismi, ktoré dávajú pomerne veľké prísľuby aj napriek neistote, či bude k dispozícii dostatok finančných prostriedkov na splnenie týchto prísľubov. Vzhľadom na rozdielne skúsenosti oboch kontinentov v tejto oblasti by možno malo význam, keby sme pri hľadaní riešenia tohto problému pracovali spoločne. Potrebujeme nájsť spôsob, ktorý umožní ľuďom v pokročilom veku viesť slušný život aj napriek hospodárskym dôsledkom demografickej krízy, a to aj v prípade, ak im ich zdravotný stav neumožňuje naďalej pracovať.
<SPEAKER ID="029" NAME="Emanuel Jardim Fernandes" AFFILIATION="PSE">
(PT) Parlamenty Latinskej Ameriky a Európy majú pre úspech tohto samitu kľúčový význam. Majú tiež kľúčový význam pri dosahovaní dvoch hlavných cieľov - integrácie Latinskej Ameriky a spolupráce medzi Európskou úniou a Latinskou Amerikou - založených na hodnotách, ktoré tento Parlament obhajuje, predovšetkým na hodnotách, o ktorých hovoril predseda mojej politickej skupiny.
<P>
Chcel by som však upozorniť na iný aspekt, pán predseda, totiž, že táto spolupráca a jej účinnosť nemajú význam len pre dva spomínané kontinenty - Latinskú Ameriku a Európu - ale, vzhľadom na hodnoty, ktoré tieto dve skupiny vo svete obhajujú, aj pre celý globálny kontext. Prostredníctvom tejto spolupráce, prostredníctvom mnohostrannosti a prostredníctvom úsilia na dosiahnutie hodnôt, ktoré stáli v popredí európskej integrácie a európskeho projektu, sa nám na celom svete môže podariť dosiahnuť ciele, ktoré sa nám nepodarilo dosiahnuť v rámci rozvojových cieľov milénia. Práve tento globálny aspekt vytvára podľa môjho názoru dôvody pre väčší záväzok zo strany nás všetkých, obzvlášť zo strany parlamentov.
<SPEAKER ID="030" NAME="Gabriela Creţu" AFFILIATION="PSE">
(RO) Historické, sociálne a politické podmienky v krajinách Latinskej Ameriky dostali ženy do dvojnásobne zložitej situácie: na jednej strane sú ženy v prevažnej miere zodpovedné za hospodársku výrobu, predovšetkým vo vidieckych oblastiach.
<P>
Na druhej strane sa stávajú obľúbenými obeťami násilného vysídľovania a vyvlastňovania, obchodovania s ľuďmi, násilia, sexuálneho zneužívania a verejnej kontroly nad ich reprodukčnou schopnosťou.
<P>
V týchto podmienkach je rodový prístup nielen vhodný, ale aj potrebný. Z toho dôvodu žiadame vašu podporu ústneho pozmeňujúceho a doplňujúceho návrhu, ktorý podporuje posilnenie postavenia žien a dodržiavanie ich práv.
<SPEAKER ID="032" NAME="Janez Lenarčič">
úradujúci predseda Rady. - (SL) Veľmi pozorne som sledoval diskusiu o prípravách na samit Európskej únie, Latinskej Ameriky a Karibiku a domnievam sa, že táto diskusia veľkou mierou prispeje k prípravám a priebehu samitu. Pán Salafranca povedal, že spolupráca medzi Európskou úniou a krajinami Latinskej Ameriky a Karibiku by mala prejsť od slov k činom. Ja s týmto výrokom plne súhlasím. Zároveň by som však chcel dodať, že sa to už deje. Samity medzi EÚ a krajinami Latinskej Ameriky a Karibiku nie sú len udalosťami, na ktorých sa robia veľké vyhlásenia a ohlasujú veľkolepé návrhy, ktoré sa potom nikdy neuskutočnia. Na týchto zasadnutiach sa prijímajú záväzky, ktoré sa skutočne naplnia.
<P>
V tejto súvislosti by som rád uviedol niekoľko poznámok. Správa o medziregionálnej spolupráci medzi Európskou úniou a krajinami Latinskej Ameriky a Karibiku, ktorú predstavilo spoločné predsedníctvo na predchádzajúcom štvrtom samite vo Viedni, je dôkazom významného pokroku, ktorý sa doposiaľ podarilo dosiahnuť v skutočnom vykonávaní prijatých záväzkov. Chcel by som upozorniť aj na takmer 400 medziregionálnych opatrení na vykonávanie záväzkov prijatých v Guadalajare a na nový zoznam, ktorý bol vypracovaný na vykonávanie záväzkov prijatých na samite vo Viedni v roku 2006. Dúfame, že na samite v Lime sa podarí dosiahnuť ďalší krok smerom k uznaniu a vykonávaniu prijatých záväzkov.
<P>
Mnoho prítomných poslancov Európskeho parlamentu, okrem iných aj pán Schulz, pán Meyer-Pleite, pán Liese, pán dos Santosa a niekoľko ďalších, na ktorých si už, žiaľ, nespomínam, tu spomenuli kubánsku otázku. Chcel by som upozorniť, že samit v Lime nebude samitom medzi Európskou úniou a Kubou. Nebude ani samitom o Kube. Keďže tu však v tejto súvislosti odznelo množstvo názorov, rád by som k tejto téme poznamenal niekoľko dôležitých bodov.
<P>
V súčasnosti sa politika Európskej únie, ako aj politika Rady a predsedníctva Európskej únie voči Kube riadi nasledujúcimi dokumentmi: spoločnou platformou Európskej únie pre rok 2006 a minuloročnými závermi Rady pre všeobecné záležitosti a vonkajšie vzťahy. Tieto dva dokumenty predstavujú základné usmernenia pre všetky členské štáty a ich postoj voči Kube, ako aj pre ich rozhovory o Kube s tretími krajinami. Dodávam, že jadrom politiky Európskej únie voči Kube je dodržiavanie ľudských práv.
<P>
Júnové zasadnutie Rady pre všeobecné záležitosti a vonkajšie vzťahy prinesie ďalšiu príležitosť na diskusiu o Kube. Slovinské predsedníctvo vyvíja úsilie, aby bola na tomto zasadnutí prijatá nová spoločná platforma. Dúfam, že tieto naše snahy budú úspešné. Ako som však už spomenul, táto téma nebude predmetom diskusie na májovom samite v Lime, ktorý bude stretnutím Európskej únie a krajín Latinskej Ameriky a Karibiku ako celku.
<P>
Na záver by som chcel povedať, že slovinské predsedníctvo si želá, aby tento samit priniesol nový impulz, alebo, ak mám parafrázovať pána dos Santosa, vytvoril novú dynamiku vo vzťahoch medzi Európskou úniou a krajinami Latinskej Ameriky a Karibiku. Som presvedčený, že Európsky parlament môže prostredníctvom diskusií, ako je táto dnešná, prispieť k dosiahnutiu tohto cieľa.
<SPEAKER ID="033" NAME="Jacques Barrot">
podpredseda Komisie. - (FR) Vážený pán predsedajúci, pán Salafranca, môžem Vás uistiť, že Komisia vyvinula najväčšie možné úsilie, aby tento samit priniesol skutočný úspech. Ako už povedal pán Schulz a pred chvíľou aj pán minister, samit v Lime musí vytvoriť skutočnú príležitosť na silný impulz vo vzťahoch medzi Latinskou Amerikou a Európou.
<P>
Mnohí z vás vrátane pána Schulza tu dnes zdôrazňovali, že zdieľame mnohé spoločné hodnoty. Medzi Európskou úniou a krajinami Latinskej Ameriky existuje spoločná podpora pre mnohostrannosť. Ak chceme, aby bol náš vplyv v zlepšenej globálnej organizácii cítiť, potom je úzka spolupráca medzi našimi regiónmi nevyhnutná. Reformy vo významných medzinárodných inštitúciách sa nám podarí presadiť jedine prostredníctvom rozsiahlych dohôd medzi Latinskou Amerikou a Európskou úniou. Na svete neexistuje žiadny iný región, s ktorým by sme na multilaterálnej úrovni spolupracovali tak úzko ako s Latinskou Amerikou.
<P>
Pán predsedajúci, teraz by som chcel v krátkosti odpovedať na niekoľko otázok. Prvá z nich sa týka rukojemníkov. Komisia samozrejme systematicky podporuje všetky snahy na dosiahnutie humanitárnej dohody o prepustení všetkých rukojemníkov a veľmi dobre tiež rozumie prejavom, ktoré na tento problém upozorňujú.
<P>
Chcel by som tiež povedať niekoľko slov v súvislosti s Kubou. Pán minister správne poznamenal, že otázka Kuby nebude centrálnou témou na programe samitu v Lime. Zároveň však chcem povedať, že politika Európskej únie voči Kube je politikou konštruktívnej angažovanosti. Nepodporujeme politiku izolácie alebo sankcií. Náš komisár pán Louis Michel bol nedávno na návšteve Kuby. Sme pripravení s Kubou spolupracovať v oblastiach spoločného záujmu, náš dialóg s touto krajinou však zahŕňa aj otázku dodržiavania ľudských práv.
<P>
Chceme tiež dosiahnuť pokrok v dohodách o pridružení. Plánujeme ho dosiahnuť so združením Mercosur a v roku 2009 by sme chceli dosiahnuť uzavretie dohody s Andským spoločenstvom.
<P>
Teraz by som chcel reagovať na niektoré poznámky, ktoré zazneli v tejto veľmi zaujímavej debate. Pani Belohorská upozornila na problém prístupu k vode, ktorý je veľmi dôležitý, a ktorý bol zahrnutý do návrhu vyhlásenia pre samit v Lime. Komisia podporuje projekty a programy pre prístup k čistej vode v niekoľkých krajinách.
<P>
Bola tu tiež spomenutá účasť zo strany občianskej spoločnosti. Občianska spoločnosť bude v rámci príprav na samit v Lime organizovať dve konferencie: konferenciu organizovanej občianskej spoločnosti (ESOSOC) a konferenciu mimovládnych organizácií a neorganizovaných spoločností. Komisia poskytla týmto konferenciám finančné krytie a na samite v Lime o nich bude predložená správa.
<P>
Odznela tu takisto otázka v súvislosti s cenami potravín, pričom je pravda, že nárast cien potravín bude mať určite vplyv aj na Latinskú Ameriku, kde už teraz žije vyše jedna tretina obyvateľov v chudobe. V niektorých krajinách, ako je napríklad El Salvador, sú ľudia veľmi závislí od potravín. Zvýšenie cien potravín bude mať samozrejme najväčší vplyv na obyvateľstvo, ktoré je už teraz veľmi zraniteľné. Táto otázka je samozrejme úzko spätá so stratégiu v oblasti biopalív. Ide o veľmi chúlostivú otázku, o ktorej sa určite oplatí diskutovať.
<P>
Bolo tu tiež spomenuté postavenie žien v Latinskej Amerike. Komisia je veľmi znepokojená situáciou v Latinskej Amerike, predovšetkým v Mexiku a Guatemale. Plne si tento problém uvedomujeme a snažíme sa proti nemu bojovať. Sme takisto veľmi povďační Európskemu parlamentu za jeho prácu v tejto oblasti.
<P>
Viem, že moje odpovede nie sú vyčerpávajúce, táto diskusia však bola veľmi užitočná a určite prispeje k vyššej kvalite samitu v Lime. Tento samit nám umožní dosiahnuť pokrok v dialógu s regiónom Latinskej Ameriky. Umožní nám tiež lepšie koordinovať naše úsilie dodržiavať dôležité medzinárodné lehoty, predovšetkým vo vzťahu k životnému prostrediu. Zároveň nám ponúka príležitosť zistiť, akým spôsobom môžeme podporovať demokratické riešenia štrukturálnych problémov, ktoré sú neodmysliteľnou súčasťou sociálnej súdržnosti. Európske inštitúcie musia, samozrejme, koordinovať svoje úsilie o diferencovaný prístup s cieľom prispôsobiť ho problémom jednotlivých štátov v danej oblasti.
<P>
Nakoniec by som sa chcel pochvalne vyjadriť k práci EuroLatu. Eurolat, t. j. Euro-latinskoamerické parlamentné zhromaždenie, bol zriadený na samite vo Viedni v roku 2006. Už teraz prináša cenný príspevok k spolupráci s touto oblasťou a zároveň posilňuje demokratickú vôľu na oboch stranách. V tejto súvislosti sme presvedčení, že Európsky parlament bude vzhľadom na svoje špeciálne väzby na túto oblasť prostredníctvom EuroLatu podnikať rozhodné kroky, ktoré prispejú k tomu, aby združenie medzi Európskou úniou a krajinami tohto regiónu zohrávalo čoraz dôležitejšiu strategickú úlohu.
<P>
Ešte raz by som sa chcel poďakovať všetkým poslancom a poslankyniam, ktorí tu dnes vystúpili a svojimi prejavmi prispeli k lepšej kvalite príprav na samit v Lime.
<SPEAKER ID="034" NAME="Predsedajúci">
. - Končím túto rozpravu na základe šiestich návrhov uznesení podľa článku 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok 24. apríla 2008.
<P>
Písomné vyhlásenia (článok 142)
<SPEAKER ID="035" NAME="Gyula Hegyi  " AFFILIATION="PSE">
písomne. - (HU) Nie náhodou sa o dažďových pralesoch v Latinskej Amerike hovorí, že sú pľúcami sveta. Naše podnebie a s ním aj naša budúcnosť závisia od toho, ako dobre sa nám podarí zachovať pôvodnú rozlohu týchto životodarných dažďových pralesov v Brazílii, Kolumbii, Ekvádore, Venezuele a ďalších juhoamerických krajinách, spolu s ich biodiverzitou a bohatou faunou a flórou. Preto je dôležité, aby sa ochrane životného prostredia a správnej politike v oblasti klímy pripisoval v rámci spolupráce medzi Európskou úniou a krajinami Latinskej Ameriky väčší dôraz. Nenásilná chamtivosť po ziskoch, vyrubovanie dažďových pralesov a pestovanie plodín na biopalivá sú v protiklade so základnými záujmami ľudstva. Z toho dôvodu musíme motivovať svojich priateľov v Latinskej Amerike, aby ukončili tieto deštruktívne aktivity. Najlepší spôsob, akým môžeme ochraňovať toto pôvodné prírodné bohatstvo, bez toho, aby sme rozhnevali domáce spoločenstvá, je ponechať pôdu vo vlastníctve ľudí a nechať týchto ľudí žiť aj naďalej svojím spôsobom života. Základným prvkom našej rozvojovej a podpornej politiky musí byť vzájomná pomoc pri dodržiavaní požiadaviek na ochranu životného prostredia.
