<CHAPTER ID="017">
Mobilizácia Európskeho fondu na prispôsobenie sa globalizácii: Švédsko/Volvo, Rakúsko/Štajersko, Holandsko/Heijmans (rozprava)
<SPEAKER ID="132" NAME="Predsedajúci">
Ďalším bodom je správa pána Reimera Bögeho v mene Výboru pre rozpočet o mobilizácii Európskeho fondu na prispôsobenie sa globalizácii: Švédsko/Volvo; Rakúsko/Štajersko; Holandsko/Heijmans - C7-0254/2009 -.
<SPEAKER ID="133" NAME="Reimer Böge" LANGUAGE="DE">
Vážený pán predsedajúci, dámy a páni, dnes v skutočnosti opäť diskutujeme o návrhu na mobilizáciu Európskeho fondu na prispôsobenie sa globalizácii. Obdobia medzi týmito správami sú stále kratšie. Tentoraz sa to týka žiadostí Švédska a Rakúska v súvislosti s prepúšťaním v automobilovom odvetví a Holandska v súvislosti s prepúšťaním v odvetví stavebníctva.
<P>
Rád by vám ešte raz pripomenul, že jediným účelom tohto fondu s ročným stropom 500 miliónov EUR je pomáhať pracovníkom, ktorí pociťujú dôsledky veľkých štrukturálnych zmien v usporiadaní svetového obchodu, a podporovať ich výhradne cez ďalšie vzdelávanie a odborné školenia a cez príležitosť opätovne získať primeranú prácu.
<P>
Pre nás je v tejto súvislosti osobitne dôležité vo všeobecnej rovine opäť zdôrazniť, že v budúcnosti by sa mali predkladať len samostatné návrhy alebo samostatné správy, a nie viacnásobné žiadosti na mobilizáciu Európskeho fondu na prispôsobenie sa globalizácii ako v tomto prípade, čo sa, dúfajme, stalo naposledy.
<P>
Chceli by sme ešte raz poukázať na to, že pomoc poskytovaná Európskym fondom na prispôsobenie sa globalizácii by nemala nahradiť opatrenia, za ktoré zodpovedajú spoločnosti na základe vnútroštátneho práva alebo kolektívnych zmlúv, ani opatrenia na reštrukturalizáciu spoločností alebo odvetví. Ostáva nám podrobiť kritike ešte jeden bod a Výbor pre zamestnanosť a sociálne veci v tomto určite nepoľaví. Ide konkrétne o to, že výdavkové rozpočtové prostriedky sa očividne systematicky presúvajú z Európskeho sociálneho fondu, no Európsky fond na prispôsobenie sa globalizácii je koniec koncov samostatný a špecifický nástroj s vlastnými cieľmi a termínmi.
<P>
Celková konkrétna suma pre tieto tri projekty, o ktorej dnes hovoríme a o ktorej musíme rozhodnúť tento týždeň, je 15,9 milióna EUR. Žiadosti Švédska a Holandska v tomto smere vychádzajú z právneho základu článku 2 písm. a), konkrétne najmenej 500 prepustených pracovníkov v období štyroch mesiacov v jednom podniku v jednom členskom štáte. Žiadosť Rakúska je založená na článku 2 písm. b), konkrétne najmenej 500 prepustených pracovníkov v období deviatich mesiacov, najmä v malých a stredných podnikoch. Ako som povedal, žiadosť Švédska sa týka celkovo 4 687 prepustených pracovníkov v spoločnosti Volvo, ktorá vyrába automobily, a 23 prepustených u dodávateľov a nadväzujúcich výrobcov. Švédsko na tento účel požiadalo o príspevok z Európskeho fondu prispôsobenia sa globalizácii (EGF) vo výške 9,8 milióna EUR.
<P>
Žiadosť Rakúska sa týka 744 prepustených v 9 podnikoch, z ktorých 400 má byť poskytnutá pomoc z Európskeho fondu na prispôsobenie sa globalizácii. Rakúsko na tento účel požiadalo o 5,7 milióna EUR. Súčasná žiadosť Holandska sa týka 570 prepustených pracovníkov v jednom podniku (Heijmans N.V.), z ktorých 435 pracovníkom má byť poskytnutá pomoc v celkovej sume okolo 386 000 EUR.
<P>
Podľa posúdenia Komisie spĺňajú tieto žiadosti kritéria oprávnenosti, s čím môžeme po podrobnom preskúmaní len súhlasiť. Bez toho, aby som chcel ovplyvňovať kolegov z Výboru pre zamestnanosť a sociálne veci, rád by som poukázal na to, že tento výbor, ako sme sa v tomto postupe dohodli, vyjadrí svoje stanovisko ešte pred prijatím rozhodnutia vo Výbore pre rozpočet a veľmi podrobne sa pozrie aj na jednotlivé detaily. Poukázal napríklad na to, že v prípade Švédska zo 4 687 spomenutých prepustených pracovníkov len 1 500 má byť poskytnutá pomoc.
<P>
V prípade spoločnosti Heijmans možno napríklad stanoviť, že dôjde k prepusteniu ďalších 400 ľudí, prevažne pracovníkov so zmluvami na dobu určitú, ktorí nie sú zahrnutí v tejto žiadosti. V tejto súvislosti sa budú vždy objavovať prípadné otázky, ktoré tu celkom oprávnene treba klásť, ale ktoré nám však nemôžu zabrániť, aby povolenie uvoľniť prostriedky, o ktoré krajiny požiadali, dostalo vo všeobecnosti zelenú.
<SPEAKER ID="134" NAME="Vladimír Špidla" LANGUAGE="CS">
Vážený pán predsedajúci, vážené poslankyne a vážení poslanci Európskeho parlamentu, rád by som poďakoval pánovi spravodajcovi za vyjadrenie podpory návrhu Komisie, ktorého cieľom je uvoľnenie prostriedkov z Európskeho fondu na prispôsobenie sa globalizácii a ktorý je reakciou na prepúšťania v automobilovom odvetví vo Švédsku a Rakúsku a v odvetví stavebníctva v Holandsku.
<P>
Vážený pán Böge, vaša podpora bola doplnená niekoľkými pripomienkami, najmä dvoma bodmi rozpočtovej povahy, o ktorých som mal už príležitosť hovoriť pri predchádzajúcej rozprave a ku ktorej by som sa chcel dnes vrátiť.
<P>
Prvý rozpočtový bod, ktorý ste predostreli, sa týka zdrojov financovania. Tvrdíte nám, že Európsky sociálny fond nemá byť jediným zdrojom financovania. Európsky fond na prispôsobenie sa globalizácii je z rozpočtového hľadiska špecifickým nástrojom, ktorý nemá k dispozícii svoje vlastné prostriedky. Prostriedky sa pred uvoľnením musia previesť, čo po prvé znamená, že musíme určiť rozpočtové položky, ktoré ponúkajú vhodné možnosti, a po druhé musíme navrhnúť rozpočtovému orgánu, aby uvoľnil takto určené sumy prostredníctvom pozmeňujúceho návrhu k rozpočtu. Táto činnosť sa vykonáva od prípadu k prípadu podľa potreby.
<P>
Je pravda, že Európsky sociálny fond bol doteraz hlavným zdrojom financovania. Nie je to len výsledkom podobnej povahy tohto fondu. Je to hlavne vďaka skutočnosti, že fond má k dispozícii významné množstvo prostriedkov. V roku 2009 má Európsky sociálny fond k dispozícii takmer 11 miliárd EUR v prostriedkoch na platby. Z tejto celkovej čiastky sa využilo do konca novembra 6 miliárd EUR. Celkový objem platieb v prospech Európskeho fondu na prispôsobenie sa globalizácii v roku 2009 predstavuje 53 miliónov EUR, t. j. 0,5 % pridelených rozpočtových prostriedkov Európskeho sociálneho fondu. Až doteraz metóda, ktorú sme zvolili a ktorá bola z istého hľadiska logická a ľahšia než iná, nezabrzdila ani neohrozila plnenie cieľov, ktoré má Európsky sociálny fond. Napriek tomu však súhlasím s tým, že je nevyhnutné diverzifikovať zdroje platieb, a môžem vás uistiť, že Komisia sa tejto téme venuje. Dúfam preto, že vám nabudúce budeme môcť predstaviť niekoľko možných scenárov.
<P>
Druhý bod, ktorý ste spomenuli, nie je výlučne rozpočtovej povahy, ale je skôr rozhodovacej povahy, keďže žiadate Komisiu, aby v budúcnosti predkladala svoje návrhy na uvoľnenie prostriedkov z Európskeho fondu na prispôsobenie sa globalizácii v samostatných dokumentoch. Komisia si je vedomá výhod tohto prístupu od prípadu k prípadu, ktorý by napríklad úplne odstránil riziko tajných dohôd či záruk. Je pravda, že pôvodne použitá metóda bola celkom prirodzeným postupom, ktorý do istej mieri uľahčoval administratívne riešenie problémov, ale podľa môjho názoru vecná a politická podstata hovorí veľmi jasne v prospech postupu od prípadu k prípadu a Komisia bude odteraz týmto spôsobom postupovať.
<SPEAKER ID="135" NAME="Lambert van Nistelrooij" LANGUAGE="NL">
Vážený pán predsedajúci, neobvyklá doba si vyžaduje neobvyklé opatrenia. Európa svojím Európskym fondom na prispôsobenie sa globalizácii, nástrojom ušitým na mieru, premieňa slová na činy. Hromadné prepúšťanie viac ako 700 riadnych pracovníkov v stavebnej spoločnosti Heijmans N.V. v Holandsku, nehovoriac o ďalších v zahraničí, napríklad v Belgicku a Spojenom kráľovstve, si vyžaduje cielené kroky. Odvetvie stavebníctva má dôležité miesto v regióne Brabantsko, kde aj bývam, a vplyvy masového prepúšťania tohto druhu ďaleko presahujú samotný región.
<P>
Kroky Európy sú správne zamerané na zachovanie odbornosti a zručností. Kríza pre ľudí znamená, že strácajú svoje pracovné miesta, i keď skúsenosť nám ukázala, že je veľký nedostatok zručných odborníkov zvlášť v stavebníctve. Centrum mobility spolu so zachovaním odbornosti a tiež pracovných miest tam, kde to je možné, je preto dobre zvolený nástroj pre spoločnosť Heijmans. Holandské ministerstvá spolu s regionálnymi orgánmi, napríklad regionálne orgány provincie Severné Brabantsko, teraz pracujú na tom, aby urýchlili presne cielené investície do projektov, infraštruktúry a stavebníctva. Snažíme sa tak ukázať ľuďom, ktorí strácajú svoje pracovné miesta, že predkladáme účinné riešenia aj z finančného hľadiska.
<P>
Opäť by som poukázal na to - zvlášť tento týždeň na pozadí samitu v Kodani - že veľmi naliehavo potrebujeme dodávky energie a opatrenia zamerané na energetiku v oblastiach stavebníctva a dopravy. Zmenili sme pravidlá v Parlamente v ďalších oblastiach. V tejto súvislosti by som vás chcel upozorniť na rýchlejšie vyplácanie finančných prostriedkov a zálohových platieb z regionálnych fondov, a preto musíme podporovať aktívne kroky Parlamentu. Bol by to prínos aj pre spoločnosť ako Heijmans, ktorá sa vždy zameriava na kontinuitu a kvalitu. V tomto duchu tieto tri návrhy, zvlášť návrh týkajúci sa spoločnosti Heijmans, bezvýhradne podporujeme.
<SPEAKER ID="136" NAME="Frédéric Daerden" LANGUAGE="FR">
Vážený pán predsedajúci, dámy a páni, počet žiadostí o poskytnutie prostriedkov z tohto fondu stále narastá. Hlavný dôvod je hospodárska kríza, ktorú náš kontinent prežíva.
<P>
Kríza ovplyvňuje základné odvetvia európskeho priemyslu, o čom svedčia tieto tri posledné žiadosti v automobilovej oblasti a oblasti stavebníctva, ktoré dostali kladnú odpoveď.
<P>
Rád by som využil túto príležitosť a pripomenul vám, že bez najnovšej revízie nariadenia, ktorým sa fond riadi, počas ktorej sa medzi kritériá oprávnenosti pridala aj hospodárska kríza, by z právneho hľadiska mnohé zo žiadostí, ktoré teraz dostávame, neboli mohli dostať kladnú odpoveď.
<P>
To dokazuje, že v čase krízy sa v rámci tejto inštitúcie Európskeho parlamentu, keď je prítomná politická vôľa, tvoria vysokokvalitné politické nástroje, ktoré majú naši spoluobčania k dispozícii. Politická vôľa môže stále hrať svoju úlohu, pretože po prečítaní správy spravodajcu pána Bögeho zisťujem, že podstatné body na zlepšenie fungovania fondu v nej sú: urýchliť prerokovávanie žiadostí, aby sme reagovali na krízu, ktorej čelíme, prestať predkladať žiadosti spoločne a používať financovanie aj z iných zdrojov než len z Európskeho sociálneho fondu.
<P>
V tomto poslednom bode najlepším riešením by bolo prideliť fondu samostatné platobné rozpočtové prostriedky ako pri iných fondoch, ale poznáme stanovisko Rady k tejto veci a plne chápem, čo pán komisár povedal.
<P>
Veľmi ma tešia prejavy dobrej vôle. V tejto súvislosti nepochybujem, že nesporná užitočnosť tohto fondu spolu s vôľou Parlamentu povedú k tomu, že sa dosiahnu naše ciele posilniť tento fond.
<SPEAKER ID="137" NAME="Marian Harkin">
v mene skupiny ALDE. - Vážený pán predsedajúci, Európsky fond na prispôsobenie sa globalizácii je konkrétnym vyjadrením solidarity s pracovníkmi, ktorí stratili svoje pracovné miesta v dôsledku veľkých štrukturálnych zmien v usporiadaní svetového obchodu.
<P>
Ako poslankyne a poslanci tohto Parlamentu môžeme byť do istej mieri spokojní, že dokážeme prispieť k zmierneniu niektorých priamejších vplyvov prepúšťania na týchto pracovníkov a naozaj im poskytnúť istú nádej do budúcnosti.
<P>
Našou úlohou by však nemalo byť len schváliť tento fond. Našou povinnosťou je urobiť všetko pre to, aby sa v pravom rade zaručilo, že všetky kritéria sa splnia, ale tiež urobiť, čo je v našich silách, aby sa zaručilo, že Európsky fond na prispôsobenie sa globalizácii vytvorí pridanú hodnotu.
<P>
Jedným z dôležitých problémov, ktorý predložil Výbor pre zamestnanosť, je, že opatrenia navrhnuté členskými štátmi dopĺňajú ďalšie opatrenia spolufinancované štrukturálnymi fondmi, a my naozaj potrebujeme viac než len jednoduché utvrdenie, že je to tak. Musí sa jasne preukázať, že je to tak, pretože nám to pomôže zabezpečiť pridanú hodnotu, o ktorej som hovorila.
<P>
Pridaná hodnota bude výsledkom aj toho, že EGF nenahradí opatrenia, ktoré sú v právomoci spoločností, ale ktoré sú významným doplnením opatrení prijatých na vnútroštátnej úrovni.
<P>
Keď už hodnotíme pridanú hodnotu Európskeho fondu na prispôsobenie sa globalizácii v rámci postupu rozpočtového preskúmania viacročného finančného rámca na obdobie 2007 - 2013, mal by to byť podľa môjho názoru trvalý proces a v tejto oblasti musíme byť ostražití.
<P>
Ďalšia záležitosť, ktorá vo mne vyvoláva isté obavy, je plnenie zásad rovnosti mužov a žien a nediskriminácia v rámci tohto fondu.
<P>
Pri týchto troch programoch zameraných na poskytnutie pomoci som si zbežne prezrela členenie podľa pohlavia a je v nich zastúpených 91 %, 72 % a 79 % mužov. Pozrela som sa na niektoré ďalšie programy, ktoré sme doteraz financovali, a je tu náznak, že oveľa väčšie percento finančných prostriedkov išlo prepusteným mužom. Môže ísť o štatistickú odchýlku alebo o situáciu, keď z toho či onoho dôvodu je väčší počet žiadostí pre pracujúcich mužov.
<P>
A na záver musíme pozorne vyhodnotiť všetky žiadosti, pretože je rozhodujúce, aby pomoc bola dostupná čo najrýchlejšie a najúčinnejšie.
<SPEAKER ID="138" NAME="Marije Cornelissen" LANGUAGE="NL">
Vážený pán predsedajúci, hneď na začiatku by som chcela uviesť, že môžeme schváliť využitie Európskeho fondu na prispôsobenie sa globalizácii (EGF) pre tieto tri žiadosti. Tieto žiadosti splnili kritériá, a tak prepustení pracovníci majú nárok na podporu z tohto fondu.
<P>
Chcela by som však využiť túto príležitosť a upozorniť na hlavný nedostatok EGF. V súčasnosti vytvárame spoločnú víziu budúcnosti hospodárstva a pracovného trhu v Európe. Rôzne politické skupiny v tomto Parlamente sa možno plne nezhodnú na tom, ako to presne robiť alebo ako ďaleko v tomto smere ísť, ale dosiahli sme primeranú dohodu o základnom smerovaní. Potrebujeme väčšiu udržateľnosť a väčšiu komplexnosť. Ak chceme dosiahnuť tieto ciele, musíme sa teraz chopiť príležitosti. Práve teraz, keď bojujeme s krízou, musíme prijať opatrenia, ktorými sa viac priblížime k tomuto trvalo udržateľnému hospodárstvu.
<P>
Podľa môjho názoru pri terajšej mobilizácii EGF niektoré príležitosti vychádzajú nazmar. Obrovská hanba je, že fond, jeden z našich nástrojov v boji proti kríze, neukazuje smer ďalšieho postupu. Musíme nabrať odvahu robiť správne rozhodnutia. Ak zabezpečíme, že ľudia, ktorí teraz strácajú svoje pracovné miesta v odvetviach znečisťujúcich životné prostredie, napríklad v automobilovom priemysle, sa radšej preškolia na prácu v udržateľných odvetviach s perspektívou budúcnosti, než by mali uviaznuť v minulosti, jasne ukážeme, akým smerom sa chceme pohnúť a zároveň to posunie inovatívne, komplexné a udržateľné hospodárstvo o krok vpred.
<SPEAKER ID="139" NAME="Hynek Fajmon" LANGUAGE="CS">
Vážený pán predsedajúci, dámy a páni, dnes diskutujeme o ďalších prípadoch týkajúcich sa uvoľnenia finančných prostriedkov z Európskeho fondu na prispôsobenie sa globalizácii. Ide o to, či majú byť peniaze, o ktoré žiadali vlády Švédska, Rakúska a Holandska v súvislosti s prepúšťaním v podnikoch pôsobiacich v automobilovom odvetví a odvetví stavebníctva, týmto štátom poskytnuté. V minulosti sme už niekoľko podobných príspevkov schválili. Podľa môjho názoru ide však o nesprávne opatrenie a Európska únia by v ňom nemala pokračovať. Na podporu tohto postoja by som rád uviedol dva argumenty.
<P>
Po prvé, toto opatrenie je nespravodlivé. Globalizácia alebo skôr konkurenčný tlak sa týka takmer všetkých zamestnancov a zamestnávateľov v malých podnikoch v EÚ. V Európe v dôsledku toho každý deň jednak zaniká, ale aj vzniká mnoho pracovných miest. Podpora pri strate pracovných miest je však poskytovaná v EÚ na európskej úrovni len v prípadoch veľkých spoločností, kde dochádza k dostatočne vysokej strate pracovných miest. Ľudia prepustení z malých podnikov sa nemôžu dostať k takejto forme podpory. Ide preto o selektívne a v konečnom dôsledku nespravodlivé opatrenie.
<P>
Po druhé, toto je problém, ktorý sa má podľa môjho názoru riešiť na vnútroštátnej úrovni, pretože na tejto úrovni existujú dostatočné prostriedky, informácie a politiky.
<SPEAKER ID="140" NAME="Miguel Portas" LANGUAGE="PT">
Vážený pán predsedajúci, budeme hlasovať za podporu pre prepustených pracovníkov vo Švédsku, Rakúsku a Holandsku. Každá žiadosť mobilizovať tento fond však vo mne vyvoláva ešte väčšie pochybnosti o jeho spravodlivosti a účinnosti.
<P>
Po prvé, čo sa týka účinnosti, fond v roku 2009 podporil 16 000 pracovníkov, sotva kvapku v mori prepustených pracovníkov, a vynaložil 53 miliónov EUR z celkovej sumy 500 miliónov EUR. Po druhé, čo sa týka spravodlivosti, prečo švédskeho pracovníka v automobilovom odvetví podporíme do výšky 6 500 EUR, zatiaľ čo rakúsky pracovník v automobilovom odvetví dostane 14 300 EUR?
<P>
Ako toto vysvetlím portugalskej pracovníčke v textilnom odvetví, ktorej podpora bola sotva 524 EUR, keď jej kolegyňa v Katalánsku dostane 2 000 EUR? Čo je však horšie, prečo v žiadosti Holandska pracovníci s pracovnými zmluvami na dobu určitú nedostali žiadnu podporu, keď boli najviac zasiahnutí? Tento fond nemožno ďalej používať tak, aby zväčšoval rozdiely medzi nezamestnanými alebo zvýrazňoval nerovnosti medzi bohatými a chudobnejšími krajinami.
<SPEAKER ID="141" NAME="Marta Andreasen">
v mene skupiny EFD. - Vážený pán predsedajúci, Európska únia vytvorila rozpočtové nástroje s cieľom poskytovať podporu pracovníkom, ktorí sú prepúšťaní v dôsledku veľkých štrukturálnych zmien v usporiadaní svetového obchodu, čo Európska únia priamo či nepriamo ovplyvnila.
<P>
To však nepredstavuje systematický prístup. Dotovanie odborného vzdelávania tých, čo stratili svoje pracovné miesta v niektorých priemyselných odvetviach, nevyrieši situáciu spomenutých odvetví, ani nepomôže vytvoriť alternatívne odvetvie, ktoré prevezme túto pracovnú silu. Toto je len plytvanie peniazmi daňovníkov. Ak by Európska únia chcela skutočne pomôcť Európe z krízy, mala by skúmať jej príčiny a pracovať na nich, no ona sa radšej tvári ako charita, ktorá príde a zachráni chudobných.
<P>
Takýmto krokom Európska únia, samozrejme, spočiatku získa späť podporu tých, ktorých sa to týka. Správa a návrh uznesenia navrhnuté na hlasovanie však nenaznačujú, aký bude rozsah tejto dotácie, t. j. koľko odvetví a koľko spoločností v danom odvetví to pokryje. Najviac nás však trápi to, že správa kladie dôraz na potrebu urýchliť vyplácanie dotácií bez toho, aby vôbec spomenula potrebu poskytnúť dôkaz, že tieto finančné prostriedky idú správnym ľuďom na správny účel. Čo je horšie, správa nevyžaduje pravidelné monitorovanie účinkov danej dotácie a prenecháva toto vyhodnotenie na všeobecné hodnotenie programov v rozsahu postupu viacročného finančného rámca na roky 2007 - 2013.
<P>
Vážené kolegyne, vážení kolegovia, hovoríme o peniazoch daňovníkov, z ktorých mnohí tiež stratili svoje pracovné miesta a nedostávajú žiadne dotácie a mnohí zažívajú vážne finančné problémy. Ako môžeme zaobchádzať s ich peniazmi s takou neúctou? Toto uznesenie odmietnem a vyzývam vás, aby ste urobili to isté.
<SPEAKER ID="142" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, v Európskom fonde na prispôsobenie sa globalizácii má Európska únia rozpočtový nástroj poskytujúci finančnú podporu pracovníkom, ktorí pociťujú dôsledky veľkých štrukturálnych zmien v usporiadaní svetového obchodu. V súčasnosti Európsky fond na prispôsobenie sa globalizácii poskytuje priamu pomoc aj ľuďom, ktorí pociťujú tieto dôsledky v mojej krajine. Pri mnohých príležitostiach som poukázala na to, že Európsky fond na prispôsobenie sa globalizácii nesmie byť mylne považovaný za záložné riešenie pre nadnárodné spoločnosti, ale musí pomáhať priamo občanom, ktorých táto situácia zasiahla. Z toho dôvodu podporujem kontrolné mechanizmy a rada by som videla pravidelné správy o napredovaní zo Štajerska. Tento fond sa používa presne tam, kde to spoločnosť najviac potrebuje, a to na pomoc priamo ľuďom, ktorých táto situácia zasiahla. Treba to brať ako čosi pozitívne, čo Európska únia robí pre svojich občanov.
<SPEAKER ID="143" NAME="Paul Rübig" AFFILIATION="PPE">
(DE) Vážený pán predsedajúci, vážený pán komisár, som veľmi rád, že dnes diskutujeme o tom, ako možno bojovať s globálnou krízou a najmä s nezamestnanosťou. To, samozrejme, ovplyvňuje nevinné podniky, ktoré majú jednoducho príliš málo prichádzajúcich objednávok a následne nemajú žiadny obrat. Trpia tak aj nedostatkom likvidity, čím strácajú svoju úverovú bonitu.
<P>
Som vďačný, že dôraz sa tu kladie zvlášť na malé a stredné podniky. Som presvedčený, že pomoc na transformáciu je zvlášť dôležitá na to, aby mohli ďalej pracovať a boli schopní využiť všetky vhodné nové príležitosti na trhu. Mali by sme dôkladne analyzovať výsledky tohto financovania, aby sme zistili, kde sme použili najlepší postup, kde sme v skutočnosti boli schopní pomôcť zabezpečiť pracovné miesta a predovšetkým kde sa nám podarilo opäť začleniť prepustených pracovníkov do trhu práce čo najrýchlejšie a najúčinnejšie.
<P>
Teraz ide o rýchle poskytnutie pomoci, a preto aj ja podporujem čo najrýchlejšiu mobilizáciu fondu najmä v Štajersku v Rakúsku, kde je ovplyvnený celý región zameraný na výrobu automobilov a kde je mnoho zúčastnených dodávateľov, čo je, samozrejme, zvlášť dôležité pre infraštruktúru. Myslím si, že je dobré, že dávame týchto 5,7 milióna EUR k dispozícii. V tejto súvislosti by som sa však rád opýtal, či vo všetkých prípadoch, o ktorých tu dnes kladne rozhodneme, sa budú robiť analýzy a či to nebudú len peniaze vyhodené von oknom a tiež či dostaneme dôkaz, že to smeruje k obnove alebo že sa zakladajú nové podniky a že čulé hospodárske aktivity v budúcnosti umožnia tomuto regiónu, aby bol opäť taký životaschopný ako doteraz. Ďakujem, pán komisár.
<SPEAKER ID="144" NAME="Evelyn Regner" AFFILIATION="S&amp;D">
(DE) Vážený pán predsedajúci, žiadosť Rakúska o pomoc z Európskeho fondu na prispôsobenia sa globalizácii (EGF) sa týka bývalých zamestnancov celkovo deviatich dodávateľov automobilových komponentov v Štajersku. Ak sa na tento prípad pozrieme bližšie, okamžite pochopíme, že je to klasický prípad pre EGF, konkrétne na poskytnutie pomoci na nápravu. EGF môže poskytnúť presne to, a nato bol aj vytvorený, inak povedané, poskytnúť pomoc tým, ktorí priamo pociťujú negatívne účinky globalizácie a ktorí v dôsledku náhlej straty svojich pracovných miest musia znášať následky nezodpovednosti špekulantov na finančných trhoch.
<P>
Pre Štajersko je, nanešťastie, charakteristická jeho závislosť od automobilového priemyslu. Znamená to, že súčasný prepad na trhu, najmä pokles dopytu po automobiloch, mal na celý región vážny dosah. Predaj automobilov klesol o 59,4 %. V tejto súvislosti 5,7 milióna EUR predstavuje výbornú investíciu do opätovného začlenenia prepustených pracovníkov do trhu práce. Inak povedané, táto investícia umožní pracovníkom navštevovať nadácie zamerané na zamestnanecké programy na miestnej úrovni, konkrétne pre automobilový sektor, a súčasne uľahčí vykonávať opatrenia zamerané na prípravu pracovníkov a ich kvalifikácie.
<SPEAKER ID="146" NAME="Milan Cabrnoch" AFFILIATION="ECR">
(CS) Vážené dámy, vážení páni, v tomto týždni musíme vyjadriť naše stanovisko k návrhu Európskej komisie uvoľniť finančné prostriedky z Európskeho fondu na prispôsobenie sa globalizácii v troch prípadoch: Švédsko, Holandsko a Rakúsko. Nanešťastie, opäť musíme rozhodovať o troch nesúvisiacich a veľmi odlišných prípadoch.
<P>
Chcel by som zdôrazniť, že Európsky parlament už raz žiadal Komisiu, aby sa jednotlivé žiadosti o uvoľnenie prostriedkov predkladali a prerokovávali samostatne. Žiadosti opäť sprevádza celý rad nejasností. V prípade žiadosti Švédska nie je napríklad jasné, aký veľký objem prostriedkov sa použije, a v prípade žiadosti Rakúska je zarážajúci objem požadovaných prostriedkov na jednu osobu, ktorá stratila svoje pracovné miesto. Kým v predošlých projektoch sa žiadalo o sumy niekoľko sto eur na osobu, Rakúsko žiada 14 300 EUR na jedného nezamestnaného. Stále nie sme presvedčení o tom, že návrhy zodpovedajú zámeru, s ktorým bol globalizačný fond na prispôsobenie sa globalizácii vytvorený, a uvoľnenie prostriedkov nepodporíme.
<SPEAKER ID="147" NAME="Paul Rübig" AFFILIATION="PPE">
(DE) Vážená páni predsedajúca, chcel by som použiť modrú kartu, jednoducho aby som napravil jeden bod. Podpora v Rakúsku sa neposkytuje len jednej osobe.
<SPEAKER ID="148" NAME="Franz Obermayr" AFFILIATION="NI">
(DE) Vážená pani predsedajúca, ako vidíte, ide výhradne o problém Rakúska, a Štajersko, jedna z našich spolkových krajín, ktoré bolo vážne zasiahnuté, nás veľmi znepokojuje na jednej strane tým, že viac ako polovica jeho populácie pracuje v automobilovom priemysle, a na strane druhej, samozrejme, tým, že neúmerne vysoké percento týchto produktov je určené na vývoz. Celosvetový pokles dopytu mal za následok celkovo 744 prepustených, ako už bolo spomenuté, a veľmi nás teší, že 400 ľudí z týchto prepustených dostane podporu cez Európsky fond na prispôsobenie sa globalizácii. To veľmi vítame.
<P>
V tomto prípade - a musím to vysvetliť aj s ohľadom na to, čo povedal predchádzajúci rečník - nejde o dotácie na jednoduchú reštrukturalizáciu. Ide o podporu jednotlivých pracovníkov formou pomoci so životnými nákladmi, ako aj formou opatrení na ďalšie odborné vzdelávanie. V tejto súvislosti súhlasím s pani Cornelissenovou, ktorá povedala, že toto ďalšie vzdelávanie musí byť zamerané najmä do budúcnosti. Potrebujeme mať pracovníkov lepšie vyškolených pre budúcnosť a preškolenie v oblastiach technológií a obnoviteľných energií je určite zmysluplný krok. Štajersko to určite podporí.
<SPEAKER ID="149" NAME="Gunnar Hökmark" AFFILIATION="PPE">
(SV) Vážená pani predsedajúca, v rozprave ako táto je dobré mať na pamäti, že je to globalizácia, vďaka ktorej je Európa bohatá a ktorá vytvárala pracovné miesta a prinášala investície. Vývoz otváral cestu, aby vznikali nové malé, stredné a veľké podniky. Dovoz dával občanom príležitosti žiť dobrý život s lacnými výrobkami a službami, ktoré spolu viedli k hospodárskej obnove.
<P>
Zmeny sa dejú vo veľkom rozsahu, čo umožňuje vznik nových podnikov, nových pracovných miest a nových príležitostí. Tieto rozsiahle zmeny zanechávajú svoju stopu na celej spoločnosti a nikdy by sme sa nemali pokúšať brzdiť ich. Musíme však uľahčiť prechod tým, na ktorých táto situácia mala priamy dosah. Každý členský štát by mal mať povinnosť zaručiť, že prechod prebehne hladko a spôsobom, ktorý ponúkne mnoho príležitostí.
<P>
Európska únia nemôže poskytnúť takéto príležitosti z jediného fondu. Zmeny sú príliš veľké a príliš výrazné. Ak si myslíme, že to možno vyriešiť pomocou fondu pre prispôsobenie sa globalizácii, potom neuvádzame skutočný obraz danej situácie. Boli sme proti vytvoreniu takéhoto fondu. Keď však ide o automobilový priemysel, uvedomujeme si, že Európa je v súčasnosti v osobitnej situácii, s veľkým počtom rôznych druhov pomoci na európskej a vnútroštátnej úrovni. Ohrozuje nás nielen deformácia, ktorá pramení z poskytovania verejných dotácií individuálnym hráčom, ale aj rast tejto deformácie v prípade, že podniky a priemysel v rôznych regiónoch nebudú schopné získať primeranú podporu. Vzhľadom na túto situáciu budeme hlasovať za tento návrh, pretože v procese dotácií sme zašli už tak ďaleko, že ak by sme pomoc neposkytli, hospodárska súťaž by sa narušila. Radi by sme však zdôraznili, že v budúcnosti takto ďalej už nemôžeme pokračovať.
<SPEAKER ID="150" NAME="Elisabeth Morin-Chartier" AFFILIATION="PPE">
(FR) Vážená pani predsedajúca, rada by som zdôraznila skutočnosť, že Európsky fond na prispôsobenie sa globalizácii, ktorý sme vytvorili, je určený pre pracovníkov na zvýšenie ich schopnosti uplatniť sa na trhu práce. V tejto oblasti však musíme skutočne urobiť zásadné opatrenia. Toto je prístup, ktorý používame pri skúmaní prípadov v rámci skupiny v Európskom fonde na prispôsobenie sa globalizácii, aby sme zabezpečili, že pracovníci sa môžu začleniť do pracovného procesu a ostať zamestnaní, pretože bez profesionálnej integrácie nie je možná ani sociálna integrácia.
<P>
V druhom bode by som rada zdôraznila, že automobilové odvetvie bolo veľmi vážne zasiahnuté, a preto vyzývam výrobcov automobilov, na ktorých mala kríza vážny dosah, aby prispôsobili svoje výrobky tak novým environmentálnym cieľom, ako aj novým potrebám zákazníkov. V stávke je budúcnosť tohto odvetvia.
<P>
Na záver vyzývam každého, aby podporil Výbor pre rozpočet v jeho návrhu - a ďakujem aj spravodajcovi pánovi Bögemu za jeho návrh - a žiadam, ako už urobil pán kolega Rübig, aby sa účinky našich politík monitorovali.
<SPEAKER ID="151" NAME="Silvia-Adriana Ţicău" AFFILIATION="S&amp;D">
(RO) Minulý rok sme schválili viaceré pridelenia podobných súm finančných prostriedkov z Európskeho fondu na prispôsobenie sa globalizácii, aby sme poskytli dodatočnú podporu pracovníkom, ktorí pociťujú dôsledky veľkých štrukturálnych zmien v usporiadaní svetového obchodu. Hospodárska kríza má drastický vplyv na celosvetový obchod.
<P>
Môžem vám povedať, že v regióne, z ktorého pochádzam, bolo v priebehu minulého roka prepustených zruba 2 500 pracovníkov v železiarskom a oceliarskom priemysle, približne 700 pracovníkov v lodiarskom priemysle a bolo oznámené, že sa chystá prepustenie okolo 6 000 pracovníkov v odvetví železničnej dopravy. Preto som presvedčená, že je pre nás dôležité, aby sme boli pripravení na nárast podobných žiadostí v roku 2010, ku ktorému dôjde v dôsledku hospodárskej krízy. Platný postup musí byť nekomplikovaný, aby štáty a príjemcovia mohli mať k fondu jednoduchý prístup. Švédsko predložilo svoju žiadosť v júni, Rakúsko v júli a Holandsko v auguste, z čoho vyplýva, že od ich žiadostí uplynulo už niekoľko mesiacov. Z toho dôvodu som presvedčená, že postup musí byť jednoduchý.
<SPEAKER ID="152" NAME="Seán Kelly" AFFILIATION="PPE">
Vážená pani predsedajúca, keďže som tu sedel pred niekoľkými týždňami, keď Parlament hlasoval za finančnú podporu na prispôsobenie sa globalizácii pre mojich voličov v Limericku, ktorí boli prepustení v dôsledku presídlenia spoločnosti Dell do Poľska - a túto jar aj pracovníci spoločnosti Waterford Crystal požiadajú o rovnakú pomoc - jednoznačne podporujem návrhy pre Švédsko, Rakúsko a Holandsko, ktoré tu dnes boli predložené.
<P>
Bolo tu spomenutých niekoľko anomálií a ja ich veľmi krátko zopakujem. Po prvé, myslím si, že sa musí prihliadať na termín podania. Po druhé, časové rozpätie musí odrážať dĺžku kurzu, nie iba presne dva roky, ako je to v súčasnosti. Po tretie, čo sa týka administratívnych postupov, je veľmi dôležité, aby sa táto pomoc nestratila, konkrétne v štátnych agentúrach. Po štvrté, a čo je dôležitejšie, najväčšia pomoc by sa mala poskytovať podnikateľom. Tridsaťpäť percent začínajúcich spoločností v EÚ založili ľudia, ktorí boli nezamestnaní. Ak sa im pomôže, prinesie to dobré výsledky. Núdza je matkou nápadu a myslím si, že im ponúkame pomoc v najväčšom možnom rozsahu.
<SPEAKER ID="153" NAME="Andreas Mölzer" AFFILIATION="NI">
(DE) Vážená pani predsedajúca, ak predpokladáme, že väčšina pracovných miest v Európe, nielen v mojej krajine, v Rakúsku, je ohrozená v dôsledku vplyvov globalizácie, potom musíme brať do úvahy predovšetkým to, že mladí pracovníci, z ktorých niektorí ešte neboli registrovaní ako nezamestnaní, pretože práve ukončili vzdelávací kurz alebo školu, sú v dôsledku toho ohrození. Zvlášť musíme zabezpečiť - a to platí hlavne pre Rakúsko - aby sme použili tento druh opatrení na podporu tých pracovníkov, ktorí sa musia prvý raz začleniť do trhu práce, a aby sme im dali príležitosť vrátane pomoci z Európskej únie vstúpiť na európsky trh práce.
<SPEAKER ID="154" NAME="Vladimír Špidla" LANGUAGE="CS">
Vážené dámy a vážení páni, podľa môjho názoru rozprava jasne ukázala, že Európsky fond na prispôsobenie sa globalizácii funguje, a môžeme konštatovať, že sa už použil v niekoľkých desiatkach prípadov a vždy priniesol značný prospech ľuďom, ktorí tento fond využili. Ako komisár som sa vždy snažil oboznámiť sa s výsledkami na danom mieste, čo, samozrejme, nie je žiadna riadna analýza, ale len priama skúsenosť, a milo ma prekvapila skutočnosť, ako kladne sa tento fond hodnotí v oblastiach, kde fungoval.
<P>
Rozprava predostrela celý rad otázok, ktoré sú vážne, na ktoré je potrebné odpovedať a ktoré si vyžadujú jasné a realistické stanovisko. Po prvé je to myšlienka, že fond môžu využívať len veľké spoločnosti. Skúsenosť, našťastie, ukazuje, a to bol aj náš pôvodný zámer, že fond môže využívať ktokoľvek bez ohľadu na to, či ide o veľkú alebo malú krajinu, alebo o veľkú či malú spoločnosť. Nanovo upravené pravidlá jasne poskytujú možnosti využitia tohto fondu aj v prípade zamestnancov malých a stredných podnikov, ktoré sú v oblastiach alebo v odboroch zasiahnutých krízou. Fond tak funguje bez diskriminácie a nikoho neznevýhodňuje.
<P>
Rád by som tiež zdôraznil základnú charakteristiku tohto fondu, t. j. pomáhať ľuďom a nie spoločnostiam, a z tohto pohľadu ho nemôžeme vnímať ako nástroj, ktorý udrží pri živote spoločnosti, ktoré z ekonomického hľadiska nemajú reálnu nádej na fungovanie, práve naopak. Fond pomáha prepusteným ľuďom rýchlejšie si nájsť prácu v tých oblastiach, kde práca existuje. To je preto fond, ktorý v princípe implementuje reštrukturalizáciu a uľahčuje ju.
<P>
V jednom vystúpení bola zmienka o obavách o rodovej nerovnosti a myslím si, že to bolo vo vystúpení pani poslankyne Harkinovej. Táto nerovnosť, ktorá na úrovni správ naozaj existuje, je len potvrdením toho, že táto kríza, hlavne vo svojej prvej fáze, výrazne zasiahla priemyselné odvetvia, v ktorých dominujú muži. Aj dnes hovoríme o automobilovom priemysle a stavebníctve, čiže o dvoch priemyselných odvetviach, v ktorých dominujú muži. V celkových číslach sú to preto muži, ktorým fond poskytol väčšiu pomoc. Táto kríza špecifickým spôsobom zmenila štruktúru trhu práce a všimol som si výrok prezidenta Obamu, ktorý konštatoval, že na konci tohto roka väčšina pracovníkov aktívne pôsobiacich na trhu práce v Spojených štátoch budú ženy. Aj v Spojených štátoch tak kríza mala veľmi výrazný dosah na odvetvia, v ktorých dominujú muži. Čo sa týka tejto otázky, v koncepte alebo štruktúre fondu nie je prítomná žiadna rodová nerovnosť.
<P>
V rozprave sa tiež vyskytlo niekoľko úvah, samozrejme, o tom, ako by bolo možné fond doplniť a zlepšiť. Musím povedať, že Komisia, samozrejme, nepovažuje fond za čosi nemenné, čo sa objavilo ako Pallas Aténa z Diovej hlavy. Ide o inštitúciu pre ľudí, ktorú možno na základe skúsenosti a rozpravy vždy zlepšovať. Podľa môjho názoru tu preto neexistujú žiadne zásadné prekážky.
<P>
Ďalšia otázka sa týkala špecifického spôsobu financovania, inými slovami začlenenia fondu do rozpočtu ako samostatných rozpočtových položiek. Určite ide o otázku, o ktorej sa bude rokovať na politickej úrovni, ale z finančnej perspektívy touto cestou nebolo možné dosiahnuť výsledok, a myslím si, že to, že sme mobilizovali prostriedky iným, ale účinným spôsobom, je veľmi cenné.
<P>
Vážené dámy a vážení páni, chcel by som konštatovať, že zmenené pravidlá a tlak krízy nepochybne vedú k situácii, že bude viac samostatných prípadov, ale ako som už povedal, Komisia akceptuje význam argumentov, ktoré sú na strane používania postupu od prípadu k prípadu, a z toho dôvodu budeme postupovať podľa tejto metódy.
<P>
Na záver by som rád poďakoval poslankyniam a poslancom Výboru pre rozpočet a všetkým poslancom, ktorí sa týmto problémom zaoberali, pretože z rozpravy jasne vyplynulo, že zvážili všetky sporné záležitosti, ktoré sa vyskytnú pri každom komplikovanom rozhodovaní. Podľa môjho názoru z rozpravy a z návrhu Komisie tiež jasne vyplynulo, že všetky tieto prípady spadajú do rámca fondu na prispôsobenie sa globalizácii. Som preto rád, že vaša rozprava tento názor Komisie potvrdila, a očakávam, že aj hlasovanie sa bude vyvíjať týmto smerom, alebo aspoň v to dúfam.
<SPEAKER ID="155" NAME="Reimer Böge" LANGUAGE="DE">
Vážená pani predsedajúca, nemám čo dodať k tomu, čo povedal pán komisár. Podporujem to, čo povedal, zvlášť jeho záverečné pripomienky o otázkach budúceho rozvoja Európskeho fondu na prispôsobenie sa globalizácii vo vzťahu k ostatným programom, najmä k Európskemu sociálnemu fondu, o ktorom budeme, samozrejme, mať ďalšiu náročnú spoločnú rozpravu.
<P>
Je úplne jasné, že Európsky fond na prispôsobenie sa globalizácii nemôže neutralizovať dôsledky štrukturálnych zmien, ani nemôže prijať a prekonať problémy globalizácie, a to, samozrejme, nie je ani jeho plánovaný účel. Určite však môže pomôcť jednotlivcom, ktorých sa to týka a ktorí sa po prepustení ocitli v ťažkej situácii z hľadiska zamestnania, a cez dosiahnutú kvalifikáciu môžu dostať príležitosť opäť získať nádej a nájsť si prácu. To je čosi, čo by sme napriek rozprave o subsidiarite, ktorá, samozrejme, v tejto súvislosti tiež zohráva svoju úlohu, mali podporiť a uvítať ako doplnkový fond k všetkým opatreniam v rámci Európskeho sociálneho fondu, ktorý tiež máme.
<P>
V tejto chvíli mi dovoľte povedať ešte jednu vec. Určite existujú programy jednak v národných rozpočtoch a jednak v európskom rozpočte, kde je viac dôvodov na spochybňovanie zmysluplnosti výdavkov, ako ich je pri fonde, ktorý poskytuje pomoc priamo ľuďom v ťažkej východiskovej situácii.
<SPEAKER ID="156" NAME="Predsedajúca">
Rozprava sa skončila.
<P>
Hlasovanie sa uskutoční v stredu.
