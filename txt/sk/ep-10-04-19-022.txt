<CHAPTER ID="022">
Hodnotenie a posúdenie akčného plánu pre dobré životné podmienky zvierat na obdobie 2006 - 2010 (krátke prednesenie)
<SPEAKER ID="194" NAME="Predsedajúci">
Ďalším bodom programu je správa pani Marit Paulsenovej v mene Výboru pre poľnohospodárstvo a rozvoj vidieka o hodnotení a posúdení akčného plánu pre dobré životné podmienky zvierat na obdobie 2006 - 2010.
<SPEAKER ID="195" NAME="Marit Paulsen" LANGUAGE="SV">
Vážený pán predsedajúci, životné podmienky zvierat sú niečím, na čom skutočne záleží väčšine občanov Európy. Životné podmienky zvierat sa netýkajú len zvierat. Týkajú sa aj našej identity, čo si myslíme, že predstavujeme, a čo si myslíme, že predstavuje Európa, čo pokladáme za hlavné znaky civilizácie; ide o úctu a o to, ako zaobchádzame s týmito našimi spolupútnikmi na ceste životom.
<P>
Podľa môjho posúdenia, ktoré Výbor pre poľnohospodárstvo a rozvoj vidieka podporuje, bola prevažná väčšina päťročného plánu prijatého Parlamentom v roku 2006 - ktorého spravodajkyňou bola pani Jeggleová - vykonaná pomerne uspokojivo. Jeden dôležitý kus skladačky chýba, a to je dodržiavanie. Preto som sa pri koncipovaní nadchádzajúceho päťročného plánu - o ktorom spolu s celým výborom dúfame, že sa prijme tento rok - zamerala na prísnejšie dodržiavanie platných právnych predpisov.
<P>
V súčasnosti sa to týka predovšetkým smernice o živote, životných podmienkach a chove ošípaných. Venuje sa tiež opakujúcemu sa problému diaľkovej prepravy zvierat, niekedy v otrasných podmienkach. Inými slovami, ide o dodržiavanie, kontrolu a sankcie stanovené v právnych predpisoch, smerniciach a nariadeniach, ktoré už boli prijaté.
<P>
Ďalej by som uvítala trochu nový prístup - konkrétne viac holistický prístup. Uvítala by som všeobecný akt o ochrane zvierat, ktorý by zavádzal základné normy pre Európu, EÚ a vnútorný trh a stanovoval minimálne úrovne.
<P>
Je to dôležité z dvoch dôvodov. Po prvé, kvôli konkurencii na vnútornom trhu v rámci Únie; inými slovami, žiadnej krajine nesmie byť umožnené získať konkurenčnú výhodu v dôsledku zanedbávania zvierat. Druhým a možno najdôležitejším dôvodom je to, že kladieme veľké nároky na európskych poľnohospodárov a výrobcov. Preto ich treba chrániť pred nespravodlivou konkurenciou z tretích krajín. Je nezmyselné klásť na nich také veľké nároky, ak nie sme pripravení zabezpečiť spravodlivý obchod. Okrem toho - a to nemusí byť veľmi populárne - musíme nejakým spôsobom za dobré životné podmienky zvierat platiť. Či to bude na mieste predaja alebo prostredníctvom daní, to bude predmetom inej rozpravy. Takisto musíme vytvoriť trvalú a dobre organizovanú sieť - a dobre počúvajte, čo teraz poviem: nie nový orgán, ale skôr koordinačné funkcie pre vynikajúce vedecké inštitúcie, ktoré v Európe už máme.
<P>
V neposlednom rade musíme začať riešiť otázku používania antibiotík v chove zvierat. Teraz nehovorím o riziku zvyškov antibiotík v potravinách, ale skôr o odolnosti voči antibiotikám - predovšetkým medzi zoonotickými baktériami -, čo predstavuje vážnu hrozbu pre verejné zdravie.
<SPEAKER ID="196" NAME="Chris Davies" AFFILIATION="ALDE">
Vážený pán predsedajúci, chcem hovoriť o právnom predpise, s ktorým bude pán komisár - ktorý bol päť rokov komisárom pre energetiku - určite dôverne oboznámený. Ide o smernicu o nosniciach, ktorá vyžaduje, aby do konca budúceho roka došlo k skvalitneniu noriem v oblasti životných podmienok zvierat týkajúcich sa klietok, v ktorých sú držané nosnice.
<P>
Myslel som si, že to bude stáť tisíce. V mnohých obchodných centrách to v skutočnosti stojí milióny, pretože si to vyžaduje rozsiahle priemyselné vybavenie. Mnohé krajiny smernicu dodržali. Mnohí poľnohospodári investovali peniaze, aby zabezpečili skvalitnenie noriem v oblasti životných podmienok zvierat na požadovanú úroveň, ale nemyslím si, že dosiahneme súlad v celej Európskej únii do konca budúceho roka.
<P>
Chcem vedieť, aké opatrenia prijme Komisia a aké opatrenia iniciuje, aby sa pokúsila o dosiahnutie dodržiavania.
<P>
Pani spravodajkyňa vyzvala na zákaz obchodu s vajcami, ktoré porušujú právne predpisy. Nie som si istý, či sa to dá urobiť. Chcem však vidieť, že sa Komisia aktívne pokúša dosiahnuť, aby členské štáty a ich poľnohospodári dodržali svoje záväzky a zlepšili normy v oblasti životných podmienok zvierat, a že existujú rovnaké podmienky pre všetkých.
<SPEAKER ID="197" NAME="Michel Dantin" AFFILIATION="PPE">
(FR) Vážený pán predsedajúci, pani Paulsenová, ďakujem vám za vašu správu. Chcel by som zatlieskať práci, ktorú vykonali rôzni tieňoví spravodajcovia v rámci prípravy tohto dokumentu, predovšetkým spravodajkyňa za moju skupinu pani Jeggleová.
<P>
Táto otázka v rôznych európskych krajinách rezonuje rôzne. Nie všetci výrobcovia alebo spotrebitelia vnímajú túto otázku rovnako. Napriek tomu sa európskym právnym predpisom postupne darí vytvárať veľmi prísnu normu, čo by sme podľa mňa mali lepšie využiť pri medzinárodných rokovaniach a predovšetkým pri kontrole dovážaných výrobkov.
<P>
Ako však už bolo povedané, tieto pravidlá so sebou prinášajú náklady a každý deň vidíme, ako tieto náklady pre poľnohospodárov a iné subjekty rastú, keď zároveň výrazne klesá ziskovosť poľnohospodárstva. Je to preto jasným opodstatnením spoločnej poľnohospodárskej politiky. Ak ročne minieme 100 EUR na obyvateľa na financovanie spoločnej poľnohospodárskej politiky, dobré životné podmienky zvierat sú dobrým dôvodom, prečo sú tieto finančné prostriedky potrebné.
<SPEAKER ID="198" NAME="Vasilica Viorica Dăncilă" AFFILIATION="S&amp;D">
(RO) Chcem zablahoželať pani Paulsenovej k tejto správe, ktorá ponúka riešenia v oblasti životných podmienok zvierat a riešenia problémov, ktoré táto otázka nastoľuje v európskej politike. Je dobre známe, že zdravie zvierat závisí od ich životných podmienok a určitého minimálneho biologického pohodlia, bez ktorého nemôžu plne vyjadriť svoju vitalitu vrátane ich prirodzeného správania v závislosti od zmien, ku ktorým dochádza v ich životnom prostredí.
<P>
Preto verím, že zlepšovanie a zvyšovanie konkurencieschopnosti v odvetví poľnohospodárstva treba na úrovni Európskej únie udržiavať podporou a dodržiavaním platných nariadení upravujúcich životné podmienky zvierat, ktoré musia takisto spĺňať požiadavky na ich ochranu. V súvislosti s tým by mali členské štáty zvážiť prehodnotenie svojich technológií chovu hospodárskych zvierat a nahradenie starých technológií novými, najmodernejšími a vysoko výkonnými technológiami, ktoré berú do úvahy fyziologické potreby zvierat a umožňujú využitie ich produktívneho biologického potenciálu v ideálnych podmienkach, výsledkom čoho bude aj oveľa lepšia bezpečnosť potravín. To prirodzene predpokladá pridelenie príslušných finančných prostriedkov do tejto oblasti a účinné využívanie podporných príležitostí, ktoré sa im núkajú, aby mohli členské štáty investovať do moderných inovatívnych riešení zameraných na zlepšenie životných podmienok zvierat.
<P>
Myslím si, že pri hľadaní najlepších riešení môže zohrať dôležitú úlohu zapojenie radových občanov a občianskej spoločnosti do vypracúvania a vykonávania programov v tejto oblasti prispôsobených konkrétnej situácii v každom členskom štáte.
<SPEAKER ID="199" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, životné podmienky zvierat sú tiež meradlom toho, aký sme my Európania civilizovaní. Európska únia musí zabezpečiť aktuálnosť právnych predpisov a fungovanie dohľadu. V súčasnosti sú v obidvoch týchto oblastiach nedostatky.
<P>
Bola tu spomenutá otázka prevozu zvierat. V televízii sme videli niekoľko krutých a tvrdých filmov a očakávali by sme v tejto záležitosti, tak ako v každej záležitosti týkajúcej sa životných podmienok zvierat, rýchle opatrenia zo strany Komisie, aby sme si boli istí, že sa so zvieratami zaobchádza dôstojne.
<SPEAKER ID="200" NAME="Andris Piebalgs">
člen Komisie. - Vážený pán predsedajúci, chcel by som sa poďakovať Parlamentu a konkrétne pani Paulsenovej za správu z vlastnej iniciatívy o akčnom pláne EÚ pre dobré životné podmienky zvierat. Správa je nielen odrazom toho, čo sa stalo, ale tiež obsahuje dôležité a užitočné nápady pre stratégiu v oblasti životných podmienok zvierat v budúcnosti.
<P>
Akčný plán prijatý v roku 2006 bol v podstate úspechom. Spojil rôzne iniciatívy EÚ do jednej vízie o životných podmienkach zvierat a jeho realizácia bola všeobecne uspokojivá. Na druhej strane súhlasí Komisia s názorom vyjadreným počas tohto zasadnutia podľa postupu "catch-the-eye", že uplatňovanie zostáva vážnym problémom a že aby sa dosiahlo správne uplatňovanie, treba udržať a zvýšiť úsilie.
<P>
Čo sa týka otázky pána Chrisa Daviesa, na túto konkrétnu otázku poskytneme písomnú odpoveď, ale v podstate možno povedať, že Komisia sa zameriava na uplatňovanie. Prijaté pravidlá treba uplatňovať. Nejde len o zásady právneho štátu, ale aj o spravodlivú súťaž.
<P>
Takisto sa zhodneme v tom, že je potrebné podporovať spravodlivú hospodársku súťaž medzi výrobcami z EÚ a výrobcami z krajín mimo EÚ. Životné podmienky zvierat sú takisto "neobchodnou otázkou", ktorú treba brániť a vysvetľovať počas rokovaní WTO. Z našej budúcej stratégie to musí jasne vyplývať.
<P>
Všimol som si výzvu na prijatie nového akčného plánu na roky 2011 - 2015 a som rád, že vám môžem oznámiť, že Komisia už začala v tomto smere pracovať. Našou ambíciou je vytvorenie novej stratégie pre životné podmienky zvierat, ktorá prijme holistický prístup, pričom do úvahy treba brať celkové náklady výrobcov z krajín EÚ a vplyv opatrení v oblasti životných podmienok zvierat na ich konkurencieschopnosť.
<P>
Ako sa uvádza v správe, v článku 13 Zmluvy o fungovaní Európskej únie sa zdôrazňuje potreba brať do úvahy všetky zvieratá. Myšlienka všeobecných európskych predpisov o životných podmienkach zvierat týkajúcich sa všetkých zvierat je tiež veľmi zaujímavá. Z takýchto všeobecných právnych predpisov by mohli vychádzať budúce iniciatívy vrátane právnych predpisov, ale aj informácií pre spotrebiteľa, vzdelávania, výskumu a podpory lepších noriem.
<P>
Takisto som si všimol a oceňujem podporu vytvorenia európskej siete referenčných centier pre životné podmienky zvierat. To by pomohlo inštitúciám EÚ, členským štátom a zainteresovaným subjektom v ich opatreniach na podporu iniciatív v oblasti životných podmienok zvierat.
<P>
Súhlasím s vaším názorom, že budúca stratégia by mala dôkladne zohľadňovať náklady a konkurencieschopnosť. Musíme zabezpečiť súdržnosť medzi našimi politikami a nezabúdať na celkovú udržateľnosť našich návrhov z globálneho hľadiska.
<P>
V správe sa tiež zdôrazňovalo, že rozpočet EÚ by mal zodpovedať našim ambíciám - predovšetkým poskytnutím dostatočných prostriedkov na výskum, nové technológie a techniky v oblasti životných podmienok zvierat. Tiež sa v nej zdôrazňovala potreba dostatočných prostriedkov na náležité monitorovanie a podporu výrobcov z krajín EÚ.
<P>
Ako som už povedal, Komisia víta všetky tieto myšlienky, ktoré kolektívne ukazujú, že životné podmienky zvierat zaujímajú popredné miesto medzi prioritami EÚ. Komisia plánuje predložiť novú stratégiu EÚ pre životné podmienky zvierat v roku 2011.
<SPEAKER ID="201" NAME="Predsedajúci">
Rozprava sa skončila. Hlasovanie sa uskutoční o dva týždne počas ďalšej schôdze v Bruseli.
<P>
Písomné vyhlásenia (článok 149)
<SPEAKER ID="994" NAME="Véronique Mathieu  " LANGUAGE="FR">
Otázka životných podmienok zvierat je dôležitá. Európske právne predpisy v tejto oblasti sa musia dôsledne uplatňovať tak, ako sa to odporúča v správe pani Paulsenovej. Tiež musíme zabezpečiť, aby sa normy v oblasti životných podmienok zvierat platné v EÚ uplatňovali recipročne na tovary vstupujúce na európske územie. Našich poľnohospodárov a európsky agropotravinársky priemysel naozaj nemožno pokutovať v čase, keď im vznikajú ďalšie náklady, aby splnili požiadavky EÚ. Normy v oblasti životných podmienok zvierat musia ísť ruka v ruke s európskou obchodnou politikou, s ochranou našich pracovných miest a poľovníckymi postupmi v rámci riadenia fauny, čo sú rozhodujúce faktory pre rovnováhu biodiverzity. Okrem toho by som chcela vyjadriť svoje výhrady voči vytvoreniu európskej siete referenčných centier pre ochranu a životné podmienky zvierat. Ako spravodajkyňa pre udeľovanie absolutória za rok 2008 decentralizovaným agentúram EÚ som si dobre vedomá problémov spojených so zriaďovaním agentúr, medzi ktorými, žiaľ, nie je žiadna súdržnosť. Túto otázku, ktorú skúma medziinštitucionálna pracovná skupina pre agentúry, treba vyriešiť ešte pred rozhodnutím o vytvorení akýchkoľvek nových agentúr.
