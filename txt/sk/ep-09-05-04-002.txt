<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Dámy a páni, pred pár dňami bolo piate výročie najväčšieho rozšírenia v histórii Európskej únie. Dňa 1. mája 2004 prejavilo sedemdesiatpäť miliónov ľudí z desiatich krajín strednej a východnej Európy a Stredozemia, konkrétne Estónska, Lotyšska, Litvy, Poľska, Českej republiky, Slovenska, Maďarska, Slovinska, Malty a Cypru, radosť z toho, že sa stali občanmi Európskej únie. Po tomto rozšírení pristúpili v roku 2007 Rumunsko a Bulharsko.
<P>
Možnosť uskutočniť tieto kroky bola jedným z najúžasnejších úspechov našej doby. Po šesťdesiatich rokoch útlaku, ktorým trpeli ľudia zo strednej a východnej Európy, predstavovalo rozšírenie EÚ zavŕšenie opätovného zjednotenia nášho kontinentu. Toto zjednotenie sa zakladá na spoločných hodnotách slobody, demokracie, právneho štátu a dodržiavaní ľudských práv a ľudskej dôstojnosti. Výsledkom tohto procesu je to, že EÚ nadobudla silu, rozmanitosť a kultúrne bohatstvo. Proces rozširovania bol a je obohacujúcou skúsenosťou pre všetky členské štáty aj pre EÚ ako celok.
<P>
Päť rokov po tejto historickej chvíli sa ukázalo, že rozšírenie je pre EÚ obrovským úspechom. Jeho význam pre každodenný život našich občanov naďalej rastie. Po komunistickom útlaku prispel proces rozšírenia k tomu, aby sa demokracia stala skutočnosťou, a k posilneniu stability na našom kontinente. Rozšírenie zvýšilo v nových členských štátoch životnú úroveň a poskytlo silný stimul pre hospodárstvo celej Európy, pretože aj staré členské štáty využili nové možnosti vývozu a investícií, ako aj väčší trh. Pristúpenie dvanástich nových krajín v podstate posilnilo pozíciu EÚ vo svete a ako medzinárodnému politickému a hospodárskemu aktérovi jej pridalo vážnosť.
<P>
Počas piatich rokov, ktoré od rozšírenia uplynuli, sme do Európskeho parlamentu a do ostatných inštitúcií Európskej únie úspešne integrovali nových členov. Naučili sme sa vychádzať si v ústrety a užšie spolupracovať. Väčšia a rozmanitejšia EÚ si však vyžaduje užšiu spoluprácu a väčšiu možnosť prijímať opatrenia.
<P>
Lisabonská zmluva obsahuje kľúčové reformy potrebné na prispôsobenie inštitúcií EÚ následkom rozšírenia a na to, aby získali postavenie, v ktorom dokážu riešiť naše problémy. Aj napriek tomu, že rokovania o ratifikácii Lisabonskej zmluvy sa ešte neukončili, mali by sme si byť istí, že začiatkom budúceho roka dosiahneme pozitívny výsledok, a dúfame, že výsledok bude pozitívny aj budúcu stredu v českom senáte.
<P>
(potlesk)
<P>
Dámy a páni, mali by sme byť mimoriadne radi, že dnes sme členmi tohto spoločenstva. Táto skutočnosť je veľmi pekne vyjadrená aj v Berlínskom vyhlásení z 25. marca 2007: "Je šťastím, že my, občania Európskej únie, sme zjednotení." Máme dôvod, aby sme boli radi a aby sme boli vďační.
<P>
Teraz musíme prejsť k dosť znepokojujúcej skutočnosti. Chcem vyjadriť našu obrovskú obavu v súvislosti s tragickou situáciou americko-iránskej novinárky Roxany Saberiovej, ktorá bola odsúdená na osem rokov väzenia za údajnú špionáž pre USA a ktorá sa v súčasnosti nachádza vo väznici Evin v Teheráne. V mene Európskeho parlamentu sa chcem pripojiť k predsedovi Európskej rady a prezidentovi USA a žiadať o okamžité a bezpodmienečné prepustenie Roxany Saberiovej.
<P>
(potlesk)
<P>
Prípad Roxany Saberiovej odzrkadľuje celkovú dramatickú situáciu v Iráne z hľadiska ľudských práv, ktoré sa od roku 2005 neustále porušujú, najmä v súvislosti s občianskymi a politickými právami, aj napriek skutočnosti, že Irán sa v rámci existujúcich medzinárodných nástrojov zaviazal podporovať a ochraňovať ľudské práva. Odsúdenie pani Saberiovej prichádza v kritickej chvíli, dva mesiace pred prezidentskými voľbami v Iráne a len krátko po snahe o zlepšenie vzťahov s Iránom zo strany USA a EÚ.
<P>
Veľmi ma znepokojuje, že pokiaľ ide o súčasný politický vývoj, pani Saberiovú by mohli využiť ako tromf pri rokovaniach a chcel by som čo najdôraznejšie odsúdiť tento zjavne politicky motivovaný krok. Chcel by som uistiť rodinu pani Saberiovej o našej solidarite a pevnom záväzku Európskeho parlamentu, ktorý spočíva v zabezpečení bezpodmienečného dodržiavania ľudských práv a demokracie v Iráne a na celom svete.
<P>
(potlesk)
<P>
Rád by som dodal, že nás informovali, že mladú iránsku ženu, ktorú obvinili zo spáchania trestného činu v období, keď bola neplnoletá, v súčasnosti popravili. Táto skutočnosť je v rozpore so všetkými predpismi medzinárodného práva a proti tomuto zločinu protestujeme.
<P>
(potlesk)
<P>
Na záver by som vás rád informoval, že po tragických udalostiach, ktoré sa odohrali minulý týždeň v holandskom Appeldoorne, som v mene nás všetkých tlmočil úprimnú sústrasť holandskej kráľovnej, rodinám obetí a holandským občanom a to, že všetci v Európe stojíme pri našich holandských priateľoch.
<P>
To boli oznámenia z mojej strany. Teraz pristúpime k bežnému programu.
