<CHAPTER ID="006-03">
3. Program Spoločenstva v oblasti zamestnanosti a sociálnej solidarity - Progress (
<P>
Pred začiatkom hlasovania:
<SPEAKER ID="087" NAME="Kinga Göncz" LANGUAGE="HU">
Rada by som povedala len niekoľko slov. Na jednej strane by som sa chcela poďakovať za pomoc, ktorú nám pri týchto veľmi náročných rokovaniach poskytli tieňoví spravodajcovia, za pomoc výboru, a čo je veľmi dôležité, za pomoc španielskemu predsedníctvu. Keď rokovania zastali, španielskemu predsedníctvu sa ich podarilo začiatkom roka opäť rozbehnúť.
<P>
Kompromis v podstate spočíva v tom, že Rada schválila text nástroja mikrofinancovania schválený Parlamentom v prvom čítaní, čo bolo dôležité pre rýchly štart. Ďalšou dôležitou časťou kompromisu je, že z programu Progress sa prerozdelí 60 miliónov EUR a 40 miliónov EUR z rezerv, zatiaľ čo finančné nástroje do výšky 20 miliónov EUR sa môžu opätovne využiť v rámci programu Progress na základe odporúčania Komisie. Chcela by som požiadať Radu, aby si prečítala text vyhlásenia vydaného v tejto veci, a malo by význam zverejniť ho v čase uverejnenia textu dohody v Úradnom vestníku.
<P>
V rukách tak budeme mať veľmi dôležitý nástroj krízového manažmentu. Rada by som požiadala všetkých o pomoc, aby sme zaistili, že sa táto informácia dostane k členským štátom, aby tak viac ľudí, ktorí majú problémy, mohlo využiť tento nástroj na začatie podnikania. V mene výboru a aj vo svojom mene vám môžem prisľúbiť, že budem monitorovať spustenie a následné fungovanie programu. Skutočne veríme, že to bude úspech.
<SPEAKER ID="088" NAME="Viviane Reding">
podpredsedníčka Komisie. - Vážený pán predsedajúci, myslím si, že je dôležité, aby som v mene Komisie predniesla vyhlásenie, o ktoré Parlament žiadal.
<P>
Finančný príspevok z rozpočtu Európskej únie na tento nástroj na obdobie od 1. januára 2010 do 31. decembra 2013 bol stanovený na 100 miliónov EUR a má sa čiastočne financovať 60 miliónmi z programu Progress. Pri predkladaní svojho návrhu rozpočtu Komisia ponechá dostatočnú nevyčlenenú rezervu pod výdavkovým stropom okruhu 1a, pričom rozpočtový orgán - Rada a Parlament - môže rozhodnúť o zvýšení sumy na program Progress na obdobie rokov 2011 - 2013 o maximálne 20 miliónov EUR v súlade s bodom 37 medziinštitucionálnej dohody zo 17. mája 2006 o rozpočtovej disciplíne a riadnom finančnom hospodárení.
