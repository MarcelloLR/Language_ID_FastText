<CHAPTER ID="012">
Program práce
<SPEAKER ID="022" NAME="Predseda">
Konečné znenie návrhu programu schôdze, ktoré pripravila Konferencia predsedov na svojom zasadnutí v stredu 10. februára 2010 v súlade s článkom 137 rokovacieho poriadku, bolo rozdané.
<P>
So súhlasom politických skupín by som chcel navrhnúť tieto zmeny:
<P>
Štvrtok:
<P>
Na štvrtkovom rokovaní predložila Skupina progresívnej aliancie socialistov a demokratov v Európskom parlamente žiadosť o odloženie hlasovania týkajúceho sa správy pána Lehneho o ročnej účtovnej závierke niektorých typov spoločností, pokiaľ ide o mikrosubjekty.
<SPEAKER ID="023" NAME="Martin Schulz">
v mene skupiny S&D. - (DE) Vážený pán predseda, naša skupina dnes ráno intenzívne diskutovala o správe pána Lehneho. Diskusiu na túto tému sme ešte neukončili. To sa v skupinách niekedy stáva. Chceli by sme požiadať pána Lehneho ako spravodajcu o predĺženie termínu na marcovú schôdzu, aby sme ešte raz zvážili, akú cestu si zvolíme v súvislosti s touto správou a aké stanovisko, ktoré ako sociálni demokrati chceme zaujať k tejto otázke. Otvorene priznávam, že v našej skupine sú rôzne postoje k tejto téme.
<P>
Rád by som uskutočnil rozpravu, no bol by som vďačný, pán Lehne, keby ste nám dovolili odložiť hlasovanie na prvú marcovú schôdzu. To by našej skupine - aj keď si myslím, že aj ostatným skupinám - poskytlo trochu viac času na riadnu diskusiu a vypracovanie stanoviska.
<SPEAKER ID="024" NAME="Klaus-Heiner Lehne">
spravodajca. - (DE) Vážený pán predseda, dámy a páni, podľa mňa je dobré, že Skupina progresívnej aliancie socialistov a demokratov v Európskom parlamente sa tak podrobne zaoberá touto správou. Chcel by som však pripomenúť, že Parlament už v decembri 2008 takmer jednomyseľne prijal uznesenie, v ktorom sme vyzvali Európsku komisiu na predloženie presne takého typu návrhu, o akom teraz rozprávame. Parlament sa tiež musí držať svojich rozhodnutí a zámerov, za ktorými si už roky stojí.
<P>
Je len prirodzené, že v súvislosti s akýmkoľvek legislatívnym návrhom vzniknú pochybnosti. Práve preto sme vyriešili otvorené otázky prostredníctvom kompromisu vo Výbore pre právne veci. Mal by som jasne povedať, že tento kompromis je pripravený na schválenie. Chápem však, že ďalšie rozšírenie skupiny zástancov tejto správy môže byť opodstatnené. Ak je úsilie pána Schulza zamerané na zvýšenie počtu zástancov, potom nemám nič proti odloženiu hlasovania na ďalšie plenárne zasadnutie v marci. To je môj osobný názor na túto tému. Nepredstavuje názor celej skupiny, ktorá dnes ráno jednoznačne rozhodla o opaku. Napriek tomu si myslím, že by sme socialistom mali dať šancu dospieť k záveru, aby aj oni mohli urobiť niečo pre zníženie byrokracie a zaťažovania malých a stredných podnikov.
<SPEAKER ID="025" NAME="Dirk Sterckx" AFFILIATION="ALDE">
(NL) Vážený pán predseda, chcel by som poďakovať svojmu kolegovi, pánovi Lehnemu, za jeho vyjadrenie. Rád by som však za daných okolností požiadal o možnosť predložiť pozmeňujúce a doplňujúce návrhy a prediskutovať ich. V tejto chvíli máme naplánované iba hlasovanie bez možnosti predložiť akékoľvek pozmeňujúce a doplňujúce návrhy k správe pána Lehneho.
<SPEAKER ID="026" NAME="Martin Schulz" AFFILIATION="S&amp;D">
(DE) Vážený pán predseda, rád by som zopakoval svoju žiadosť. Niet pochýb o tom, že sme za uskutočnenie rozpravy. Žiadame len o odloženie hlasovania. V záujme nestrannosti však musím dodať, že aj keď rozumiem zbožnému prianiu kolegu Lehneho, v našej skupine vládne demokracia. Pán Lehne, výsledok vám zaručiť nemôžem.
<SPEAKER ID="028" NAME="Hannes Swoboda" AFFILIATION="S&amp;D">
(DE) Vážený pán predseda, budem stručný. V priebehu posledných pár dní boli predložené dve dôležité nominácie: prvou je zástupca Európskej komisie v Spojených štátoch amerických vo Washingtone, druhou je osobitný zástupca pre Afganistan. Obe nominácie sú sporné a vyvolali mnoho diskusií. Nechcem sa teraz zaoberať otázkou zásluh. Pán predseda, chcem len požiadať, aby nominované osoby ešte predtým, ako sa ujmú úradu, vystúpili pred Výborom pre zahraničné veci a umožnili nám viesť intenzívnu rozpravu. Dúfam, že s vašou pomocou, pán predseda, nás v plnej miere podporia aj predseda Komisie a predseda Rady.
<P>
(potlesk)
