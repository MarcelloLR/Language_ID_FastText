<CHAPTER ID="005">
Sloboda informácií v Taliansku (rozprava) 
<SPEAKER ID="009" NAME="Predseda">
Ďalším bodom programu je vyhlásenie Komisie o slobode informácií v Taliansku.
<SPEAKER ID="010" NAME="Viviane Reding">
členka Komisie. - Vážený pán predseda, sloboda prejavu a sloboda informácií predstavujú základ slobodnej, demokratickej a pluralitnej spoločnosti. Ako bývalá novinárka som o tom pevne presvedčená a je to taktiež pevné presvedčenie Európskej únie. Preto všetky inštitúcie EÚ - Parlament, Rada aj Komisia - podpísali Chartu základných práv EÚ, kde sa v článku 11 uvádza: "Každý má právo na slobodu prejavu. Toto právo zahŕňa slobodu zastávať názory a prijímať a rozširovať myšlienky bez zasahovania orgánov verejnej moci a bez ohľadu na hranice. Rešpektuje sa sloboda a pluralita médií."
<P>
Chcela by som pripomenúť, že v Charte EÚ v článku 51 ods. 1 sa taktiež uvádza, kde a kedy tieto základné práva platia. Znovu citujem: "Ustanovenia tejto charty sú pri dodržaní zásady subsidiarity určené pre inštitúcie, orgány, úrady a agentúry Únie a tiež pre členské štáty výlučne vtedy, ak vykonávajú právo Únie."
<P>
V rozsahu právomoci EÚ, ktorý musíme rešpektovať, Európska komisia vždy zastávala slobodu médií, slobodu prejavu, slobodu informácií a slobodu tlače, či už na území EÚ alebo v rámci našich zahraničných vzťahov s tretími krajinami. Spomínam si najmä na dôležitú úlohu, ktorú zohrala smernica EÚ o televízii bez hraníc, ktorá od roku 1989 zabezpečuje, aby občania vo všetkých členských štátoch slobodne a bez obmedzenia prijímali vysielanie z iných krajín EÚ, smernica EÚ, ktorá vo výraznej miere prispieva k voľnému cezhraničnému toku informácií a k pluralitnejšej mediálnej scéne vo všetkých členských štátoch. V tejto súvislosti by som chcela poďakovať Európskemu parlamentu, že Komisii pomohol získať modernizovanú verziu tejto smernice, ktorá slobodu informácií rozširuje aj za hranice a okrem vysielania sa dotýka aj iných audiovizuálnych služieb, najmä tých, ktoré sa šíria internetom.
<P>
Je potrebné, aby všetky členské štáty EÚ uplatnili do konca roka túto smernicu, ktorá vo výraznej miere prispeje k pluralitnej scéne, aj pokiaľ ide o internetové prostredie. Dovoľte mi tiež pripomenúť ďalšie tri veľmi dôležité prvky tejto smernice.
<P>
Po prvé je to podpora nezávislých televíznych produkcií. Smernica obsahuje pravidlo, podľa ktorého vysielatelia musia vyhradiť najmenej 10 % vysielacieho času alebo 10 % programového rozpočtu na európske diela, ktoré vytvorili tvorcovia nezávislí od vysielateľov.
<P>
Po druhé smernica vo svojej modernizovanej podobe počíta s právom novinárov a spravodajských organizácií na prístup ku krátkym sekvenciám v celej EÚ na účel krátkeho spravodajstva.
<P>
Po tretie, a toto je nesmierne dôležité, nová smernica odkazuje na potrebu existencie nezávislých mediálnych orgánov na národnej úrovni. Tento odkaz navrhla Komisia a nakoniec ho bolo možné prijať len vďaka silnej podpore Európskeho parlamentu. Pokiaľ teda ide o vysielacie odvetvie, môžeme modernizovanú smernicu o televízii bez hraníc vnímať ako chartu slobody cezhraničných informácií v EÚ.
<P>
Dovoľte mi teraz pripomenúť ďalšiu dôležitú stránku v rámci právomoci EÚ, kde táto inštitúcia môže konať a koná v záujme plurality médií. Mám na mysli politiku rádiového frekvenčného spektra. Všetci viete, že bez prístupu k rádiovému frekvenčnému spektru nemôže existovať vysielanie. Stratégiou EÚ je zabezpečiť, aby mali všetci účastníci na trhu nediskriminačný prístup k rádiovému frekvenčnému spektru. Vnútroštátne orgány teda nemajú právo prostredníctvom prideľovania frekvenčného spektra zmraziť konkurencieschopnosť na mediálnom trhu v prospech prevádzkovateľov, ktorí už na trhu pôsobia. Mimochodom, túto dôležitú zásadu, ktorá priamo vyplýva zo slobody poskytovania služieb, potvrdil aj Európsky súdny dvor vo svojom rozsudku v prípade Centro Europa. Komisia toto rozhodnutie privítala ako prínos pre spravodlivú hospodársku súťaž a ako dôležitý základ pre posilnenie plurality médií. Komisia na základe toho opakovane zakročila proti členským štátom, kde sa systém riadenia frekvenčného spektra javil byť v rozpore s touto zásadou.
<P>
Chcela by som na príklade spomenúť konanie o porušení práva v súvislosti s prideľovaním frekvenčného spektra v Taliansku z roku 2006, ktoré sme spolu s kolegyňou Neelie Kroesovou iniciovali. Pod tlakom tohto konania teraz talianske orgány menia svoj prístup. Výsledkom bude podstatné otvorenie trhu a víťazstvo plurality médií. Politika frekvenčného spektra je preto jasný príklad toho, kde môže EÚ konať v rámci svojej právomoci, aby podporila hospodársku súťaž v oblasti zdrojov, od ktorých sú vysielatelia závislí, a tým posilnila pluralitu médií.
<P>
Čo sa týka tlače, právomoci EÚ sú podstatne viac obmedzené. Tlač je jeden z klasických príkladov záležitostí, ktoré patria do národných alebo dokonca regionálnych právomocí, a jej situácia veľmi často odráža meniace sa kultúrne tradície v rôznych členských štátoch. Neexistuje teda žiadny právny predpis EÚ, ktorý by bol napísaný konkrétne pre tlač, a takýto právny predpis ani podľa súčasného znenia zmlúv nemôže existovať. Napriek tomu sme v inštitúciách EÚ a predovšetkým v Európskej komisii vždy stáli na strane rozvoja tlače na celom území EÚ. Spomínam si, že som mala vo funkcii komisárky EÚ pre médiá množstvo stretnutí so šéfredaktormi z celej Európy, na ktorých sme diskutovali o otázkach súvisiacich so slobodou médií a pluralitou médií.
<P>
Viedlo to k tomu, že v júni 2009 vznikla Európska charta za slobodu tlače, návrh ktorej pripravili novinári z celej Európy. Keď som dostala konečný výsledok tejto práce, chartu som plne podporila. Charta za slobodu tlače, ktorú iniciovala európska komunita novinárov, je dôležitým potvrdením základných hodnôt zakotvených v základných právnych textoch, ako je Charta základných práv EÚ. Pripomína tiež všetkým tvorcom politiky v rámci ich právomoci, že ak chceme mať účinnú slobodu tlače, musia v tom zohrať úlohu verejné orgány: musia byť pripravené chrániť slobodu prejavu a podporovať jej rozvoj. Charta je preto dôležitý krok smerom k upevneniu základných hodnôt a práv a novinárom umožňuje dovolávať sa ich od vlád alebo od verejných politických orgánov vždy, keď budú mať pocit, že sloboda ich práce je neoprávnene ohrozovaná.
<P>
Vážení poslanci budú vidieť, že inštitúcie EÚ, a predovšetkým Komisia, preukazujú pevný politický záväzok voči základným právam a slobode informácií, prejavu a médií. Svoje právomoci využívame na to, aby sme na základe zmlúv presadzovali tieto práva a slobody vo svojej práci a budeme v tom pokračovať.
<P>
Dovoľte mi však dotknúť sa aj inej dôležitej stránky, menovite toho, že uplatňovanie základných práv v politike EÚ ju ešte nerobí spôsobilou na všetky otázky súvisiace so základnými právami v jednotlivých členských štátoch. Nezabúdajme, že členské štáty majú svoje ústavy, z ktorých mnohé majú dlhoročnú tradíciu, a že vo všetkých členských štátoch sú súdy, odvolacie súdy a ústavné súdy, ktoré zabezpečujú rešpektovanie a uplatňovanie základných práv v každom konaní vnútroštátnych orgánov. Príklad toho sme videli ešte včera v Taliansku.
<P>
Je to dôsledkom toho, že tu funguje deľba práce. Európa totiž nie je superštát, ale tvorí ju 27 suverénnych členských štátov a takto bude ďalej fungovať aj podľa Lisabonskej zmluvy.
<P>
Vyzývam vás preto, aby ste inštitúcie EÚ nevyužívali na riešenie problémov, ktoré by sa podľa zmlúv mali riešiť na vnútroštátnej úrovni. Nemali by sme si nárokovať pozíciu, ktorú nemáme a ktorú nebudeme mať ani podľa Lisabonskej zmluvy. Sústreďme sa na účinné uplatňovanie predpisov, zásad, práv a slobôd v oblastiach pôsobnosti EÚ. Toto môže viesť k veľmi dôležitému napredovaniu, ktorého niekoľko konkrétnych príkladov som už spomenula vo svojom prejave.
<P>
Dovoľte mi dodať ďalší príklad toho, kde môžeme konať. Paul Rübig, poslanec tohto Parlamentu, nedávno predložil návrh na zmenu a doplnenie rozpočtu, v ktorom navrhol nový program EÚ s názvom Erasmus pre novinárov. Takýto program by v ťažkom období pre tlač žurnalistom umožnil na obmedzený čas spolupracovať s redaktormi iných členských štátov. Novinárom by tiež poskytol príležitosť spoznať politickú, hospodársku a sociálnu situáciu iných členských štátov a písať o nej. Umožnil by žurnalistom porovnať situáciu v rôznych častiach Európy a podať ju čitateľom, a to vrátane situácie v oblasti slobody tlače. Preto chcem Európsky parlament povzbudiť, aby bol priaznivo naklonený týmto návrhom, ktoré určite majú podporu komisárky EÚ pre médiá.
<SPEAKER ID="011" NAME="Joseph Daul" LANGUAGE="FR">
Vážený pán predseda, vážení predsedovia, dámy a páni, ak som si vyžiadal slovo v mene Poslaneckého klubu Európskej ľudovej strany (kresťanských demokratov) v tejto rozprave o slobode tlače v Taliansku, v prvom rade je to preto, aby som odsúdil nešťastné využívanie tohto Európskeho parlamentu na rozpravu o vnútroštátnych otázkach. Tiež je to preto, aby som odsúdil nespravodlivý a nečestný útok na vládu členského štátu Európy, v ktorom sa, tak ako aj inde v Európe, prísne dodržiavajú zásady právneho štátu.
<P>
V prvom rade sa vyjadrím k prezidentovi Talianskej republiky, ktorého som citoval už včera a ktorý svoj názor vyslovil minulý týždeň. Vyjadril sa, že Európsky parlament nemôže slúžiť ako konzultačná skupina pre politické konflikty a spory, ktoré sú v rámci členských štátov a ich národných parlamentov samozrejmou vecou. Ďalej sa prezident Talianskej republiky vyjadril, že Európsky parlament nemôže konať ani ako odvolací súd, pokiaľ ide o rozhodnutia národných parlamentov a kroky národných vlád. Nemám v úmysle uraziť pána prezidenta Napolitana, ktorý je môj priateľ, keď poviem, že neťahá za rovnaké politické lano ako pán premiér Berlusconi, či ako ja sám alebo skupina, ktorú zastupujem.
<P>
(pobúrené zvolanie pána Schulza)
<P>
Prosím, rešpektujte moju slobodu prejavu, pán Schulz! Bol by som rád, keby sme dnes ráno prejavili rešpekt tak voči slobode prejavu, ako aj voči slobode tlače!
<P>
(prerušenie zo strany pána Schulza)
<P>
Vieme, kto tu robí problémy. To ma netrápi. Nie som rozčúlený. Vážený pán predseda, žiadam len, aby ste mi dovolili prehovoriť. Takto rozprava nefunguje.
<P>
Tieto slová však s určitosťou vyjadrujú rešpekt, ktorý patrí našim demokratickým inštitúciám, či už národným alebo európskym. Ide o to, že rozprava, ktorú vedieme dnes dopoludnia, nemá vôbec nič spoločné s dôvodom, pre ktorý existuje Európsky parlament. O čo teda naozaj ide? Bráni niečo talianskym politikom v tom, aby usporiadali rozpravu o slobode tlače alebo o akejkoľvek inej téme vo svojich vlastných národných parlamentoch? Myslím si, že nie. Bráni niečo talianskym občanom v tom, aby vyjadrili nesúhlas s ktorýmkoľvek zákonom? Nie. Bráni niečo talianskym súdom v tom, aby uplatňovali právo? Nie, to sme jasne videli. Je Európsky súdny dvor neschopný potrestať talianske právne predpisy, ktoré sú v rozpore s európskymi zmluvami? Nie. Odpoveď na všetky tieto otázky je jasné nie.
<P>
Za týchto okolností nie je rozprava, ktorá sa usporiadala v tomto Parlamente, nič iné ako malicherný politický a záškodnícky plán, ktorý má rozladiť politického protivníka. Bez ohľadu na to, čo môžu vyhlasovať niektorí kolegovia poslanci, Talianska republika funguje tak, ako by v Európe mala - demokraticky a v súlade so zásadami právneho štátu. Vyhlasovať opak znamená ignorovať skutočnú podstatu vecí. Nikto sa tým nedá oklamať.
<P>
Úloha Európskeho parlamentu, dámy a páni, nie je stať sa kanceláriou, ktorá rieši spory národných politických rivalov. Tento Parlament nie je vhodné miesto na pokusy podkopávať dôveryhodnosť vlády, ktorá, dodávam, sa politicky zodpovedá svojim vlastným občanom. Z tohto dôvodu máme voľby. Ďakujem vám za pozornosť.
<SPEAKER ID="012" NAME="David-Maria Sassoli" LANGUAGE="IT">
Vážený pán predseda, pani komisárka, dámy a páni, všetkých nás ovplyvňujú okolnosti, v ktorých žijeme, a pred príchodom do Bruselu aj vám hovorili, aby ste pamätali na to, že máte veľkú zodpovednosť, že my máme veľkú zodpovednosť, a tou je robiť svoju krajinu lepšou.
<P>
Vieme, že naše krajiny budú lepšie vtedy, keď bude Európa silnejšia a schopná reagovať na očakávania svojich občanov so zmyslom pre spravodlivosť. Sme si, samozrejme, vedomí, že to bude možné vtedy, ak budeme konať spoločne, ak budeme schopní dať dohromady svoje najvzácnejšie zdroje, svoje ústavy, teda súbor hodnôt a právnych predpisov, práv, ktoré sú skutočným bohatstvom Európy. Moju krajinu trápi množstvo sporov, no ja by som chcel všetkých hneď ubezpečiť o tom, že hovoríme o znamenitej demokratickej krajine, ktorá má znamenitú ústavu. Včera bol pre nás Talianov veľmi dôležitý deň, lebo ústavný súd, ktorý čelil zmätku a žiadostiam o beztrestnosť, potvrdil jednoduchú a časom overenú zásadu, že všetci občania sú si pred zákonom rovní. Vieme však, že aj znamenité krajiny môžu zísť z cesty, môžu verejný majetok pomiešať so súkromnými záujmami. My však nemôžeme dovoliť, aby boli členské štáty slabé.
<P>
Musí sa zaručiť právo na nezávislé informácie, bez tlaku či podmienok zo strany vládnych orgánov, a toto je spoločenské dobro, dobro pre všetkých, v každej krajine. Toto dobro musí Únia bez váhania chrániť. Musíme sa snažiť stanoviť spoločné pravidlá, určiť hranice, po prekročení ktorých sa už informácie nepovažujú za nezávislé. Je tu naliehavá potreba, aby Únia zasiahla, aby prijala smernicu, ktorá stanovuje usmernenia o pluralite a o ochrane dobra, ktoré musí byť prístupné všetkým. Pani Redingová, nikdy nezabudnite, že sme Parlament a nie múzeum, kde sa veci nechávajú spráchnivieť.
<SPEAKER ID="013" NAME="Mário David" AFFILIATION="PPE">
(PT) Pred tromi alebo štyrmi týždňami v Portugalsku španielska spoločnosť Prisa, ktorá je známa ako prívrženec socialistickej strany a väčšinový akcionár televíznej stanice TVI, nariadila zrušiť večerný program Jornal Nacional de Sexta-Feira. Pán Sassoli, chcel by som sa opýtať, či má Skupina progresívnej aliancie socialistov a demokratov v Európskom parlamente rovnaký zámer skúmať dianie v iných krajinách alebo jej zámer nemožno pokladať za nič viac než za politické kľučkovanie, ktorého sme tu svedkom dnes dopoludnia.
<SPEAKER ID="014" NAME="David-Maria Sassoli" LANGUAGE="IT">
Ďakujem za vašu otázku, lebo mi poskytuje príležitosť vysvetliť moje slová. Túto príležitosť som nemal v čase, ktorý mi bol pridelený.
<P>
(Predseda požiadal poslancov, aby rečníkovi dovolili pokračovať.)
<P>
Ako som hovoril, som rád, že ste mi položili túto otázku, lebo mi poskytuje príležitosť povedať, že smernica, ktorú od Komisie žiadame, musí byť pre všetky členské štáty. Toto nie je talianska otázka. Je to európska otázka. Tiež chcem povedať, že chceme zmeniť a doplniť otázku, ktorú máme predložiť v Štrasburgu. Chceme, aby zahŕňala rozpravu o pluralite v Taliansku a v Európe. Ďakujem za vašu otázku.
<SPEAKER ID="015" NAME="Predseda">
Kolegovia, ak bude v sieni prebiehať takáto diskusia, nedovolím, aby sa kládli otázky zdvihnutím modrej karty. Je to moje rozhodnutie. Je mi ľúto, ale musíme sa utíšiť, pokiaľ ide o túto vec, inak nebudú žiadne modré karty. Nechcem, aby sa narušilo rokovanie. Prosím, správajte sa primerane.
<SPEAKER ID="016" NAME="Guy Verhofstadt" LANGUAGE="FR">
Vážený pán predseda, prezident Talianskej republiky Giorgio Napolitano správne hovorí, že Európsky parlament nie je miesto, kde sa majú riešiť nezhody medzi politickými stranami v rámci členských štátov alebo kde sa má oponovať rozhodnutiam, ktoré prijali národné parlamenty. Problém v Taliansku - a som presvedčený, že pán prezident Napolitano má úplnú pravdu - sa musí najprv riešiť v Taliansku.
<P>
Problém je však v tom, pán Daul, že nikto nemôže poprieť, že problém existuje v Európe aj v Taliansku. Vo vašom prejave vidím ten problém, že popierate existenciu problému.
<P>
(potlesk)
<P>
Pán prezident Napolitano má pravdu. Myslím si, že je správne, keď sa taktiež zdôrazní, čo povedal pán prezident Napolitano. Nepovažujem však za dobrý nápad tvrdiť tu, v tomto Parlamente, že problém neexistuje. Prečo to hovorím? Hovorím to preto, lebo organizácia Freedom House nedávno zverejnila štúdiu, ktorá krajiny sveta na základe slobody tlače rozdeľuje do troch kategórií: slobodné, čiastočne slobodné a neslobodné. Je potrebné poukázať na to - a toto je podľa mňa obrovský problém -, že tri krajiny, nielen jedna, nielen Taliansko, ale aj Rumunsko a Bulharsko sú zaradené do kategórie "čiastočne slobodné". Ešte viac nás znepokojuje, skutočne znepokojuje, že medzi tými krajinami figuruje jedna zo zakladajúcich krajín Európskej únie.
<P>
Vzhľadom na to, že sme Európsku úniu vytvorili v snahe raz a navždy presadzovať naše spoločné hodnoty, ako sú demokracia, mier a sloboda, je našou povinnosťou zasiahnuť. Ako? Som presvedčený, že musíme požiadať Komisiu - a opakujem, že sme už o to žiadali -, aby na základe našich zmlúv navrhla smernicu, ktorá bude chrániť pluralitu médií. Musí to byť a je to právomoc, ktorú je podľa zmlúv možné uplatniť s Európskym parlamentom. Táto smernica by mala zaručovať, aby sa naše ústavné opatrenia za slobodu médií plne a harmonicky rešpektovali vo všetkých krajinách Európskej únie a určite vo všetkých spomínaných krajinách.
<P>
Musím vám tiež povedať, a tým, pán predseda, skončím, že ma veľmi sklamal prejav Komisie. Členské štáty si môžu robiť, čo chcú, kým je to v súlade s ich národnou ústavou. Toto sme počuli od Komisie. Vôbec nesúhlasím. Protestujem. Existujú hodnoty, existujú slobody, ktoré tento Parlament musí hájiť napriek národným záujmom, napriek národným ústavám.
<P>
(potlesk)
<P>
Sú to hodnoty a zásady, ktoré Európsku úniu robia tým, čím je. Vyzývam preto Komisiu, aby prehodnotila svoje stanovisko a vypracovala návrh smernice o otázke koncentrácie médií v čo najkratšom čase a aby to spravila pre všetky krajiny Európskej únie.
<SPEAKER ID="017" NAME="Cristiana Muscardini" AFFILIATION="PPE">
(IT) Vážený pán predseda, chcem len nadviazať na výroky pána Sassoliho, ktorý sa tu v Parlamente vyjadril, že text, o ktorom máme hlasovať v Štrasburgu, sa zmení. Myslím si, že nemá zmysel diskutovať o texte, o ktorom sami navrhovatelia vyhlásili, že ho zmenia.
<SPEAKER ID="018" NAME="Predseda">
Pani Muscardiniová, to v skutočnosti nebola procedurálna žiadosť, preto prosím, aby sme dodržiavali rokovací poriadok.
<P>
Vážené dámy a páni, nebudem dávať slovo každému, kto zdvihne modrú kartu. Je to moje právo a my sa musíme v diskusii posunúť ďalej.
<SPEAKER ID="020" NAME="Judith Sargentini">
v mene skupiny Verts/ALE. - Vážený pán predseda, možno ľudia čakajú, že prehovorím po taliansky a možno chcú z tohto spraviť taliansku rozpravu, ja som však Holanďanka. Som holandská poslankyňa tohto Parlamentu a veľmi ma frustruje to, že sa tu rozprávame, akoby tu išlo o vnútroštátnu taliansku rozpravu.
<P>
Nejde o to, ako sa dejú veci v Taliansku - tlak na novinárov, autocenzúra, ktorú začínajú v Taliansku uplatňovať novinári. Ide o to, že to kazí povesť Európy. Ako povieme novým členským štátom, pristupujúcim členským štátom, že musia mať pluralitu médií, že v ich krajine musí dostať priestor každá strana, že by sa mali viesť rozpravy medzi všetkými farbami a politickými stranami, ak nie sme ochotní povedať Taliansku, že sa musia dať dohromady, že je nesprávne nútiť novinárov, aby zmenili svoj postoj, že je nesprávne, ak jeden človek riadi komerčnú aj verejnoprávnu televíziu.
<P>
Žiadal o to pán Verhofstadt a žiadam o to aj ja. Pani Redingová, povedali ste, že Európa robí, čo môže, že základné práva sú základné, nie však v prípade členského štátu, ktorý už je členským štátom. Tak to nemôže byť. Je to jedno z kodanských kritérií. Každý musí dodržiavať kodanské kritériá.
<P>
(potlesk)
<P>
Aby toto nebola len talianska rozprava, tiež žiadam o smernicu o koncentrácii médií. Európsky parlament o ňu žiadal už dvakrát. Kedy ju Komisia poskytne? Poslanecký klub Európskej ľudovej strany (kresťanských demokratov) sa vášnivú rozpravu, ktorá tu prebieha, dokonca snažil odstrániť z programu, a odôvodnil to tým, že by to nebola európska rozprava. Táto živá diskusia je dôkazom toho, že sa niečo deje. Kričí sa tu, prejavujú sa tu emócie - to je dobre, lebo sloboda prejavu, pluralita v tlači, je kľúčom našej demokracie.
<P>
80 % ľudí v Taliansku získava každodenne informácie z televízie. Ak televízia nevysiela názory všetkých strán, potom ľudia nedostanú príležitosť utvoriť si vlastný názor. To je základný predpoklad demokracie.
<P>
(potlesk)
<P>
Všetci sme vzdelaní ľudia. Všetci sa musíme naučiť, ako narábať s rôznymi pravdami a ako si z nich zostaviť vlastnú pravdu. Aj ľudia v Taliansku majú na to právo. Ľudia v Bulharsku, ľudia v Holandsku majú na to právo a ja sa toho práva zastávam. Možno som Holanďanka, možno nie som Talianka, no záleží mi na občanoch celej Európy.
<P>
Mali by sme sa hanbiť za snahu odstrániť túto rozpravu z programu, za snahu tvrdiť, že to nie je naša vec. To, čo sa deje v Taliansku, robí demokraciu v tejto krajine veľmi krehkou. Začnime konať. Koncentráciu médií, prosím, pani Redingová.
<P>
(potlesk)
<SPEAKER ID="021" NAME="Ryszard Czarnecki" LANGUAGE="PL">
Vážený pán predseda, pani komisárka, nielen Taliansko je znamenitá a úžasná krajina. V Európskom parlamente sedia zástupcovia 27 úžasných krajín - ak môžem nadviazať na to, čo povedal pán Sassoli.
<P>
Myslím, že je trochu paradox, že ja, aktivista protikomunistickej opozície, ktorý som si nikdy nemyslel, že by som mohol súhlasiť s niekým, kto má korene v komunistickom tábore, musím súhlasiť s talianskym prezidentom, ktorý varuje proti prenášaniu vnútroštátnych sporov na pôdu Európskeho parlamentu. Hovorím o dvojakých normách. Určité záležitosti vzbudzujú záujem niektorých politických strán v našom Parlamente. Tieto skupiny vnucujú diskusiu o týchto záležitostiach na pôdu nášho Parlamentu, kým iné záležitosti sa zametú pod koberec.
<P>
Podobné situácie azda vznikli aj v iných krajinách. V Poľsku nedávno úradujúci minister urobil všetko možné, použil všetky dostupné nástroje na to, aby vo funkcii udržal riaditeľa štátnej televízie. V konečnom dôsledku neuspel, ale vtedy som nepočul, že by nejaké politické skupiny žiadali, aby sa o tejto veci viedla rozprava. Podobné situácie sa vyskytli aj v iných krajinách.
<P>
Ak teda nechceme, aby nás niekto obvinil z uplatňovania dvojakých noriem, mali by sme ku každému pristupovať rovnako. Ak sa vyskytne problém, vtedy by sme o ňom mali vždy hovoriť. Ak to neurobíme, znamená to, že sú tam nejaké politické súvislosti, nejaké politické kľučkovanie.
<P>
Pán Verhofstadt tu predniesol návrh, aby sa takpovediac zhora nastolili isté formálne, právne a legislatívne riešenia v určitých členských štátoch. Myslím si, že to nie je nič iné ako zavádzanie rozsiahlej, nadmernej európskej integrácie takpovediac cez zadné dvere a poza chrbát občanov. To by v skutočnosti znamenalo ísť proti vôli verejnej mienky vyjadrenej vo voľbách pri výbere parlamentov.
<P>
Európska únia je ešte stále spoločenstvo založené na národoch, na národných štátoch. Vyhýbajme sa však takejto skratke, ktorou takpovediac poza chrbát národných štátov ustanovujeme pre ne určité právne predpisy.
<P>
Vážený pán predseda, nakoniec chcem povedať, že podľa mňa je to vnútorná záležitosť Talianska. Môže to byť taktiež ťažká záležitosť, ale mali by ju vyriešiť sami Taliani. Európsky parlament nie je vhodné miesto na riešenie týchto problémov.
<SPEAKER ID="022" NAME="Patrick Le Hyaric" LANGUAGE="FR">
Vážený pán predseda, pani komisárka, dámy a páni, sloboda tlače a informácií je základné a nescudziteľné právo, pretože je súčasťou ľudského rozvoja. Navyše, tak ako ste povedali, pani Redingová, potvrdzujú ho článok 10 Európskeho dohovoru o ochrane ľudských práv o pluralite a článok 51 Charty základných práv Európskej únie o slobode prejavu.
<P>
Na základe európskych právnych predpisov a odporúčaní Parlamentného zhromaždenia Rady Európy a Organizácie pre bezpečnosť a spoluprácu v Európe o slobode médií náš Parlament nadobudol presvedčenie, že taliansky predseda Rady ministrov, teda vlastne hlava zakladajúceho člena Európskeho spoločenstva, porušuje zásady slobody a plurality tlače v niekoľkých ohľadoch. Spoločné verejné vlastníctvo, ako sú informácie a kultúra, zmenil na ozajstné komodity prinášajúce zisk, a to tým, že vybudoval mediálne impérium, ktoré pozostáva z niekoľkých televízií, rozhlasových staníc, vydavateľstiev, reklamných agentúr, poisťovacích spoločností a bánk.
<P>
Predseda talianskej rady sa navyše vyjadruje k tomu, kto je volený do verejnoprávnej časti médií. Tento faktický monopol na informácie a jeho financovanie mu umožňuje ovládať, kontrolovať a riadiť nielen väčšinu audiovizuálnych tlačových a vydavateľských médií, ale aj ich obsah tak, aby to vyhovovalo výlučne jemu. Takýto systém kontroly názorov je nezlučiteľný so základnou demokratickou diskusiou, ktorá ako jediná zaručuje skutočnú pluralitu tlače a médií. Dodajme taktiež, že keďže ten istý muž a jeho rodina držia v rukách politickú aj mediálnu moc, čelíme tu zjavnému konfliktu záujmov, ktorý je nezlučiteľný s väčšinovou demokraciou, demokraciou, ktorá je moderná a živá vďaka svojim aktívnym občanom.
<P>
Pán Berlusconi chce navyše obmedziť zverejňovanie súdnych informácií, podáva sťažnosti na novinárov, ktorí ho kritizujú, a vyhráža sa im a podáva sťažnosti na talianske noviny, ako sú La Repubblica, L'Unità, a dokonca aj na denník Avvenire, ktorý vydávajú talianski biskupi. Hrozbám čelia aj európske noviny vrátane francúzskeho časopisu Le Nouvel Observateur. Nezávislá tlač je teda finančne postihnutá dvojako: "Tremontiho" nariadením zo 6. augusta 2008, ktoré znižuje pomoc nezávislým novinám, a ohlasovaným znižovaním rozpočtu. Berlusconiho názorová polícia sa teraz zameriava aj na ústavný súd, sudcov, Federáciu nezávislých novinárov a dokonca aj na samotný parlament, ktorému pán Berlusconi kazí povesť.
<P>
Ak sú za týchto podmienok všetky strany tohto Parlamentu ochotné konať na obranu toho, čo nazývame demokratické hodnoty Európskej únie, potom musíme vydať vážne varovanie a ako ste to povedali vy, pani komisárka, musíme presadzovať európske právne predpisy a spolu s tisícami talianskych intelektuálov, tvorcov a novinárov vyhlásiť, že sloboda informovať a sloboda byť informovaný sa musí bezpodmienečne rešpektovať tak v Taliansku, ako aj v celej Európskej únii.
<P>
Preto nášmu Parlamentu navrhujem, aby zriadil európsku agentúru na sledovanie plurality médií a tlače. Táto agentúra by sledovala rešpektovanie zásady oddelenia politickej moci od mediálnej moci na celom území Únie, zavedenie maximálneho prahu koncentrácie v médiách, rešpektovanie práv novinárov informovať a rešpektovanie vydavateľských práv v nezávislých novinách.
<P>
Vytvorilo by sa tým prepojenie medzi naším Parlamentom a národnými parlamentmi, editormi a tvorcami, združeniami novinárov, čitateľmi a televíznymi divákmi. Táto agentúra by mohla pripraviť návrh smernice proti koncentrácii a za pluralitu. Toto by bol jeden spôsob, pán predseda, ako si v našej Európe udržať živú demokraciu.
<SPEAKER ID="023" NAME="Francesco Enrico Speroni" LANGUAGE="IT">
Vážený pán predseda, Európska únia je priestorom slobody a demokracie. Taliansko nie je výnimkou, dokonca ani čo sa týka informácií. Ak niekomu nestačí vziať do úvahy nespočetné publikácie, ktoré sa predávajú v novinových stánkoch, alebo širokú škálu existujúcich televíznych staníc vrátane lokálnych, nech si len pozrie správy nezávislých organizácií, napríklad monitorovacej jednotky z mesta Pavia, ktorá preukázala, že opozícia má k dispozícii 60 % vysielacieho času počas spravodajských relácií verejnoprávnej televízie a 49 % vysielacieho času v sieti Mediaset. Navyše je potrebné zohľadniť skutočnosť, že zo 455 rozsudkov vo veci porušenia práva na slobodu informácií vydaných Európskym súdom pre ľudské práva v Štrasburgu sa len sedem týka Talianska, zatiaľ čo 29 Francúzska a 28 Spojeného kráľovstva.
<P>
Pokiaľ ide o tvrdenie, že médiá by mohli byť ovplyvnené skutočnosťou, že taliansky premiér využil svoje ústavné občianske právo a proti niektorým z nich začal súdne spory, v tejto súvislosti je veľmi dôležité uznať, že talianske súdnictvo predsedovi vlády určite neustupuje, či už ide o prvostupňové rozsudky, alebo o právoplatné rozsudky v poslednom stupni. Niekedy sa skôr zdá, že opak je pravdou.
<P>
Sloboda prejavu je v Taliansku zaručená a každý, kto tvrdí opak, by mal mať dostatočnú odvahu nepredkladať len všeobecné návrhy uznesení z čisto politického hľadiska, ale iniciovať konanie v zmysle článku 7 Zmluvy, pri ktorom je potrebné písomne doložiť stav absolútne neexistujúcich vecí.
<SPEAKER ID="024" NAME="Hans-Peter Martin" AFFILIATION="NI">
(DE) Vážený pán predseda, potrebujeme revolúciu demokracie. Sedeli by ste tu dnes, pán predseda, keby v západnej Európe v 70. a 80. rokoch podmienky v Taliansku vydláždili cestu "berlusconizácii"? V súčasnosti však zisťujeme, že problémom nie je len Taliansko, ale že dochádza k berlusconizácii Európy, a to je veľmi, veľmi nebezpečné.
<P>
Ako člen konventu na vypracovanie Charty základných práv EÚ som sa stal svedkom krutého boja o túto kľúčovú otázku koncentrácie médií. Žiaľ, v dôsledku odporu istých síl sa nám v tomto bode nepodarilo pokročiť. Takmer o 10 rokov neskôr za to platíme. Je to veľmi nebezpečný vývoj. Stačí sa pozrieť na jednu krajinu, v ktorej som dlhé roky pracoval: čo sa stalo s útočnou zbraňou demokracie, ako ju svojho času nazval magazín Spiegel, v reálnych podmienkach novej hospodárskej koncentrácie? A prečo sme v týchto podmienkach, keď je Európa skutočne potrebná v tejto mimoriadne dôležitej oblasti slobody tlače a prejavu, nedosiahli pokrok, na ktorý čakalo toľko Európanov, kvôli ktorému vlastne niektorí z nich začali revolúciu? Čo je so smernicou? Čoho sa bojíte, pani Redingová? Aké sily sú tu v hre? Volajú sa Murdoch alebo nejako inak?
<P>
Poďme teraz na verejnoprávnu televíziu. V Rakúsku z nej získava informácie 62 % obyvateľov. Kto ju teda ovláda? Takmer výhradne vládne politické strany. Keď sa pozriem na vládny aparát v Nemecku, konštatujem, že aj tam sú vo vedení nesprávni ľudia. Sloboda tlače je potrebná - a nielen v Taliansku!
<SPEAKER ID="025" NAME="Mario Mauro" AFFILIATION="PPE">
(IT) Vážený pán predseda, televízne zábery prázdnej rokovacej sály budú najlepším svedectvom toho, aká je táto rozprava vykonštruovaná a smiešna. V roku 2004 sa totiž v tomto Parlamente uskutočnila rozprava o slobode informácií v Taliansku. Prijali sme uznesenie, v ktorom navrhovatelia vyhlasovali, že sú znepokojení situáciou v našej krajine. Mali sme stredopravicovú vládu a premiéra Silvia Berlusconiho. Po víťazstve ľavice v roku 2006 problém zázračne zmizol. Už žiadne dramatické rozpravy v Európskom parlamente, žiadne medzinárodné varovania a žiadne zbieranie podpisov, ktoré je také drahé ľavicovým pokrytcom.
<P>
Po ďalšom volebnom víťazstve pána Berlusconiho sa však ohrozenie voľného pohybu myšlienok náhle zázračne znovu objavilo. V skratke sa to dá povedať tak, že keď je vláda stredopravicová, tlač je v nebezpečenstve, a keď je vláda stredoľavicová, nie sú žiadne problémy. Je však škoda, že percento občianskych súdnych a trestných konaní, ktoré v našej krajine vedú proti novinárom predstavitelia ľavice ako Massimo D'Alema a Romano Prodi, je najvyššie v histórii. Na týchto sporoch sa podieľajú až 68 %.
<P>
Nie som si teda istý, či mohla slobodu tlače ohroziť jedna žaloba podaná pánom Berlusconim. Možno by to dokázal lepšie než ja vysvetliť pán Cohn-Bendit, ktorý v jednom rozhovore doslova povedal: "Je absurdné porovnávať pána Berlusconiho s diktátorom: neposiela do väzenia disidentov a má väčšinovú podporu. Stredná ľavica jednoducho prehrala." Jednoducho prehrala.
<P>
Pre naše milované Taliansko je veľkou potupou byť predmetom fraškovitej surrealistickej debaty hŕstky profesionálnych dezinformátorov. Táto potupa ich navyše vyjde draho, pretože opäť raz stratia podporu Talianov, ktorí budú za pána Berlusconiho hlasovať v ešte väčšom počte než dnes, pretože okrem iného veria, že je odhodlaný bojovať za blaho Talianska. Na druhej strane sa zdá, že vy, dámy a páni, máte v úmysle - ste rozhodnutí - zničiť povesť našej krajiny. Ujma, ktorú spôsobujete Európe, je však možno väčšia než ujma spôsobená Taliansku: verejnosti totiž ponúkate karikatúru Európy a pritom sa tvárite, že rozdávate demokratické mandáty. Vaším cieľom však nie je dodržiavanie ľudských práv, ale chcete prevrátiť skutočnosť hore nohami stalinistickým štýlom, ktorý je dnes paradoxne typický pre predstaviteľov skupiny, ktorá sama seba nazýva liberálnou.
<P>
Veď len dokážte, ak môžete, dámy a páni zo strany Antonia Di Pietra, že nie ste komunisti. Minulosť vás prenasleduje a je to minulosť ľudí, ktorí nikdy neprestali používať klamstvá ako spôsob označovania svojich politických protivníkov za nebezpečných. Skutočnú hrozbu pre demokraciu však predstavujú tí, čo sa nám usilujú zobrať budúcnosť tým, že odmietajú prijať výsledky slobodných volieb a vyvolávajú duchov.
<P>
Budúcnosti sa ale nevzdáme, a preto budeme počas tohto volebného obdobia bojovať za to, aby sa európsky projekt, v ktorý oduševnene veríme, nezdeformoval v dôsledku zámeny medzi slobodou prejavu a dezinterpretáciou a medzi spravodlivosťou a manipuláciou síl. Takzvaní liberáli, mali by ste vedieť, že sa vám nepodarí zmenšiť naše odhodlanie prispieť k spoločnému blahu...
<P>
(Predseda prerušil rečníka.)
<SPEAKER ID="026" NAME="Martin Schulz" AFFILIATION="S&amp;D">
(DE) Vážený pán predseda, rád by som sa pána Maura niečo opýtal. Pri príprave tejto rozpravy som s ním veľakrát hovoril. Včera bol u mňa v kancelárii a náš vzťah je založený na veľmi dobrej spolupráci.
<P>
Preto si myslím, že mu môžem položiť nasledujúce otázky bez toho, aby to vyvolalo vlnu emócií. Dokážete si predstaviť, že dôvodom rozsiahlych diskusií v Taliansku je skutočnosť, že Taliansko je, pokiaľ viem, jediným demokratickým štátom, v ktorom je najväčší prevádzkovateľ médií zároveň predsedom vlády? Je možné, že by práve táto kombinácia záujmov bola dôvodom tejto rozpravy?
<P>
(potlesk)
<SPEAKER ID="027" NAME="Mario Mauro" AFFILIATION="PPE">
(IT) Vážený pán predseda, pánovi Schulzovi som veľmi vďačný. Chcel by som zdôrazniť, že existuje rozprava, ktorej sa nielenže nebudeme vyhýbať, ale s radosťou sa na nej zúčastníme, aby sme mohli diskutovať napríklad aj o úlohe, ktorú zohráva pán Murdoch - a to rozprava o koncentrácii médií v Európe. A predovšetkým chceme, samozrejme, zabezpečiť, aby sa táto rozprava úmyselne nezneužívala na útoky voči jednej krajine.
<P>
Musím, samozrejme, zdôrazniť, že som ochotne odpovedal pánovi Schulzovi, pretože ho považujem za najvýznamnejší politický výtvor Silvia Berlusconiho.
<SPEAKER ID="028" NAME="Claude Moraes" AFFILIATION="S&amp;D">
Vážený pán predseda, ako práve uviedol pán Martin Schulz, z pohľadu Skupiny socialistov a demokratov sa táto rozprava netýka len Talianska. Ani ja nie som taliansky rečník. Naša skupina zastáva názor, že pluralita médií nie je len problém Talianska. Týka sa všetkých členských štátov a všetky členské štáty Európskej únie by mali garantovať tieto zásady plurality médií.
<P>
Tento Parlament už dlho žiada Komisiu, aby prijala opatrenia na zaručenie plurality médií. Komisia sa s cieľom definovať ukazovatele plurality zaviazala zaviesť prístup v troch krokoch pozostávajúci z pracovného dokumentu, nezávislej štúdie a oznámenia.
<P>
Pani komisárka Redingová nespomenula, že dva z týchto krokov sa už uskutočnili. V rámci našej skupiny netrpezlivo očakávame tretí krok, oznámenie o pluralite, a sériu legislatívnych opatrení, ktoré zaručia túto zásadu v Únii - v celej Únii, nielen v Taliansku. Naše hľadisko je totiž založené na skutočnosti, že Európska únia nie je len hospodárskou a menovou úniou alebo voľnou koalíciou členských štátov, ale aj súborom hodnôt. V tejto rozprave je nesmierne dôležité znova potvrdiť toto hľadisko.
<P>
Jedno z týchto práv - sloboda informácií, ktorú Charta EÚ definuje ako právo prijímať a odovzdávať informácie bez zasahovania orgánov verejnej moci - je mimoriadne dôležité. Pre Taliansko je to ozajstný problém, ako uviedol pán David Sassoli z našej skupiny v osobitnom stanovisku. Je to však aj širší problém Európskej únie, čo pre našu skupinu predstavuje výzvu: pre všetkých poslancov vrátane talianskych. Situácia v Taliansku je bezprecedentná, no mohlo by ísť o nebezpečnú situáciu pre celú Európsku úniu. To je pohľad našej skupiny.
<SPEAKER ID="029" NAME="Sonia Alfano" AFFILIATION="ALDE">
(IT) Vážený pán predseda, dámy a páni, v prvom rade by som sa chcela obrátiť na pani komisárku, ktorá tvrdila, že riešenie istých problémov nie je úlohou tohto Parlamentu. Rada by som však zdôraznila, že úlohou tohto Parlamentu je zabezpečiť dodržiavanie Zmluvy a ústav jednotlivých členských štátov. Taliansky minister spravodlivosti pred niekoľkými mesiacmi vyhlásil, že zariadil okamžité zablokovanie niektorých častí lokality YouTube a internetu. Rada by som poukázala na to, že takéto veci sa dejú len v Číne. Článok 21 talianskej ústavy ustanovuje, že tlač nesmie byť podriadená povoleniam ani cenzúre.
<P>
Ako už potvrdili ďalší poslanci, Taliansko je jedinou krajinou, kde má predseda vlády monopol na verejnoprávne a teraz už i súkromné televízne stanice a kde sa, žiaľ, prijíma zákon, ktorý v podstate novinárom zakáže uverejňovať čo i len správy týkajúce sa súdnictva. Dôvod je ten, že keby boli zverejnené, Taliani by sa pravdepodobne dozvedeli o účasti pána Berlusconiho na atentátoch z roku 1992, mafiánskych vraždách, pri ktorých zahynuli Giovanni Falcone a Paolo Borsellino.
<P>
(Predseda požiadal o poriadok.)
<P>
Vážený pán predseda, chcela by som vás požiadať o zabezpečenie poriadku v Parlamente. Nie sme totiž na trhu.
<SPEAKER ID="030" NAME="Indrek Tarand" AFFILIATION="Verts/ALE">
Vážený pán predseda, podľa môjho názoru sa dá sloboda tlače v istej krajine náležite hodnotiť, len ak vezmeme do úvahy všetky aspekty problému. Mala by medzi ne patriť dôkladná analýza trhov vrátane reklamných a zvyklostí obyvateľstva, napríklad priemerného času stráveného sledovaním televízie, distribúcie tlačových médií, úrovne gramotnosti atď. Prišli by sme na niekoľko pozoruhodných rozdielov v týchto faktoroch medzi Talianskom a mnohými inými členskými štátmi. Ak sa o týchto významných rozdieloch, napríklad o koncentrácii vlastníctva médií a straníckej politickej kontrole nad verejnoprávnymi médiami, nebude otvorene diskutovať, taliansky model zákerne presvedčí mnohých ľudí.
<P>
Rád by som to prirovnal k vírusu, ktorý nie je dostatočne nebezpečný na to, aby zabil nositeľa, ale rozhodne ho oslabuje a môže nakaziť aj ostatných. Prítomní poslanci Európskeho parlamentu by mali vedieť, že v Estónsku jedna stredoľavicová strana bezohľadne nasledovala súčasný taliansky model, keď sústredila všetky verejné a súkromné zdroje pod svoju kontrolu a po celom hlavnom meste Tallinn šírila jednostranné správy. Nebol by som vôbec ani proti európskej diskusii o tejto záležitosti.
<P>
Preto si na rozdiel od Poslaneckého klubu Európskej ľudovej strany (kresťanských demokratov) myslím, že je čas diskutovať o slobode tlače a prijať uznesenie. Výsledné uznesenie by sa nemalo považovať za akési vyrovnávanie účtov medzi politickými stranami v tom či onom členskom štáte, ale skôr za príležitosť presadzovať hodnoty, na ktorých je Európska únia založená.
<SPEAKER ID="031" NAME="Potito Salatto" AFFILIATION="PPE">
(IT) Vážený pán predseda, už trikrát som zdvihol kartu, no slovo ste mi aj tak nedali, hoci pánovi Schulzovi ste ho dali.
<P>
Preto sa teraz obraciam s otázkou na rečníka i na všetkých ďalších, ktorí mali slovo, bez ohľadu na politickú skupinu. Zisťovali ste, či niekedy stredoľavicové vlády prijali zákon, ktorý by mohol zabrániť koncentrácii masmédií v rukách pána premiéra Berlusconiho?
<SPEAKER ID="032" NAME="Indrek Tarand" AFFILIATION="Verts/ALE">
To je zaujímavá otázka. Chcelo by to historický výskum: urobili v tomto smere stredoľavicové vlády niečo? Vo svojom prejave som zdôraznil, že stredoľavicová vláda robí to isté ako pán Berlusconi v Taliansku. Rozprava sa teda týka Európy, slobody prejavu a vecí, ktoré ju ohrozujú z oboch strán - zľava i sprava. To je môj názor.
<SPEAKER ID="033" NAME="Predseda">
Pána Salatta by som chcel informovať, že, žiaľ, nemôžem dať slovo každému, kto chce položiť otázku po zdvihnutí modrej karty. Rozprava by sa tým príliš predĺžila. Je mi ľúto.
<SPEAKER ID="034" NAME="Oreste Rossi" AFFILIATION="EFD">
(IT) Vážený pán predseda, dámy a páni, dnes dopoludnia som si vypočul najrôznejšie obvinenia talianskeho premiéra s výnimkou toho, že vďaka svojej podnikateľskej činnosti dáva prácu desaťtisícom ľudí. Prepáčte mi, ak sa tento faktor zdá byť v tomto období zanedbateľný.
<P>
Tí, čo tvrdia, že v Taliansku nie je sloboda alebo pluralita informácií, vedome klamú. Vyzývam vás, dámy a páni - nie iba Talianov, ale aj ostatných -, aby ste si preštudovali články uverejnené v ktoromkoľvek mesiaci roku 2009 v troch hlavných celoštátnych denníkoch: Il Corriere, La Stampa a La Repubblica. Zistili by ste, že v závislosti od konkrétneho mesiaca je 60 - 70 % týchto článkov proti väčšinovej vláde a ministrom, ktorí ju tvoria.
<P>
Podiel článkov zameraných proti vláde a v tomto prípade proti pánovi ministrovi Maronimu vzrástol počas mesiaca nasledujúceho po prijatí bezpečnostného balíka na 80 %. Pokiaľ ide o televíziu, pozrite si relácie, ktoré pripravujú páni Giovanni Floris, Michele Santoro a Fabio Fazio. Len potom budete môcť hlasovať o uznesení.
<SPEAKER ID="035" NAME="Frank Vanhecke" AFFILIATION="NI">
(NL) Vážený pán predseda, ako vidím, nie som, našťastie, jediný, kto veľmi spochybňuje túto značne absurdnú iniciatívu, ktorej zjavným cieľom je označiť Taliansko za krajinu, kde je od základu ohrozená sloboda informácií. Socialisti podľa všetkého vidia trochu problém v tom, že existuje aspoň jeden členský štát EÚ, v ktorom politicky korektná ľavica neovláda všetky noviny a médiá. Taliansko Silvia Berlusconiho - a svoje slová starostlivo vyberám, pretože s pánom Berlusconim nemám nič spoločné - je v porovnaní s mnohými ďalšími európskymi krajinami vzorom slobody, slobody prejavu a plurality tlače.
<P>
Náš kolega pán Verhofstadt, ktorý v tomto Parlamente práve nemilosrdne zaútočil na pána Berlusconiho, je vo svojej krajine - v našej krajine - slávny, alebo skôr neslávne známy, pre svoje nedávne hrozby a osobné zásahy, keď novinári kritizovali jeho vládu. Je asi tým posledným človekom, ktorý by mal o tomto hovoriť. Ja by som bol privítal iniciatívu Komisie na obnovenie slobody prejavu a informácií vo všetkých členských štátoch EÚ, kde ju skutočne ohrozuje legislatíva, ktorá často pod zámienkou takzvaného boja proti rasizmu zabíja slobodu. Alebo čo tak iniciatíva Komisie napríklad v prípade, keď - ako sa stalo tiež len prednedávnom - holandský politik nedokáže ani len získať povolenie na vstup do ďalšieho členského štátu EÚ, Spojeného kráľovstva. Mohol by som uviesť aj úplne čerstvý príklad našej vlastnej krajiny, v ktorej naša strana Flámsky záujem, druhá najväčšia strana vo Flámsku, trpí diskrimináciou zo strany verejnoprávneho média financovaného daňovníkmi. Štátna rada, ktorá je najvyšším súdnym orgánom Belgicka, túto diskrimináciu len nedávno popísala ako deformáciu volebného zastúpenia. Pravda je, že v Európe existuje veľa problémov v súvislosti so slobodou informácií, no v žiadnom prípade sa všetky netýkajú Talianska pána Berlusconiho. Opak je pravdou.
<SPEAKER ID="036" NAME="Manfred Weber" AFFILIATION="PPE">
(DE) Vážený pán predseda, dámy a páni, vo svetle presvedčivého prejavu pána Maura odrazu dokonca aj pán Schulz pripustil, že by bolo dobré, keby sme teraz hovorili o Európe ako celku.
<P>
Žiaľ, Taliansko je názvom dnešnej rozpravy. Je mi úplne jasné, prečo mnohí z vás nemajú záujem o to, aby sme hovorili o Európe ako celku. Ak by som sa napríklad pozrel na mediálne záujmy nemeckých sociálnych demokratov, skonštatoval by som, že vlastnia 90 % denníka Frankfurter Rundschau a že Sociálnodemokratická strana Nemecka (SPD) vlastní 57 % novín Neue Westfälische a podiel v mediálnej skupine WAZ. Mediálne podiely sú dnes pre stranu SPD najväčším zdrojom príjmov. Je mi preto úplne jasné, prečo mnohí z vás nemajú záujem o to, aby sme hovorili o vlastníctve v iných prípadoch, a chcú diskutovať len o Taliansku.
<P>
Vzhľadom na situáciu v Taliansku a pozitívne vyjadrenia, ktoré sme si vypočuli, je táto rozprava kontraproduktívna. Ako môžete počuť, nie som Talian, ale najpresvedčivejší argument, ktorý mi prichádza na myseľ, je otázka, čo sa dialo v rokoch 2006 až 2008, keď bola v Taliansku ľavicová vláda a, samozrejme, v tom čase - ako zdôraznil pán Mauro - bolo všetko úžasné a v poriadku. Vtedajšia vláda nepredložila žiadne legislatívne návrhy zamerané na definitívne ukončenie koncentrácie médií, hoci bola pri moci.
<P>
Dnes, keď majú v Taliansku konzervatívne strany opäť raz jednoznačnú väčšinovú podporu, sa problémy zrazu opäť objavili. Táto rozprava nesmie dávať priestor nečestnosti. Keďže socialisti, ľavičiari v tomto Parlamente, už nemajú argumenty, ktorými by nás zahnali do kúta, budem v tejto rozprave s veľkým potešením pokračovať!
<SPEAKER ID="037" NAME="Juan Fernando López Aguilar" AFFILIATION="S&amp;D">
(ES) Vážený pán predseda, pani Redingová, táto rozprava môže mať jediný cieľ: vyslanie silného politického signálu v prospech slobody prejavu a nástroja na zabezpečenie jej kvality, ktorým je pluralita informácií. Dôležité je aj vyslať tento signál do celej Európy, teda na európskej úrovni.
<P>
Súhlasím s rečníkmi, ktorí zdôraznili skutočnosť, že sloboda prejavu a pluralita informácií sú najdôležitejšími základmi európskeho projektu, ktoré nikdy nebudú definitívne zabezpečené a potvrdené. Práve naopak: sú neustále ohrozované a hrozby neprichádzajú len z politiky, teda z autoritárstva a populizmu alebo z ústupu či popierania slobody a plurality v rámci politického spektra, ale aj z trhu, z trhovej koncentrácie, deformácie a zneužívania.
<P>
Som preto presvedčený, že táto rozprava sa netýka len jednej krajiny, ale má európsky rozmer, lebo práve na európskej úrovni prebieha proces transformácie demokracie.
<P>
Zatiaľ čo demokracia sa po zavedení všeobecného volebného práva stala zástupnou a všetci ľudia začali byť rovní - jedna osoba, jeden hlas - na komunikačnom trhu si navzájom nie sme všetci rovní, pretože nemáme rovnaký prístup k diskusným rozhlasovým reláciám, televíznym diskusiám, stĺpčekom v tlači a úvodným komentárom v komunikačných médiách. Nemôžeme sa teda všetci rovnakou mierou zúčastňovať na budovaní spoločenského rámca, ktorý napriek tomu demokraticky rovnako patrí všetkým občanom Európy.
<P>
Preto je táto rozprava dôležitá, aby sme si pripomenuli, že Komisia sa tento rok, v roku 2009, zaviazala predložiť Parlamentu oznámenie zamerané na hodnotenie možných celoeurópskych hrozieb pre slobodu prejavu a pluralitu informácií, a aby sme upozornili na význam vypracovania smernice, ktorá bude zaručovať pluralitu informácií, pokiaľ ide o nové technológie a najmä televíziu.
<P>
Je veľmi dôležité, aby sa táto diskusia v Európe uskutočnila, pretože je jasné, že mnohé krajiny Európskej únie nie sú schopné zvládnuť túto diskusiu samy so zabezpečením všetkých záruk jej náležitého priebehu.
<P>
Ak niečo urobíme v Európskom parlamente, na európskej úrovni, vyšleme silný signál odhodlania zabezpečiť stálosť a prežitie slobody prejavu v rámci plurality informácií 21. storočia.
<SPEAKER ID="039" NAME="Gianni Vattimo" AFFILIATION="ALDE">
(IT) Vážená pani predsedajúca, pokúsim sa byť stručný. Taliansko je naozaj šampiónom slobody, či skôr - takpovediac - libertínstva, ako je vidieť pri čítaní talianskych novín, ktoré chce pán Berlusconi umlčať, proti ktorým vedie súdne spory, pretože okrem iného odhaľujú jeho osobné vzťahy, a prostredníctvom ktorých si vyberá aj politických kandidátov. Ženy, ktoré za ním chodia, platí buď peniazmi, alebo prísľubmi kandidatúry. Situácia je takáto: pán Berlusconi ovláda talianske médiá.
<P>
Pravdou je, že neexistujú zákony namierené proti slobode tlače - aspoň zatiaľ nie. Pán Berlusconi sa ich však chystá zaviesť. Len prednedávnom sme zrušili zákon Angelina Alfana, ktorý vymyslel pán Berlusconi, aby sa uchránil proti súdom a všetkým prebiehajúcim konaniam. Preto sme sa ocitli v takejto situácii. Je správne žiadať Európu, aby riešila tento problém? Určite, pretože v Taliansku sa nám to nedarí. Žiadame Európu, aby na humanitárnom základe zasiahla a riešila problém slobody tlače v Taliansku. Taká je naša požiadavka a veríme, že je to dôležité aj pre Európu, ak nechceme, aby sa vírus rovnako rýchlo rozšíril aj tu.
<SPEAKER ID="040" NAME="Mario Borghezio" AFFILIATION="EFD">
(IT) Vážená pani predsedajúca, tento deň nie je pre Európsky parlament vzrušujúci. Premrhali sme ho totiž na nezmyslenú rozpravu, hoci všetci vieme, že v Európe niet krajiny, ktorá by mala väčšiu slobodu prejavu a informácií než tá naša.
<P>
Keď však bola v Taliansku pri moci ľavica a strana ako tá naša mala k dispozícii 0,1 % vysielacieho času v televíznom spravodajstve, hoci bola zastúpená v talianskom parlamente, senáte i v Európskom parlamente, vy, vážený pán Sassoli - pracovali ste v tom televíznom spravodajstve -, ste si nezúfali, nedemonštrovali ste v uliciach a už vôbec ste sa nevzdali svojho krásneho platu v televíznej stanici RAI.
<P>
Vy obrancovia slobody tlače proti cenzúre! Počuli sme Belgičanov: má však strana Flámsky záujem v Belgicku k dispozícii túto slobodu tlače, tieto široké informácie, alebo je cenzurovaná, ako sme boli aj my? V Taliansku cenzurovali ešte aj starého dobrého pána Pannellu a všetci boli ticho - vrátane vašej ľavice. Musel držať hladovku: akí skvelí bojovníci za slobodu! Novinársky Sovietsky zväz. Akú slobodu priznáva taliansky zväz novinárov menšine? Musí mlčať, nemá k dispozícii žiadny stĺpček ani vysielací čas. Akí skvelí bojovníci za slobodu!
<P>
Prepáčte, ale vy, čo ste takí odvážni, choďte demonštrovať do Pekingu, na Kubu a do Teheránu a zviažte sa reťazami tam, kde ľudia za slobodu tlače umierajú! Hanba vám, zbabelci! Choďte do Teheránu, choďte do Teheránu, zbabelci, zbabelci, zbabelci, zbabelci! Nech žije sloboda, nech žije naša slobodná demokratická krajina...
<P>
(Predsedajúca prerušila rečníka.)
<SPEAKER ID="041" NAME="Carlo Casini" AFFILIATION="PPE">
(IT) Vážená pani predsedajúca, dámy a páni, rád by som vysvetlil zjavne nejednoznačný pocit, ktorý mám po prvej časti rozpravy. Úplne totiž súhlasím so silnými slovami, ktoré predniesol náš pán predseda Daul, ale súhlasím aj so slovami pána Sassoliho, ktorý by mal byť podľa všetkého mojím politickým protivníkom.
<P>
Vysvetlím vám to lepšie. Som schizofrenický, keď mám takéto nejednoznačné pocity, alebo sa len zbytočne usilujem zosúladiť skutočnosť, že v Taliansku sedím v radoch opozície, zatiaľ čo tu sa nachádzam v blízkosti strany Ľudia slobody, v Ľudovej strane? Myslím, že odpoveďou môže byť zdôraznenie zjavného kontrastu medzi rozsahom a významom témy slobody informácií, ktorá je veľmi dôležitou témou... Keby Montesquieu žil v dnešnej dobe, nehovoril by len o zákonodarnej, výkonnej a súdnej moci, ale aj o ďalších mociach, pričom na prvé miesto by dal tlač ako štvrtú moc, pretože predstavuje problém slobody, boja proti duševnému zotročovaniu a problém demokracie.
<P>
Na druhej strane, kvapku, ktorou pretiekol pohár vody po mesiacoch a mesiacoch barbarizácie celej talianskej tlače - dovoľte mi povedať, že kvalita talianskej pravicovej i ľavicovej tlače je už mesiace úbohá, pretože politika naozaj padla na dno - predstavoval proces pána Berlusconiho. Odpustite mi, prosím, ale štyri roky som pracoval ako trestný sudca v piatom trestnom senáte kasačného súdu, kde sme rozhodovali o trestných činoch ohovárania. Na základe toho viem, že pán Mauro má pravdu: bol som totiž svedkom mnohých súdnych konaní vo veci trestného činu ohovárania, no nikto neprotestoval. Občania majú právo obhajovať sa aj v týchto situáciách.
<P>
Dúfam preto, že ak sa naozaj pokúsime zmieriť zjavne protikladné stanoviská, prinesie nám to skutočne nový, lepší spôsob riešenia problému v celej Európe, nielen v Taliansku.
<SPEAKER ID="042" NAME="Gianluca Susta" AFFILIATION="S&amp;D">
(IT) Vážená pani predsedajúca, dámy a páni, ak sa niekto usiluje označiť za protitalianskych, podvratných a komunistov tých, čo vyzývajú na prijatie série predpisov o komunikácii a slobode informácií pri dodržaní plurality, pre ktorú je charakteristické jednoznačné oddelenie osudov osôb, ktoré vykonávajú významné inštitucionálne funkcie, a majetku, ktorý získali z podnikania v oblasti vydavateľskej činnosti a informácií, dopúšťa sa vážnej chyby, ktorú tu, v Európe, nie je možné odpustiť, ospravedlniť ani dopustiť.
<P>
Vo svojich prejavoch neraz spomíname talianskeho premiéra. Mohli by sme spomenúť aj to, koľko novín vlastní: v Taliansku 150 a približne 40 televíznych staníc. To však nie je problém. Problém spočíva v tom, že pluralita informácií - a v informáciách - je základným kameňom každej slobodnej demokracie a musí sa používať ako obrana pred monopolistickou a oligopolistickou filozofiou a konfliktami záujmov.
<P>
Vážená pani komisárka Redingová, zvrchovanosť jednotlivých štátov a neustále potvrdzovanie toho, že Európska únia nie je superštát, nesmie viesť k tomu, že zabudneme, že Európska únia má aj Chartu základných práv, z ktorej vyplýva legislatívny systém, ktorý členské štáty musia brať do úvahy. Dobre viete, že práve v týchto otázkach Európsky súdny dvor - v prípade Talianska, nie vo veciach systémovej povahy, vážený pán Speroni - vydal mnohokrát rozsudky, ktoré neboli ešte stále vykonané.
<P>
Globalizácia trhov a stále narastajúce využívanie vysielania si vyžadujú cielenejšie európske právne predpisy zamerané na reguláciu tejto citlivej oblasti, ktorá tak silno vplýva na verejnú mienku, a tým aj na zásadu ľudovej zvrchovanosti - ktorá nie je len základom Talianska, ale aj Európskej únie - a na spôsob jej uplatňovania.
<P>
Už by sme nemali nikomu dovoliť odvolávať sa na posvätné práva ľudovej väčšiny, a tým ospravedlňovať ohrozenie slobody tlače, v ktorej až donedávna panovala nerovnosť medzi žalobcom a žalovaným - či už v Taliansku, alebo v Portugalsku, ako sme už spomenuli -, pretože to podkopáva základy pravidiel spolunažívania, na ktorých je Únia postavená. Z tohto dôvodu naliehavo potrebujeme smernicu proti koncentrácii v oblasti informácií, ktorá bude regulovať konanie osôb, ktoré sa zúčastňujú na politike a zároveň ovládajú veľmi významné médiá.
<SPEAKER ID="043" NAME="Sylvie Goulard" AFFILIATION="ALDE">
(FR) Vážená pani predsedajúca, chcela by som v rýchlosti poukázať na to, že predmetom tejto rozpravy je to - a z prejavov pani Redingovej a pána Daula to jasne vyplynulo -, čo si predstavujeme pod Európou. Teraz neútočíme na jeden členský štát; ide o to, či vieme, či uplatňujeme zmluvy, či uplatňujeme Európsky dohovor o ľudských právach podpísaný v Ríme v roku 1950 a či uplatňujeme článok 6 Zmluvy.
<P>
Pán Daul, keď citujete pána Napolitana, citujte všetko. Prezident Talianskej republiky zdôraznil, že existujú právne prostriedky, a vo svojom prejave spomenul článok 7 zmlúv. Tento článok nám dnes umožňuje vyjadrovať sa z právneho hľadiska a bez emócií k porušovaniu ľudských práv v členskom štáte - dnes je to Taliansko, zajtra to bude iná krajina.
<P>
Mojou poslednou veľmi dôležitou pripomienkou je, že v každej krajine sveta sa diktátori a ľudia, ktorí chcú podkopávať ľudské práva, skrývajú za suverenitu. Pre mňa je Európa kontinentom univerzálnej platnosti ľudských práv. Ak neuznáme, že my, ktorí sedíme v tom istom Parlamente, máme právo, máme povinnosť vidieť, čo sa deje v jednom z členských štátov, ako môžeme povedať diktatúram vo vzdialených krajinách, že obhajujeme univerzálnu myšlienku, čo je zvlášť dôležité, pokiaľ ide obranu práv žien?
<SPEAKER ID="044" NAME="Fiorello Provera" AFFILIATION="EFD">
(IT) Vážená pani predsedajúca, je zvláštne, že keď v tomto Parlamente hovoríme o slobode prejavu v Taliansku, vždy prekračujeme rečnícky čas a tým nepriamo cenzurujeme nasledujúceho rečníka. Preto sa teraz budem snažiť presne dodržať rečnícky čas, ktorý mi bol vyhradený.
<P>
Musím povedať, že by som považoval za oveľa vhodnejšie viesť túto rozpravu v talianskom parlamente ako v Parlamente v Bruseli, iba ak by sme chceli - ako sa už niekto vyjadril - diskutovať o slobode tlače všeobecne, t. j. v kontexte európskeho kontinentu. Na druhej strane si však myslím, že stojí za to spomenúť niektoré údaje, ktoré už uviedol pán Speroni a nad ktorými by sme sa mali zamyslieť.
<P>
Môžem potvrdiť, že zo 455 rozsudkov vynesených Európskym súdom pre ľudské práva vo veci porušenia článku 10 o slobode prejavu sa 29 týka Francúzska, 28 Spojeného kráľovstva, 15 Grécka, 10 Rumunska, 8 Poľska a len 7 Talianska. Chcel by som vás požiadať, aby ste sa nad týmito údajmi zamysleli.
<SPEAKER ID="045" NAME="Simon Busuttil" AFFILIATION="PPE">
(MT) Nedivím sa, ak si niekto, kto sleduje túto rozpravu, myslí, že toto nie je Európsky parlament, ale taliansky parlament. Toto však naozaj nie je taliansky parlament, a preto to nie je správne miesto na vedenie takýchto v podstate vnútroštátnych politických diskusií. Všetci poznáme svojráznu povahu talianskeho predsedu vlády. O to tu však nejde. Ide o to, či ako európska inštitúcia máme právomoc prijímať v týchto záležitostiach rozhodnutia. Odpoveď na to je jasná. Dala nám ju dnes pani komisárka Redingová, keď povedala, že tieto otázky nepatria do kompetencie EÚ a že nemôžeme na seba vziať úlohu, ktorá nám neprislúcha.
<P>
A preto, keďže táto otázka nepatrí do našej kompetencie, treba o nej diskutovať a rozhodnúť na vnútroštátnej úrovni. Ak začneme uplatňovať právomoci, ktoré nám neprislúchajú, a ak budeme zasahovať do otázok, ktoré nepatria do našej kompetencie, budeme skôr podkopávať ako posilňovať svoju legitímnosť. Podkopávali by sme inštitúciu, ktorú zastupujeme, a skôr by sme zväčšovali než zmenšovali vzdialenosť medzi nami a našimi občanmi. Ak si chceme získať rešpekt našich občanov, musíme začať tým, že budeme rešpektovať obmedzenia našich kompetencií.
<SPEAKER ID="046" NAME="Maria Badia i Cutchet" AFFILIATION="S&amp;D">
(ES) Vážená pani predsedajúca, Európska únia má povinnosť zaručovať pluralitu médií. Táto rozprava o slobode tlače sa týka plurality vlastníctva masovokomunikačných prostriedkov, ich štruktúry a postupov pri vymenúvaní ich riaditeľov, vzťahov medzi politikou, podnikateľskou sférou a samotnými médiami a prístupu občanov k rôznym názorom. Myslím si, že budete so mnou súhlasiť, že stav talianskych médií, čo je otázka, ktorou sa dnes zaoberáme, nespĺňa základné pravidlá potrebné na zaručenie slobody tlače v tejto krajine.
<P>
Žiadame preto Komisiu, aby reagovala na žiadosti, ktoré tento Parlament v uplynulých rokoch predniesol, a definovala konkrétne kritériá hodnotenia možných porušení týchto práv a slobôd v každom členskom štáte.
<P>
Naším cieľom, o ktorom nesmie nikto pochybovať, je chrániť právo občanov získavať informácie rôzneho druhu, tak ako novinári majú právo slobodne informovať, pretože, ako povedali minulú sobotu demonštranti, informácie nám dávajú viac slobody.
<SPEAKER ID="047" NAME="Sarah Ludford" AFFILIATION="ALDE">
Vážená pani predsedajúca, určite nie je náhoda, že minulý týždeň britskí konzervatívci získali podporu Ruperta Murdocha a včera hlasovali proti rozprave o slobode tlače. Zatiaľ čo nové, bývalé komunistické členské štáty dosiahli v oblasti slobody tlače veľké pokroky, pri pohľade na to, ako ovláda média pán Silvio Berlusconi, by ozelenel od závisti aj Erich Honecker.
<P>
Avšak hrozby, zastrašovanie a osočovanie nielen tlače, ale aj prezidenta a sudcov zo strany pána Berlusconiho idú ďaleko za rámec čisto vnútroštátnej záležitosti. Riešenie tohto problému je jednoznačne v záujme celej Európy. Pani komisárka Redingová veľmi prekvapivo povedala, že by sme inštitúcie EÚ nemali používať na riešenie vnútroštátnych problémov. Potom načo vôbec máme európske zmluvy a zákony vrátane tých, ktoré vyžadujú uplatňovanie základných práv a princípov právneho štátu?
<P>
EÚ je v skutočnosti jasne a legálne oprávnená konať v záujme všeobecnej ochrany slobody slova a základných práv. Tento právny základ existuje a dopĺňať ho musia právne predpisy o diverzite a pluralite médií. Pasivita pani komisárky ma veľmi sklamala.
<SPEAKER ID="048" NAME="Salvatore Iacolino" AFFILIATION="PPE">
(IT) Vážená pani predsedajúca, pani komisárka, dámy a páni, článok 21 ústavy a článok 3 zákona č. 102 z roku 2004 definujú v Taliansku rozsah slobody tlače a stanovujú jej obmedzenia: tlač musí byť objektívna, dôkladná, spravodlivá a nestranná a vždy musí v súlade so zásadami stanovenými Európskou úniou zaručovať rešpektovanie ľudskej dôstojnosti. V internetovom a digitálnom veku, keď sa zakladajú nové a nové noviny, verejná služba okázalo vysiela programy, ktoré sú voči predsedovi vlády otvorene nepriateľské, zatiaľ čo tlač a médiá sú zdesené tým, že Silvio Berlusconi od dvoch tlačových periodík požaduje náhradu škody.
<P>
1 100 rozhlasových staníc, 162 novín a niekoľko stoviek súkromných televíznych staníc asi nie je dostatočnou zárukou plurality médií, ktorú iniciatíva Silvia Berlusconiho údajne ohrozuje. Natíska sa podozrenie, že ak sa nejaká mediálna moc začne správať cenzorsky, má ambície stať sa sama politickou mocou. A zatiaľ v ostatných častiach sveta funguje ten istý systém, keď vplyvné noviny ako El País, The Sun a Tarin zjavne veľmi rýchlo menia svoju politickú orientáciu.
<P>
Talianska ľavica sa však namiesto prijatia vlastnej politickej stratégie spolieha na to, že niektoré zložky národnej federácie novinárov budú uskutočňovať čo najnelojálnejšie a najhúževnatejšie nedemokratické útoky na úradujúcu vládu - v tomto prípade prostredníctvom série vopred pripravených akcií. Predseda vlády, ktorého si obyvatelia Talianska slobodne zvolili, sa napriek tomu naďalej teší veľkej podpore občanov, ktorí veria, že Európsky parlament dokáže potvrdiť - ako to urobil v roku 2004 -, že sloboda tlače je uznanou a hlboko vžitou hodnotou.
<SPEAKER ID="049" NAME="Rita Borsellino" AFFILIATION="S&amp;D">
(IT) Vážená pani predsedajúca, pani komisárka, dámy a páni, nie je mojím zámerom ani zámerom mojej skupiny - ktorá podporila a chcela túto rozpravu - prenášať invektívy z talianskej vnútropolitickej scény na európsku úroveň. Otázka slobody informácií sa týka nás všetkých: je vecou Európskej únie, ktorá môže a musí v tejto otázke prijímať opatrenia na úrovni Spoločenstva s cieľom čeliť politickým a hospodárskym vplyvom a zaručovať pluralitu informácií.
<P>
Talianska anomália, kde je predseda vlády zároveň vlastníkom niektorých najdôležitejších súkromných sietí, spočíva práve v existencii nebezpečného prepojenia medzi médiami a politickou a hospodárskou mocou. Presne z tohto dôvodu žiadame legislatívne opatrenie na európskej úrovni, opatrenie, ktoré - bez toho, aby bolo aktom namiereným proti Taliansku - pomôže zaručiť pluralitu informácií a zabrániť koncentráciám a konfliktom záujmov. Preto dnes Komisiu vyzývame, aby čo najrýchlejšie konala - čo tento Parlament požadoval už v minulosti - a vybavila Európsku úniu spoločnými pravidlami, ktoré všetkým občanom zaručia slobodu informácií.
<SPEAKER ID="050" NAME="Sophia in 't Veld" AFFILIATION="ALDE">
Vážená pani predsedajúca, musím sa priznať, že vyjadrenie pani komisárky Redingovej ma dosť šokovalo, pretože za garantovanie dodržiavania demokratických princípov a základných práv sú skutočne zodpovedné v prvom rade členské štáty. Ale mýlite sa, keď hovoríte, že EÚ v tom nehrá žiadnu úlohu.
<P>
Predovšetkým tu máme článok 6 Zmluvy o Európskej únii, v ktorom stojí: "Únia je založená na zásadách slobody, demokracie, dodržiavania ľudských práv a základných slobôd a právneho štátu, ktoré sú spoločné všetkým členským štátom." Na to, aby dokázala, že to nie je len prázdna fráza, vyzbrojila sa Európska únia článkom 7, ktorý je právnym nástrojom na presadenie článku 6.
<P>
Po druhé, pani Redingová, keď rokujeme s kandidátskymi krajinami, trváme na tom, aby prijali najvyššie normy slobody tlače, inak nemôžu vstúpiť do Európskej únie. Táto požiadavka bola stanovená v kodanských kritériách - tak prečo uplatňujeme pri kandidátskych krajinách iné normy ako pri súčasných členských štátoch, pani komisárka Redingová? Aj v iných krajinách dochádza k porušovaniu slobody tlače alebo slobody prejavu, ako napríklad v Českej republike, ktorá práve prijala zákon obmedzujúci slobodu tlače, alebo v Írsku, ktoré prijalo veľmi prísny zákon proti očierňovaniu. Pani komisárka Redingová, na záver ešte poviem, že ak myslíme vážne, že sme spoločenstvom hodnôt, potom musí Európska komisia konať.
<SPEAKER ID="051" NAME="János Áder" AFFILIATION="PPE">
(HU) Vážená pani predsedajúca, dámy a páni, počuli sme, ako nám pán Verhofstadt pred hodinou povedal, že sa musíme spojiť na obranu hodnôt slobody, a musím vám povedať, že s ním súhlasím. Sloboda prejavu je dôležitým základným právom. To je názor, ktorý opakovane zaznieva v tejto rozprave. Tiež súhlasím a pevne verím, že v tomto Parlamente nie je jediný taliansky politik, ktorý by si želal obmedziť slobodu prejavu.
<P>
Pri sledovaní rozpravy mi napadli dve otázky. Prečo pokladajú socialistickí a liberálni poslanci Európskeho parlamentu za dôležité chrániť určité základné politické práva iba v prípade určitých práv a len v určitých prípadoch? Je sloboda zhromažďovania dôležitým základným právom? Je rovnako dôležitým základným právom ako sloboda prejavu? Určite je. Napriek tomu ste pred tromi rokmi vôbec neprotestovali, keď socialistická vláda v Maďarsku rozohnala dav, ktorý sa zišiel, aby si pripomenul revolúciu z roku 1956.
<P>
Je právo používať vlastný jazyk dôležitým základným právom? Je rovnako dôležitým základným právom ako sloboda prejavu? Určite to je dôležité právo. Napriek tomu znovu vôbec neprotestujete, keď chcú štátne orgány na Slovensku, v členskom štáte Európskej únie, obmedziť právo menšín používať svoj rodný jazyk.
<P>
Je právo na osobné súkromie dôležitým základným právom? Určite to je dôležité základné právo. Som presvedčený, že každý - nech už je to taliansky predseda vlády alebo ktokoľvek iný - má právo a musí mať právo právne zakročiť proti nepravdivým obvineniam a očierňovaniu.
<P>
Sloboda tlače je skutočne dôležitým právom, ale prečo ste posledných 20 rokov mlčali, keď bolo evidentné, že médiá v bývalých socialistických krajinách sú do veľkej miery sústredené v rukách bývalých komunistických strán? Všetko, čo od vás žiadam, je, aby ste nepoužívali dvojitý meter.
<SPEAKER ID="052" NAME="Debora Serracchiani" AFFILIATION="S&amp;D">
(IT) Vážená pani predsedajúca, dámy a páni, viem o tom, že 30. septembra predložila Komisia štúdiu o ukazovateľoch plurality médií v členských štátoch. V roku 2008 však tento Parlament prijal správu pani Marianne Mikkovej, v ktorej sa od Európskej komisie a členských štátov žiadalo, aby zaručili, a citujem doslovne, "rozmanitosť názorov v médiách, aby zaručili pluralitu informácií a zabezpečili všetkým občanom EÚ prístup k slobodným a rôznorodým médiám".
<P>
Ešte skôr, v roku 2004, prijal Parlament správu pani Boogerdovej-Quaakovej o rizikách porušovania slobody prejavu a informácií v EÚ. V tejto správe sa od Komisie žiadalo, aby predložila oznámenie o garantovaní plurality médií vo všetkých členských štátoch. Komisia dodnes nedala na požiadavku Parlamentu jasnú odpoveď.
<P>
Asi ste si všimli, pani komisárka, že som nespomenula ani svoju krajinu, ani jej predsedu vlády. Ako európska občianka sa vás však v tomto Parlamente pýtam, čo mieni Komisia na európskej úrovni podniknúť, aby zabezpečila, že pluralita médií bude zaručená vo všetkých členských štátoch.
<SPEAKER ID="053" NAME="Clemente Mastella" AFFILIATION="PPE">
(IT) Vážená pani predsedajúca, dámy a páni, návrh zameraný proti údajnému útoku na slobodu tlače v Taliansku podľa mňa odráža voľbu politicky šikmej a nezdravej cesty. Okrem toho sa mi zdá, že silné slova s nádychom hnevu a štipkou nenávisti svedčia o tom, že niektorým poslancom sa to vymklo z rúk. Je však veľmi zvláštne, že k tomuto zhoršeniu (alebo údajnému zhoršeniu) stavu demokracie v Taliansku malo dôjsť až teraz a takým nápadným spôsobom, keď zoberieme do úvahy, že vo vládnutí krajiny sa striedali stredopravé, ale aj stredoľavé vlády - ktorých členom som bol aj ja.
<P>
Ak táto stena neliberálnosti a antidemokracie v Taliansku skutočne existuje, prečo nebola počas takého dlhého trvania ľavicovej vlády zbúraná? Ide tu o zanedbanie, zdržanlivosť, výhodnosť alebo - ako sa mne zdá oveľa logickejšie - je to jednoducho tak, že sú talianske demokratické štandardy v súlade so štandardmi Západu a Európy?
<P>
Ak skutočne chceme ako výnimočné opatrenie - ako to, ktoré bolo použité v tomto prípade, ospravedlňujem sa pani Serracchianiovej, teda diskutovať o jednej krajine, a nie o Európe - zistiť pravdu o zdraví demokracie v našej krajine, mali by sme sa spýtať prezidenta republiky pána Georgia Napolitana, s rešpektom ako inštitúcie, či má pocit, že je prezidentom krajiny, v ktorej slabne pluralita informácií, vládne chaos v slobode a demokracia je na ústupe. Myslím si však, že keby bola situácia takáto, prezident Napolitano ako garant našej ústavy verný svojim výsadám by taký stav vecí odsúdil.
<P>
Keďže sa však táto otázka - je mi ľúto, že to musím povedať, dámy a páni z ľavice - dotýka talianskych politických záležitostí veľmi provinčným spôsobom, pričom naberá umelo európsky a teraz domáci rozmer, treba zdôrazniť, že pokiaľ sa talianska ľavica, ktorá bola kedysi oveľa mocnejšia a presvedčivejšia, nechá politicky viesť komikmi a demagógmi, významne sa vzdiali od moci. Neverím, že prezidentovi Obamovi diktuje jeho politickú líniu Woody Allen.
<SPEAKER ID="054" NAME="Anni Podimata" AFFILIATION="S&amp;D">
(EL) Vážená pani predsedajúca, pani komisárka, ako bývalá novinárka som si ani ja nikdy nemyslela, že dnes, 50 rokov potom, ako sme začali budovať Európu, a krátko pred tým, ako vstúpi do platnosti Lisabonská zmluva, budeme diskutovať o určitých základných zásadách a hodnotách, na ktorých bola vybudovaná a postavená Európska únia.
<P>
Hodnoty ako nezávislosť tlače, pluralita médií, sloboda prejavu pre každého, hlavne pre novinárov, rovnosť pred zákonom pre všetkých alebo, ak chcete, aj základná zásada rozdelenia moci. Možno hovoriť o rozdelení moci v situácii, keď predseda vlády krajiny, inými slovami najvyšší predstaviteľ výkonnej moci, vlastní a kontroluje väčšinu médií vo svojej krajine a zvyšok žaluje?
<P>
To, čo sa deje v Taliansku, nie je talianskou záležitosťou, je to európska záležitosť, pretože ohrozená je samotná dôveryhodnosť Európskej únie, ak kontroluje a posudzuje porušovanie základných zásad a práv v tretích krajinách a toleruje porušovanie tých istých hodnôt a zásad vo vlastnom dome.
<SPEAKER ID="055" NAME="Alfredo Pallone" AFFILIATION="PPE">
(IT) Vážená pani predsedajúca, dámy a páni, mnohí z vás ste asi čítali Kafkov "Proces". Dej je fiktívny, ale presne to sa odohráva dnes v mojej krajine, v krajine veľkých demokratických tradícií, ktorá má vládu zvolenú slobodnými ľuďmi, v ktorej však dochádza k pokusu podkopať výsledky demokratického hlasovania prostredníctvom historicky bezprecedentného útoku zo strany médií a súdov.
<P>
Diskutujeme o slobode informácií, keď 72 % tlače je proti vláde a predsedovi vlády pánovi Berlusconimu. 70 % žalôb proti novinám podali vedúci predstavitelia ľavice, pričom nárokovaná náhrada škody dosahuje 312 miliónov EUR z celkového objemu 486 miliónov EUR, ktoré boli nárokované od roku 1994. To sa rovná 32 miliónom EUR ročne. Možno tu priam hovoriť o dodatočnom financovaní cez súdy.
<P>
Vám, dámy a páni, ktorí zatupujete európske demokracie, hovoríme a trváme na tom, že v Taliansku moc súdov a médií v mene straníckych, triednych politických záujmov neguje vôľu zvrchovaného ľudu. To znamená, že demokracia v Taliansku je v prípade zosadenia vlády ohrozená. Hlavný rozvracač tejto koncepcie zo sémantického hľadiska sa volá Antonio Di Pietro. Na záver by som chcel poďakovať pani komisárke Redingovej za veľký zmysel pre rovnováhu a demokraciu. Vypracovala racionálnu a presnú správu.
<SPEAKER ID="056" NAME="Cătălin Sorin Ivan" AFFILIATION="S&amp;D">
(RO) Sloboda tlače nie je nikdy dostatočne chránená pred zneužívaním. Vždy, keď prezident alebo premiér niektorého členského štátu Európskej únie napadne novinárov hoci len preto, lebo s ním nesúhlasia, Európska komisia, Európsky parlament a každý z nás musí zareagovať.
<P>
V Taliansku sa premiér pokúša zastrašovať opozičnú tlač všetkými dostupnými prostriedkami. V Rumunsku sa prezident pokúša zdiskreditovať tlač a novinárov, ktorí ho kritizujú. V obidvoch prípadoch hovoríme o excesoch zo strany niektorých politikov, ktorí si myslia, že stoja nad zákonom. Podľa najnovších informácií máme v Rumunsku prezidenta, ktorý nielen uráža, klame a očierňuje novinárov, ale zároveň sa dopúšťa ďalšieho zneužívania právomoci. Túto právomoc, ako sa zdá, využíva pred prezidentskými voľbami na akýkoľvek účel vrátane porušovania zákona, aby ako súčasná hlava štátu dosiahol znovuzvolenie.
<P>
Presne z tohto dôvodu vyzývam Európsku komisiu, práve tak ako som to urobil 23. septembra, aby verejne odsúdila takéto správanie zo strany rumunského prezidenta a talianskeho premiéra.
<SPEAKER ID="057" NAME="Elisabetta Gardini" AFFILIATION="PPE">
(IT) Vážená pani predsedajúca, dámy a páni, rada by som potvrdila, že sloboda tlače v Taliansku skutočne existuje a že je silnejšia ako kedykoľvek predtým. Toto sú slová významného novinára Giampaola Pansu, ktorý patril mnoho rokov, dokonca desaťročí, medzi najuznávanejšie mená píšuce pre noviny La Repubblica, ktoré sú súčasťou skupiny Espresso-Repubblica, odkiaľ musel následne odstúpiť, pretože ho vedenie skupiny obvinilo z revizionizmu. Ako dobre viete, revizionizmus je v Taliansku jedným z najzávažnejších trestných činov, pokiaľ sa ho dopustí dominantná inteligencia, dominantná kultúra v Taliansku, ktorá je úplne ľavicovo orientovaná: len sa pozrite na popredných predstaviteľov Demokratickej strany, kde všetci, od bankárov až po tých najvýznamnejších hercov, režisérov a novinárov z našej krajiny, stoja v jednom rade.
<P>
Sloboda informácií však neznamená slobodu urážať alebo ohovárať. Okrem toho ľavica vždy dostane právo na spravodlivé vypočutie: ak podá žalobu pán Prodi, je to v poriadku; ak podá žalobu pán D'Alema, je to v poriadku; ak podá žalobu pán Di Pietro, je to rovnako v poriadku. Pán Di Pietro je lámač rekordov - mimochodom, predstavitelia súdnej moci žalujú tlač častejšie ako politici -, keďže podľa informácií, ktoré uverejnil denník La Repubblica, podal 357 žalôb a ako odškodné už dostal 700 000 EUR. O týchto informáciách sme sa dopočuli od našich kolegov. Aby som to uzavrela, ak je tu problém s rovnováhou - a som presvedčená, že v Taliansku takýto problém existuje -, jediná politická strana, ktorá má právo sa naň odvolávať, je stredopravicová strana.
<SPEAKER ID="058" NAME="Licia Ronzulli" AFFILIATION="PPE">
(IT) Vážená pani predsedajúca, dámy a páni, v roku 2008 poskytla vláda pána Berlusconiho priame dotácie pre tlač, rozhlas a televízne stanice v celkovej výške 206 miliónov EUR. Akoby náhodou, väčšina týchto miliónov putovala do štyroch hlavných ľavicových denníkov.
<P>
Sloboda tlače v Taliansku má vo vláde pána Berlusconiho tých najštedrejších podporovateľov. Ľavica v Taliansku a po celej Európe spustila kampaň, ktorá tvrdí, že sloboda tlače je ohrozená. Táto kampaň je založená na poburujúcich výmysloch a nehanebných klamstvách. A ako sa dalo očakávať - opäť akoby náhodou -, spustila túto kampaň práve po tom, ako pán premiér Berlusconi oprávnene požiadal o odškodné dva ľavicové denníky, ktoré ho očiernili a obvinili z neprístojného správania. Tieto obvinenia sú založené na úplných výmysloch, ktoré sú pod úroveň žurnalistiky, ktorá za niečo stojí.
<P>
Pán premiér Berlusconi je ten prvý, podľa koho je sloboda tlače veľmi dôležitá, ale sloboda urážať, klamať, očierňovať a ohovárať je niečo celkom iné. V tomto prípade má každý občan - takže vrátane pána premiéra Berlusconiho - právo brániť sa pomocou demokratických prostriedkov, ktoré má k dispozícii, a požiadať civilný súd, aby posúdil útoky proti nemu, ktorých sa dopustili v tlači. Tu by som dodala, že takto postupujú aj iní ľavicoví predstavitelia.
<SPEAKER ID="059" NAME="Victor Boştinaru" AFFILIATION="S&amp;D">
(IT) Vážená pani predsedajúca, dámy a páni, táto rozprava sa netýka len Talianov: toto je rozprava predovšetkým o Európe.
<P>
(RO) Pán Berlusconi určite nie je jediným príkladom človeka, ktorý porušuje základné nariadenia vládnuce v masmédiách. Pán Traian Băsescu sa často správa agresívne a nedemokraticky a pri zastrašovaní masmédií používa jazyk, ktorý tu v Európskom parlamente ani nemôžem zopakovať.
<P>
Ak chcú európske hlavy štátov alebo šéfovia vlád pokračovať v takomto správaní, stane sa Európska charta za slobodu tlače len ďalším kusom papiera. My ako Európska únia vyjdeme na posmech, že rozoberáme a kritizujeme slobodu informácií v rôznych krajinách Ázie a Afriky, pričom tieto slobody nechránime a nerešpektujeme v samotnej Európskej únii.
<P>
Preto navrhujem, aby sme bojovali proti tejto monopolnej situácii pomocou poskytnutých prostriedkov a právomoci Komisie, spolu s presadením Charty za slobodu tlače a s podporou európskych orgánov.
<SPEAKER ID="061" NAME="Cecilia Wikström" AFFILIATION="ALDE">
(SV) Vážená pani predsedajúca, známy švédsky spisovateľ August Strindberg kedysi dávno povedal: "Vy máte moc, ja mám slová, mám slová vo svojej moci." V prípade spisovateľov a novinárov v Taliansku, ktorým je systematicky odopierané právo slobodne sa vyjadriť, to však už dnes neplatí.
<P>
Za ostatné tri roky sa 200 novinárom vyhrážali pre to, čo napísali. To, čo sa deje v Taliansku, sa však týka nás všetkých. Sloboda povedať, napísať alebo slobodne uverejniť vlastné slová je základným právom všetkých 500 miliónov európskych občanov.
<P>
To, čo sa deje v Taliansku, dokazuje, že sloboda prejavu je pre režim, ktorý sa jej zmocnil, niekedy nebezpečnejšia ako zbrane. Dnes má Parlament jedinečnú príležitosť ukázať a odhaliť naše najkladnejšie vlastnosti. Dokazujeme tu, že v stávke sú základné slobody. Obavy Talianska sa týkajú aj nás.
<SPEAKER ID="062" NAME="Sergio Paolo Francesco Silvestris" AFFILIATION="PPE">
(IT) Vážená pani predsedajúca, dámy a páni, dnešná rozprava je naozaj neuveriteľná, pretože sloboda informácií je v Taliansku zaručeným a uznávaným ústavným právom. Ostatní rečníci predo mnou poskytli informácie o mnohých prípadoch politickej predpojatosti novín vydávaných v Taliansku.
<P>
Pre tých poslancov, ktorí nepochádzajú z Talianska, si dovolím urobiť recenziu tlače. Toto sú niektoré z nezávislých novín, ktoré som si kúpil včera na letisku: toto je Il Manifesto, komunistické noviny; toto je L'Unità, noviny, ktoré založil Antonio Gramsci z Demokratickej strany - Demokratickej strany ľavice; a toto je L'Europa, noviny strany Margherita, ktorá sa pripojila k Demokratickej strane. Ďalej, Demokratická strana má aj frakciu D'Alema-Letta, ktorá ma svoje vlastné noviny Il Riformista. Potom tu máme Stranu komunistickej obnovy, ktorá má svoje noviny Liberazione. Minulý rok došlo v Strane obnovy k rozkolu a odštiepená strana si založila vlastné noviny L'Altro.
<P>
Na záver tu mám politický predmet tejto rozpravy: Il Fatto quotidiano. Viete, s kým sa tieto noviny spájajú? Spájajú sa so stranou pána Di Pietra, ktorá je hnacou silou stojacou v pozadí tejto dnešnej rozpravy. Je to strana, ktorá v tomto Parlamente vyhlasuje, že v Taliansku neexistuje sloboda informácií, pričom si tam pred desiatimi dňami založila svoje noviny.
<P>
Aby som to uzavrel, vážená pani predsedajúca, je to, akoby som vám tu rozprával, že v Taliansku je hlad a bieda, pričom som sa minulý víkend zúčastnil na klobásových hodoch v mojej krajine, kde som jedol pečené mäso a popíjal víno. Je to paradox ľavice, ktorá vlastní tak veľa novín, ale nemá žiadnych čitateľov ani voličov. Ak si ich chce získať späť, bude musieť vyrukovať s vážnejšími argumentmi.
<SPEAKER ID="063" NAME="Mary Honeyball" AFFILIATION="S&amp;D">
Vážená pani predsedajúca, aj ja by som sa rada pripojila k žiadostiam o európsku smernicu o slobode informácií, slobode tlače a pluralite médií. Hoci podľa slov iných rečníkov sa táto rozprava týka slobody informácií v Taliansku, vážne problémy existujú aj v ďalších krajinách Európskej únie.
<P>
Jednou z nich je Spojené kráľovstvo. O Rupertovi Murdochovi sa tu už hovorilo a práve Rupert Murdoch je jedným z dôvodov, prečo som presvedčená, že túto smernicu potrebujeme. Rupert Murdoch nie je hlavou štátu, ale je medzinárodným mediálnym magnátom so svojím vlastným a veľmi osobitým programom. Nie je demokratický a práve takí ľudia ako Rupert Murdoch a Silvio Berlusconi sú dôvodom, prečo musíme prijímať zákony.
<SPEAKER ID="064" NAME="David Casa" AFFILIATION="PPE">
(MT) Pochádzam z Malty, takže si viete predstaviť, že Taliansko je našou susednou krajinou, ktorú už mnoho rokov nasledujeme. Vo veciach týkajúcich sa slobody prejavu moja krajina tiež vzhliada k Taliansku, pretože je jasným príkladom demokracie. Preto si myslím, že vŕtanie do tejto vnútornej záležitosti, o ktoré talianskym socialistom ide, je pre ich krajinu hanebnou formou politiky. Nikdy by mi nenapadlo, že by sa raz Taliani uchýlili k napádaniu vlastnej krajiny v tomto Parlamente takým nečestným spôsobom. Myslím si, že dokážem pochopiť skôr to, prečo Taliani nedôverujú ľavici, že môže v Taliansku vládnuť viac ako pár mesiacov. Dôvodom je to, že na základe analýzy politiky tejto strany vysvitlo, že vyhovuje len tým, ktorí chcú napádať samotnú koncepciu demokracie. Práve preto si myslím, že mali venovať pozornosť talianskemu prezidentovi, ktorého by som z tohto miesta rád pozdravil, keď povedal, že táto rozprava nemá v tomto Parlamente miesto a malo by sa o nej diskutovať v talianskom parlamente.
<SPEAKER ID="065" NAME="Stanimir Ilchev" AFFILIATION="ALDE">
(BG) Ďakujem, vážená pani predsedajúca. Budem hovoriť jazykom jednej z krajín, ktorú dnes v tejto rokovacej sále kritizovali, teda Bulharska. Keby som bol v tejto chvíli novinárom v Bulharsku, ktorým som kedysi aj bol, pravdepodobne by som si ako nadpis na titulnej strane ktorýchkoľvek novín vybral jeden z dvoch diametrálne odlišných výrokov. Jedným z nich je, že nesmieme tento Parlament zmeniť na diskusnú skupinu vnútorných politických konfliktov jednotlivých členských štátov a už tobôž nie na najvyšší odvolací súd. Druhý výrok, ktorého autorom je rečník zo Skupiny socialistov, nám radí, aby sme tento Parlament nepovažovali za múzeum plné starých predmetov, ktorými sa nesmie hýbať.
<P>
Som presvedčený, že pravda je niekde uprostred a odráža sa v návrhu pána Verhofstadta vypracovať smernicu, ktorá musí vytvoriť modernejší a demokratickejší systém regulujúci všetky záležitosti, o ktorých sa tu dnes diskutovalo v súvislosti so slobodou a pluralitou médií. Okrem riešenia otázok plurality a slobody a ochrany novinárov však táto smernica musí v skutočnosti zahŕňať a klásť mimoriadne silný dôraz na dekoncentráciu zdrojov médií, a to aj v rámci vnútroštátnych mediálnych systémov.
<SPEAKER ID="066" NAME="Viviane Reding">
členka Komisie. - Vážená pani predsedajúca, myslím si, že táto rozprava bola veľmi dôležitá, pretože jasne ukázala, že v tomto Parlamente panuje jednotný názor, podľa ktorého sloboda tlače nemá žiadne "ak” a "keď”. Je to skrátka základ našej Európskej únie. Musíme ju brániť, je to základná hodnota. Musíme sa ozvať, keď si ju nectia, a musíme konať, ak je tu problém, ktorý treba vyriešiť.
<P>
(Predsedajúca požiadala o ticho v rokovacej sále.)
<P>
Tento Parlament sa zhodol aj na tom, že sloboda médií je problém, na ktorý sa treba pozrieť vo všetkých členských štátoch. Mnohí z vás predtým v tomto Parlamente neboli, takže len pripomeniem kroky európskych novinárov zamerané na vytvorenie Európskej charty za slobodu tlače. Tá bola vypracovaná, aby pomohla predovšetkým novinárom v nových členských štátoch, ktorí požiadali novinársku komunitu o túto pomoc.
<P>
Chcem to len pripomenúť, pretože v tomto Parlamente už odznelo, že problémy s verejnoprávnou televíziou sú v mnohých našich členských štátoch. Pripomeniem, že som navštívila jeden z týchto členských štátov - bolo to Maďarsko -, aby som podporila záchranu verejnoprávnej televízie. Myslím si, že toto by sa malo urobiť vo všetkých členských štátoch, ak tam je nejaký problém.
<P>
Preto sme s pomocou Parlamentu odhlasovali novú smernicu o televízii bez hraníc, aby sme založili nezávislé mediálne orgány vo všetkých našich členských štátoch. Môžem tento Parlament uistiť, že kedykoľvek sa vyskytne problém so založením týchto nezávislých mediálnych orgánov, Komisia zasiahne.
<P>
Teraz prejdime k tomu, v čom sa tento Parlament nezhodol, pokiaľ ide o to, ako spojiť právomoci EÚ s mediálnou politikou. Myslím si, že mnohí poslanci nepočúvali moje úvodné vyhlásenia, v ktorých som citovala Chartu základných práv, ktorá hovorí úplne jasne. Citovala som aj článok 51 ods. 1 Charty základných práv, ktorý tiež veľmi jasne uvádza, kedy sa má charta uplatniť a aké sú pravidlá jej uplatnenia. Takže si myslím, že si to každý môže prečítať a pripomenúť.
<P>
Bohužiaľ, teraz nikto nepočúva, hoci je to veľmi dôležité.
<P>
(Predsedajúca opäť požiadala o ticho.)
<P>
Vo svojom úvodnom vystúpení som tiež zdôraznila veľmi jasné kroky, konkrétne príklady toho, v ktorých oblastiach môže EÚ konať a koná, a zdôraznila som problémy, ktoré treba vyriešiť na vnútroštátnej úrovni. Taliansky ústavný súd, ktorý včera zasadal, jasne ukázal, čo to znamená.
<P>
Teraz tento Parlament formuloval niekoľko jasných požiadaviek a ja by som na ne rada odpovedala, ak by mi to Parlament dovolil a počúval.
<P>
(Predsedajúca znovu požiadala o ticho.)
<P>
Tento Parlament žiada zvoliť si prístup plurality médií, ktorý bol prisľúbený. Práca na pluralite médií už značne pokročila a druhý krok sme urobili zverejnením ukazovateľov rizika plurality médií. Mnohí poslanci ich možno nevideli. Sú na internete a každý si ich môže pozrieť. Sú veľmi dôležitou súčasťou schopnosti vykonávať túto objektívnu prácu v oblasti plurality médií, ktorej sa Parlament dožaduje.
<P>
Musím povedať, že som bola veľmi sklamaná, pretože sme mali na túto tému verejný seminár a nenašiel sa ani jeden poslanec, ktorý by sa na ňom zúčastnil. Nuž ale ukazovatele rizika sú teraz zverejnené a môžete sa na ne pozrieť. Budú základom našej budúcej práce.
<P>
Druhá otázka znie: prečo Komisia v prípade Talianska neuplatnila článok 7 Zmluvy o EÚ? V prvom rade, článok 7 je veľmi výnimočným ustanovením. Doteraz ho inštitúcie EÚ nikdy neuplatnili. Táto doložka by sa mala uplatniť len vtedy, keby došlo k úplnému zlyhaniu nariadení vnútroštátnej jurisdikcie a systémov základných práv v danom členskom štáte. Nemyslím, že sme v ktoromkoľvek z našich členských štátov dospeli do takejto situácie. Ale - a to je veľmi zaujímavé - podľa tohto článku má samotný Európsky parlament možnosť uplatniť článok 7 Zmluvy o EÚ. Takže vyzývam Európsky parlament, aby uplatnil článok 7 zmluvy o EÚ, ak je naozaj presvedčený, že na to existuje dostatočný dôvod.
<P>
Tretia otázka: mnohí poslanci zo všetkých politických strán - a myslím, že v tomto je Parlament pomerne jednotný - žiadajú smernicu EÚ o pluralite médií a koncentrácii médií.
<P>
(Predsedajúca znovu požiadala o ticho.)
<P>
Toto je zásadná otázka, ktorú treba do hĺbky prediskutovať. Možno si spomínate, že Európska komisia začala pracovať na návrhu takejto smernice v 90. rokoch 20. storočia a spomeniete si aj na to, že všetky členské štáty bez výnimky boli v tom čase proti takejto smernici, pretože si mysleli, že je mimo právomocí EÚ.
<P>
V súčasnosti sa možno situácia zmenila a prevažná väčšina členských štátov si bude myslieť, že táto záležitosť môže vstúpiť do právomocí EÚ. Samozrejme, s cieľom umožniť EÚ, aby vyriešila túto záležitosť, by bolo možné dospieť k takejto veľmi šľachetnej interpretácii Zmluvy o EÚ. Ale predtým, ako o tom začneme čo len uvažovať, by Komisia potrebovala silnú podporu celého Európskeho parlamentu. Bola by som rada, keby Európsky parlament jasne určil, ktoré problémy vnútorného trhu chce riešiť pomocou takejto smernice.
<P>
Viete, že ja osobne nie som ten typ komisárky, ktorá má problém s regulovaním. V priebehu ostatných piatich rokov som regulovala, keď to bolo nevyhnutné. Na to, aby sme to mohli urobiť, však potrebujeme jasný dôkaz o otázkach, ktoré chceme zodpovedať. Vyriešili by právne predpisy problémy, ktoré dnes máte všetci na mysli? Mohli by sme ich odôvodniť v súlade so súčasnými právomocami EÚ? Existuje tu jasný cezhraničný rozmer? Je tu jasný rozmer vnútorného trhu, pretože - a to majte na pamäti - právne predpisy, ktoré sme už predložili, stáli všetky na právnom základe vnútorného trhu.
<P>
Toto všetko by bolo potrebné objasniť ešte predtým, ako by sme začali legislatívny proces. Takže vyzývam Parlament, aby to seriózne prediskutoval a aby na túto otázku odpovedal v správe, ktorá by vyšla z jeho vlastnej iniciatívy a ktorú by prijala väčšina poslancov. Potom urobí aj Komisia v tejto záležitosti krok vpred.
<P>
Medzitým si Komisia splnila svoju domácu úlohu, keď stanovila ukazovatele rizika, ktoré nám pomôžu zanalyzovať celú túto problematiku vo všetkých členských štátoch na objektívnom základe. Myslím si, že to je nakoniec to, čo Parlament chce. Práve to chcú aj ostatné inštitúcie, pretože nechceme, aby sa naše základné slobody používali na politické účely. Chceme, aby boli tieto slobody právom. Chceme, aby sa tieto slobody stali základnou hodnotou a aby sa k nim aj tak pristupovalo.
<P>
(potlesk)
<SPEAKER ID="067" NAME="Predsedajúca">
Vážená pani komisárka, prosím, prijmite v mene Parlamentu moje ospravedlnenie za hluk počas vášho prejavu, keď ste odpovedali na pripomienky poslancov.
<SPEAKER ID="068" NAME="Martin Schulz" AFFILIATION="S&amp;D">
(DE) Vážená pani predsedajúca, predtým, ako uvediem svoje osobné postrehy, by som rád vzniesol procedurálnu námietku. Myslím si, že žiadny člen Komisie alebo Rady, alebo dokonca poslanec samotného Parlamentu, by tu nemal vystupovať za takých podmienok, akým bola práve vystavená pani Redingová. To je skrátka neprijateľné!
<P>
(potlesk)
<P>
Preto žiadam predsedníctvo, aby sa zamyslelo nad tým, ako môžeme ukončiť tento hanebný stav vecí, v rámci ktorého tu počas záverečného štádia rozpráv a pokračujúcich vyhlásení môžu prebiehať rôzne debaty, ako napríklad medzi pánom podpredsedom Vidalom-Quadrasom a jeho bývalým kolegom, ktorých absolútne nezaujíma nič iné, okrem ich bilaterálnych vzťahov. Som presvedčený, že toto je neprípustné. Opäť by som rád požiadal predsedníctvo, aby nad tým popremýšľalo.
<P>
Chcel by som teraz zareagovať na niečo, čo povedal pán Weber. Pán Weber v rámci rozpravy o slobode tlače v Taliansku spomenul mňa osobne a nadhodil otázku podielov nemeckej Sociálno-demokratickej strany (SPD) v médiách.
<P>
(rozruch)
<P>
Ako poslanec tohto Parlamentu, ale aj ako člen predstavenstva našej strany, by som rád povedal, že s pánom Weberom do istej miery súcitím. Každý, kto stratil tak veľa hlasov ako Kresťansko-sociálna únia (CSU) v Bavorsku a naša strana, sa potrebuje uistiť, že priťahuje pozornosť.
<P>
(rozruch)
<P>
Len by som rád zdôraznil, že súčasná forma podielov, ktoré má SPD v médiách, je výsledkom reštitúcie nemeckých médií po tom, ako ich vyvlastnili nacisti a komunisti v NDR. My, nemeckí sociálni demokrati, sme na svoje podiely v médiách hrdí!
<SPEAKER ID="069" NAME="Joseph Daul" AFFILIATION="PPE">
- (FR) Vážená pani predsedajúca, chcem predniesť ešte jednu tému, ktorá sa týka celého Parlamentu. V utorok 18. septembra pri odchode z Európskeho parlamentu o 23.00 pani Nieblerovú brutálne napadli a zhodili ju na zem. Ukradli jej telefón, peniaze, kreditné karty a všetky doklady. Čo je však závažnejšie, majiteľ jednej belgickej reštaurácie jej prišiel na pomoc a zavolal záchrannú službu a políciu. O polhodinu neskôr prišla na miesto záchranná služba. Veľmi dobre. O polhodinu neskôr tam ešte stále nebola polícia. Ešte stále na nich čakáme. Z tohto dôvodu žiadam pána predsedu Parlamentu, aby zasiahol, keďže ide už o tretí útok, ktorý polícia nezvládla vyšetriť. Bezpečnosť v tomto meste nie je zaručená...
<P>
(potlesk)
<P>
...a ani reakcie zodpovedných orgánov. Preto žiadam predsedu Parlamentu, aby dôrazne zasiahol a získal odpoveď v súvislosti s týmto útokom.
<P>
(potlesk)
<SPEAKER ID="070" NAME="Predsedajúca">
Bohužiaľ, pán Daul, ako ste povedali, takéto situácie sme viackrát zažili, a preto ich, samozrejme, považujem za neprijateľné.
<P>
Rozprava sa skončila.
<P>
Hlasovanie sa uskutoční počas druhého októbrového zasadnutia.
<P>
Písomné vyhlásenia (článok 149)
<SPEAKER ID="071" NAME="Véronique Mathieu  " LANGUAGE="FR">
Pre poslanca Európskeho parlamentu je veľmi ťažké pozerať sa na to, ako sa na takú demokraciu, akou je Taliansko, v tejto rozprave ukazuje prstom. Sloboda tlače je základnou slobodou, ktorá je zakotvená v článku 21 Ústavy Talianskej republiky. V Taliansku sú súkromné a verejnoprávne noviny, ktoré zobrazujú všetky politické smery.
<P>
S úctou k tisícom ľudí, ktorí musia čeliť útlaku a nedostatku slobody prejavu v mnohých krajinách sveta, je nemorálne opisovať režim v Taliansku ako režim ničiaci slobodu. Okrem toho jednou z hlavných charakteristík ústavného štátu je, že ponúka každému občanovi, ktorý sa cíti poškodený, možnosť obrátiť sa na súd. Preto skutočnosť, že premiér republiky, ktorého dobré meno bolo poškodené v celoštátnych novinách, sa rozhodol pre zákonnú cestu, ako bojovať proti ohováračom, a nie pre alternatívne cesty, ktoré sú charakteristické pre nedemokratické režimy, potvrdzuje zdravý stav talianskej demokracie.
<P>
Na záver je dôležité poukázať na to, že Európsky parlament sa nesmie stať rokovacou sálou pre riešenie sporných vnútroštátnych otázok, ktoré nie sú v právomoci Spoločenstva. Vnútroštátne spory sa musia riešiť na vnútroštátnej úrovni.
<SPEAKER ID="072" NAME="Iosif Matula  " LANGUAGE="RO">
Sloboda prejavu je súčasťou základných demokratických princípov, na ktorých stojí Európska únia. Každý členský štát musí prijať zodpovednosť a konať v súlade s kodanskými kritériami aj v politickej oblasti. Napriek tomu si myslím, že inštitúcie EÚ nesmú byť žiadnym spôsobom ani v žiadnej podobe používané ako fórum na riešenie vnútroštátnych politických sporov. Dnes diskutujeme o záležitostiach, ktoré sa týkajú vnútroštátnej politiky členského štátu, hoci má funkčné demokratické inštitúcie. Osobne bezvýhradne podporujem úplnú slobodu tlače. Na druhej strane túto slobodu musí sprevádzať maximálna zodpovednosť za poskytovanie správnych informácií verejnosti. Túto zodpovednosť má každá redakcia. V tejto rokovacej sále zazneli výzvy na prísnejšie nariadenia týkajúce sa koncentrácie vlastníctva médií a plurality na úrovni Spoločenstva. Avšak nesmieme zabúdať, že členské štáty sa vyjadrili proti takejto smernici, keďže nie je v súdnej právomoci EÚ. Európska komisia však vydala zoznam ukazovateľov plurality médií na základe nezávislej štúdie. Som presvedčený, že je dôležité, aby sme týmto kritériám dali väčší význam a použili ich ako základ pre budúce nariadenie v tejto oblasti. Taktiež je dôležité, aby sme sa snažili nájsť riešenia namiesto obviňovania.
<SPEAKER ID="073" NAME="Tiziano Motti  " LANGUAGE="IT">
Vyhlásiť, že právo na informácie je v Taliansku odopierané, je účelová a oportunistická urážka jednej z najväčších západných demokracií. Právo na informácie je odopierané v tých krajinách, v ktorých diktátorské režimy bránia svojim občanom rozširovať svoje vedomosti o každodennom dianí výberom zdroja, ktorý je podľa nich najspoľahlivejší. Internet má dnes schopnosť v tradičných demokraciách, akou je aj Taliansko, zničiť akékoľvek politické, geografické, ekonomické a sociálne prekážky prístupu k informáciám. Napriek tomu je v niektorých krajinách internet cenzurovaný a mnohé stránky, ktoré sú považované za protivládne, sú zakázané. V týchto prípadoch občianske práva ako sloboda prejavu, sloboda manželských zväzkov a protestu, ktorých hodnotu si na Západe už ani neuvedomujeme, pretože sme na ne zvyknutí, nie sú ani v hrubých obrysoch blízke princípu neodcudziteľnosti zaručeného našou ústavou, pretože jednoducho neexistujú. Európsky parlament musí byť miestom rastu, diskusie a výmeny osvedčených postupov medzi členskými štátmi. Nemôže sa redukovať na elitnú divadelnú scénu, kde hrajú premiéry akéhokoľvek malého vidieckeho divadla zadarmo. Ak sa rozprava o slobode prejavu v Európe musí odohrávať na pôde Európskeho parlamentu, nech je to tak, ale mala by byť konštruktívna a hodná prestížnej inštitúcie, ktorej súčasťou máme česť byť.
<SPEAKER ID="074" NAME="Daciana Octavia Sârbu  " LANGUAGE="RO">
"Sloboda tlače je nevyhnutná pre demokratickú spoločnosť. Zastávať sa jej a chrániť ju, ako aj rešpektovať jej rôznorodosť a politické, sociálne a kultúrne funkcie je povinnosťou každej vlády." Toto je prvý článok Európskej charty za slobodu tlače. Pán Berlusconi nielenže podľa všetkého pohŕda jednou zo základných hodnôt demokratickej spoločnosti, ale zdá sa, že aj využíva svoj vplyv na manipuláciu verejnej mienky. V Taliansku, tak ako aj v iných krajinách, veľkú časť novín vlastnia jedinci pod vplyvom určitých politikov, od ktorých sa nemôžu odkloniť a ktorí im určujú stratégiu riadenia. V iných krajinách zas vláda používa peniaze daňových poplatníkov na financovanie novín, ktoré slúžia na jej vlastný prospech. V Európskej únii, ktorá je vzorom demokracie a podporuje demokratické hodnoty vo svete, nesmieme umožniť obmedzenia slobody tlače. Preto žiadam Európsku komisiu, aby v blízkom čase navrhla smernicu o slobode tlače, ktorej účelom by bolo hlavne obmedziť politické zásahy do masmédií a zamedziť vzniku monopolov v tejto oblasti.
