<CHAPTER ID="025">
Hodnotenie programu PEACE a stratégií pre budúcnosť (rozprava) 
<SPEAKER ID="148" NAME="Predsedajúci">
Ďalším bodom je správa pani Bairbry de Brúnovej, v mene Výboru pre regionálny rozvoj, o hodnotení programu PEACE a stratégiách pre budúcnosť.
<SPEAKER ID="149" NAME="Bairbre de Brún">
spravodajkyňa. Vážený pán predsedajúci, Program pre mier a zmierenie veľkou mierou napomohol národnému procesu mieru a zmierania v Írsku.
<P>
Z prvého programu PEACE I bolo v období rokov 1995 - 1999 vyčlenených 750 miliónov EUR a z druhého programu PEACE II bolo v rokoch 2000 - 2007 vyčlenených 994 miliónov. Z tretieho programu PEACE III bude do roku 2013 vyčlenených 333 miliónov EUR.
<P>
Vyčlenené prostriedky bol veľmi prínosne využité na podporu tých, ktorí chceli odložiť spory a podieľať sa na procese zmierenia. Ako teraz vidíme, tieto prostriedky predstavujú dobrú investíciu, pretože v Severnom Írsku a hraničných okresoch prekvitá podnikanie.
<P>
Zmierenie a budovanie mieru predstavuje priebežný proces. Spoločná výkonná moc v Belfaste teraz rozhoduje o miestnych otázkach pre miestnych ľudí. Pred desiatimi dňami sa uskutočnila v Belfaste dôležitá investičná konferencia, na ktorej investori s nadšením študovali investičné príležitosti. Tieto kroky zdôrazňujú novú dôveru v našu politickú a hospodársku budúcnosť. Značný podiel na povzbudení dôvery mal vklad programu PEACE a vklad Medzinárodného fondu pre Írsko, do ktorého Európska únia prispieva najväčšou časťou.
<P>
Kým účastníci začínajú s realizáciou tretieho programu, PEACE III, môžem s radosťou predložiť stanovisko Parlamentu o práci a rad kritických zhodnotení úlohy PEACE do budúcnosti. Rada by som poďakovala členom Výboru pre regionálny rozvoj za podporu a tieňovým spravodajcom za všetky podnety.
<P>
Zapojenie, uznanie vzájomnej závislosti, podpora rozmanitosti a úspešné odstraňovanie nerovností, to všetko sú dôležité prvky budovania mieru a obnovy spoločnosti, ako aj ochrany a presadzovania ľudských práv.
<P>
V programoch PEACE sú ľudia najviac zasiahnutí konfliktom vybavovania dôverou k tomu, aby sa aktívne zapojili do budovania mieru. Posilňovanie schopností miestnych ľudí je ústredným prvkom programu PEACE a rada by som pri tejto príležitosti ocenila dobrovoľné organizácie, podniky, miestne skupiny a členov obecných zastupiteľstiev a tých, ktorí pracujú s bývalými väzňami a obeťami a tými, čo prežili ich útoky, za ich nesmiernu oddanosť komunite a procesu zmierenia.
<P>
Spolupráca medzi účastníkmi programov financovaných PEACE by nemala zaniknúť s koncom týchto programov. O podporu ich práce, ktorá bola tak účinne začatá, žiadame vládne ministerstvá, aby sme zaistili pokračovanie financovania tejto hodnotnej práce. Mali by sme nájsť nejaký spôsob ako podporným skupinám pre obete a tých, čo prežili, sprístupniť finančnú podporu aj po skončení prílevu prostriedkov z programu PEACE.
<P>
Niečo sa, samozrejme, sa môže aj vrátiť a je možné sa podeliť o skúsenosti týkajúce sa prvkov tých iniciatív financovaných programom PEACE I a Medzinárodným fondom pre Írsko, ktoré sa stretli s úspechom. Skúsenosti z týchto iniciatív by sa mali sprostredkovať ľuďom, ktorí sa venujú budovaniu mieru v medzinárodnom meradle, a o týchto možnostiach v súčasnej dobe rokujeme.
<P>
Táto správa sa vám pokúša povedať, aké poučenia si môžeme vziať, a ja vítam dnešnú rozpravu o nej.
<SPEAKER ID="150" NAME="Danuta Hübner">
členka Komisie. - Vážený pán predsedajúci, vážené poslankyne, vážení poslanci, pani de Brúnová, rada by som vám úvodom poďakovala za skvelú prácu na hodnotení programu PEACE a tiež na stratégiách pre budúcnosť. Komisia súhlasí s vaším názorom, že zásahy Európskej únie na podporu mierového procesu v Severnom Írsku prispeli k väčšiemu zblíženiu oboch komunít a pomohli rozvoju väzieb medzi komunitami i naprieč hranicami.
<P>
Komisia tiež uznáva, že budovanie mieru predstavuje dlhodobý a mnohorozmerný proces, a uznávame tiež, že budovanie mieru si vyžaduje pružný prístup a ochotu umožniť experimenty a prijímanie inovatívnych opatrení. Ale možno najdôležitejšie poučenie z programu PEACE sa týka účinnosti prístupu "zdola nahor". Ten umožnil ľuďom a organizáciám pôsobiacim v teréne riešiť problémy a otázky, ktorým čelili komunity na miestnej úrovni. Zviedol dohromady ľudí z oboch komunít, a čo je veľmi dôležité, dal im pocit vlastníctva mierového procesu a zodpovednosti za neho.
<P>
Je veľmi dôležité zameriavať sa na ľudí najviac zasiahnutých konfliktom, ale pri zmene postojov a vnímania boli rovnako dôležité aj projekty pracujúce s mladými ľuďmi, našou budúcnosťou. V neposlednej rade sme sa poučili o nevyhnutnosti projektov podpory žien, pretože úloha žien v budovaní mieru a podpore zmierenia je kľúčovým faktorom stability a trvanlivosti procesu.
<P>
Komisia sa okrem toho domnieva, že skúsenosti získané zo zásahov EÚ v Severnom Írsku a mierotvorných iniciatív by sa mali skutočne zaznamenať s cieľom poskytnúť osvedčené postupy ďalším oblastiam sveta, ktoré sa spamätávajú po konfliktoch, alebo ktoré čelia podobným problémom sociálnej integrácie. Viem, že Severné Írsko aktívne pracuje na vytvorení strediska na riešenie konfliktov a v tejto úlohe ich podporujem.
<P>
Tiež by som sa rada zmienila o úspešnom seminári o Severnom Írsku počas dní otvorených dverí vlani v októbri. Nielenže boli všetky miesta na seminári rezervované, ale v súčasnej dobe vďaka nemu vzniká sieť na odovzdávanie skúseností s mierom a zmierením. Na toto podujatie nadviaže seminár počas tohoročných dní otvorených dverí začiatkom októbra.
<P>
Na tomto mieste skončím. Ďakujem vám za skvelú správu a teraz sa započúvam do rozpravy Parlamentu.
<SPEAKER ID="151" NAME="Lambert van Nistelrooij">
, v mene skupiny PPE-DE. - (NL) Ak sa v Európe stretávame s veľmi neobvyklými okolnosťami, musíme uplatňovať veľmi neobvyklé opatrenia a v tomto prípade sa našlo skutočne na mieru šité a inovatívne riešenie, a to vďaka prostriedkom Fondu pre regionálny rozvoj.
<P>
Touto iniciatívou sa nám skutočne podarilo dostať do sŕdc ľudí a do ich domovov a boli sme schopní pracovať v spoločenských organizáciách, kde má dôvera tak dôležité miesto: dôvera s ľuďmi v okolitých oblastiach, ktorá bola pri napätí v Severnom Írsku tak naliehavo potrebná. V tejto súvislosti úplne súhlasím s komisárkou Hübnerovou, že ide o dobrý príklad situácie, v ktorej potrebujeme využívať také nástroje a zdroje. V podobnej situácii sa nachádza napríklad Cyprus.
<P>
Pán Nicholson, tieňový spravodajca skupiny Európskej ľudovej strany (Kresťanských demokratov) a Európskych demokratov, zmeškal lietadlo, a preto hovorím ako prvý. Rád by som povedal, že ako koordinátor plne podporujem program PEACE III, najmä úlohu obyvateľov, a ako som už povedal, jeho cezhraničné aspekty. Veľmi dôležitá je skutočnosť, že zasiahnutí sú aj ľudia vo zvyšku Írska a infraštruktúra.
<SPEAKER ID="152" NAME="Catherine Stihler">
v mene skupiny PSE. Vážený pán predsedajúci, nemôžete síce vyčísliť cenu mieru, ale rad programov PEACE v Severnom Írsku od roku 1995 podporila mierový proces v Írsku s cieľom posilniť mierovú a stabilnú spoločnosť a podporiť zmierenie v regióne. Blahoželám pani Bairbre de Brúnovej k tejto správe z vlastného podnetu, ktorá popisuje pozitívne výsledky a osvedčené postupy získané z tohto programu EÚ. Zameranie tohto programu na budovanie mieru je kľúčové pre budúcnosť Severného Írska a ponúka ponaučenie pre ostatné členské štáty EÚ s minulosťou konfliktu.
<P>
Program PEACE II umožnil hodnotnú výmenu skúseností medzi rôznymi oblasťami, vrátane Albánska, Bieloruska, Moldavska, Srbska, Ukrajiny a Bosny. Vítam súčasnú diskusiu o možnostiach vytvorenia celoeurópskej siete regiónov a miest, v ktorých konflikt v súčasnej dobe končí, majú s ním skúsenosti alebo v konflikte či vylúčení žijú. Zmieranie predstavuje dlhodobý proces a ja podporujem pokračovanie programu PEACE. Je dôležité zapojiť do tohto procesu miestne komunity a správa pani de Brúnovej vrhá svetlo na širokú škálu projektov, vrátane starostlivosti o deti, mimoškolských projektov, podnikateľských parkov a malého podnikania vo vidieckych aj mestských oblastiach. Rad projektov financovaných programom PEACE bol založený na uspokojovanie miestnych potrieb. Tieto projekty tiež pritiahli širokú škálu rôznych účastníkov k hľadaniu spoločného cieľa alebo prospechu a k spoločnému rozvíjaniu modelov zapojenia verejnosti do prípravy verejnej politiky. Veľmi pozitívnu úlohu v budovaní mieru zohrali ženské skupiny. Ďakujem pani de Brúnovej a dúfam, že túto konštruktívnu správu všetci podporíme.
<SPEAKER ID="153" NAME="Marian Harkin">
v mene skupiny ALDE. - Vážený pán predsedajúci, najprv chcem poblahoželať spravodajkyni, pani Bairbre de Brún, ku skvelej správe, ktorá vrhá svetlo na významný príspevok programu PEACE k posilňovaniu mieru a zmiereniu v Severnom Írsku a susediacich okresoch. Správa tiež naznačuje, ako by sme sa mali podeliť o získané ponaučenia a osvedčené postupy s tými, ktorí sa angažujú v iných medzinárodných iniciatívach na budovanie mieru.
<P>
Teší ma, že pani spravodajkyňa prijala môj pozmeňujúci a doplňujúci návrh, podľa ktorého je veľmi dôležité, aby programy pre budovanie mieru, a najmä tie, ktoré zapájajú miestne a dobrovoľné skupiny, boli naďalej finančne podporované, a to aj po tom, čo financovanie z programu PEACE bude ukončené. Správa tak jasne hovorí, že ministerstvá vlád na oboch stranách hranice by mali zaistiť, aby hlavný prúd finančných prostriedkov pre túto veľmi dôležitú prácu pokračoval aj po ukončení financovania EÚ. Je kľúčové, aby sme miestnym a dobrovoľným skupinám, ktoré sa v tejto hodnotnej práci angažujú, neutiahli kohútiky. To by narušilo dôveru s komunitami a obmedzilo značnú časť prebiehajúcej práce. Miestne a dobrovoľné organizácie musia byť schopné pracovať podľa strategického plánu, a nie na krátkodobom základe bez možnosti plánovania do budúcnosti.
<P>
V tejto súvislosti je rovnako dôležité, aby tieto skupiny neutrpeli výpadok financovania medzi programami PEACE II a PEACE III. Napísala som na túto tému list Komisii a dostala od nej odpoveď. Pred tým, než som sa dnes večer odobrala do tejto snemovne, ešte raz som sa pozrela na zoznam miestnych skupín na oboch stranách hranice, ktoré dostali finančné prostriedky PEACE alebo ktoré sa aktívne zapojili do projektov na budovanie mieru, zmierenie a obnovu. Môžem EÚ uistiť, že prostriedky PEACE sú dobre vynaložené a že pridaná hodnota dobrovoľného času a dobrovoľnej práce robí z programu PEACE vzor toho, akú hodnotu môžeme za svoje peniaze získať.
<P>
Často v tejto snemovni hovoríme o tom, ako Európu priblížiť občanom. Program PEACE bol a je hmatateľným mechanizmom, ktorý Európu s občanmi prepája. Ako tu dnes povedala pani komisárka Hübnerová, tento program ukazuje hodnotu prístupu "zdola nahor" a vrhá svetlo na dôležitú úlohu žien pri budovaní mieru. Ide o príklad, ako môže EÚ podať ruku svojim občanom a pôsobiť ako katalyzátor zmeny, v tomto prípade s úplnou a oddanou odozvou občanov.
<SPEAKER ID="154" NAME="Seán Ó Neachtain">
v mene skupiny UEN. - Vážený pán predsedajúci, najskôr by som rád povedal, že túto správu vítam. Keď bolo Severné Írsko rozdelené konfliktom a nezhodami, vodcovia a inštitúcie Európskej únie poskytli ľuďom Severu zvláštnu podporu a povzbudenie, aby im pomohli na cestu k mieru. Ako uviedla pani spravodajkyňa Bairbre de Brún, táto podpora bola 1,65 miliardy EUR a ešte má prísť ďalších 333 miliónov EUR.
<P>
Rada by som spravodajkyni, pani Bairbre de Brúnovej, pogratulovala. Je však zvláštne, že z ľudí, ktorí od kampane dostali najviac výhod a najväčšiu finančnú podporu, sa práve Sinn Féin stavia proti Lisabonskej zmluve a proti európskemu procesu. Vodca Sinn Féin Gerry Adams nehovorí o tejto sume 1,65 miliardy EUR často. Keby sme ich poslúchali, nebolo by dnes Írsko v Európskej únii. Neboli by sme v systéme umožňujúcom poberať finančné prostriedky na mierový proces v Európe. A musím povedať, že táto skutočnosť ma dnes v tejto snemovni najviac sklamala.
<SPEAKER ID="155" NAME="Jim Allister" AFFILIATION="NI">
Vážený pán predsedajúci, táto správa predstavuje záplavu nepodstatných slov a podobne aj finančné prostriedky PEACE boli vynaložené na vedenie jalových rečí.
<P>
Avšak irónia, že spravodajkyňou k správe o mieri je poslankyňa IRA/Sinn Féin, neunikne tisíckam ľudí v Severnom Írsku, ktoré padli za obeť smrteľnej teroristickej kampani jej zhubnej organizácie.
<P>
Vôbec ma neprekvapuje, že je schopná spísať správu, v ktorej hovorí o mieri bez jedinej vety zahanbenia, bez štipky ľútosti nad tým, prečo sme vlastne začali hľadať mier. Buďte si úplne istí, že je to pre dekády teroru zo strany jej IRA.
<P>
Neprekvapuje ma ani to, že sa nezmieňuje o obrovských zlyhaniach programu PEACE, a to o nerovnom rozdeľovaní prostriedkov medzi obe komunity v Severnom Írsku, pretože komunita protestantských unionistov nedostáva spravodlivý podiel prostriedkov. Nie je však pravdepodobné, že by niečo takéto slečnu de Brúnovú znepokojovalo.
<P>
Na záver by som rád uviedol na správnou mieru, že relatívny mier, ktorému sa dnes v Severnom Írsku tešíme, v prvom rade nie je dielom nejakého mierového programu EÚ, ale pozoruhodného odhodlania, odvahy a obetovania sa našich skvelých bezpečnostných zložiek, konfrontovaných s IRA, ktorá nás tak dlho olupovala o mier.
<SPEAKER ID="156" NAME="Ioannis Kasoulides" AFFILIATION="PPE-DE">
Vážený pán predsedajúci, program PEACE prispel k mierovému procesu v Severnom Írsku nielen finančnou pomocou, ale tiež svojím podielom na zblížení oboch komunít. Jeho prístup spočíva v práci s občianskou spoločnosťou a neziskovými organizáciami na povzbudzovanie aktívneho občianstva. Umožnil zúčastneným ľuďom hľadať riešenia ich vlastných problémov. Program je príkladom príspevku Komisie k budovaniu mieru a zmierenia a musím k nemu Komisii blahoželať.
<P>
Správa sa zaoberá výmenou skúseností získaných v rámci programu PEACE s inými regiónmi, ktoré čelia podobným problémom. Ako cyperský poslanec si myslím, že by bolo veľmi zaujímavé uplatniť tieto skúsenosti aj v našom prípade. Vyzývam cyperskú vládu a Komisiu, aby preskúmali túto možnosť ako súčasť ustanovení prípadného politického urovnania konfliktu.
<SPEAKER ID="157" NAME="Stavros Arnaoutakis" AFFILIATION="PSE">
(EL) Vážený pán predsedajúci, program PEACE ukázal, ako môže prispieť k mierovému spolužitiu a zmiereniu medzi oboma rozdielnymi komunitami v Severnom Írsku. S uistením o podpore pre pokračovanie tohto programu v Írsku by som rád zdôraznil nasledujúce body.
<P>
Program je žiarivým príkladom správnych postupov, ktoré sa môžu a musia uplatniť aj v iných regiónoch EÚ, napríklad na Cypre. Spôsob, akým je program PEACE realizovaný, a najmä spôsob jeho riadenia prostredníctvom miestnych partnerstiev a neziskových organizácií, rozvoj mechanizmov zahŕňajúcich obe komunity, ľahší prístup k financovaniu programov alebo skupín, ktoré nemajú prístup k financovaniu z iných zdrojov Spoločenstva alebo členských štátov, to všetko nám poskytuje hodnotné skúsenosti. Ukazuje to spôsoby a prostriedky, ktoré by sme mali v programoch v rámci štrukturálnych fondov využiť v širšom meradle. Takýto prístup funguje zdola, od základnej úrovne, najmä v programoch zameraných na miestny rozvoj a boj proti chudobe a sociálnemu vylúčeniu.
<SPEAKER ID="158" NAME="Jean Marie Beaupuy" AFFILIATION="ALDE">
(FR) Vážený pán predsedajúci, pani komisárka, dámy a páni, na úvod musím vyzdvihnúť skvelé výsledky, ktoré programy PEACE I a PEACE II dosiahli, predovšetkým pre príjemcov týchto programov v Írsku - v Severnom Írsku - ktorých dôstojnosť a nádej je teraz obnovená. Teraz by som sa rád, pani komisárka, zmienil o dvoch konkrétnych bodoch, v prípade ktorých dúfam, že môžete dosiahnuť skutočné úspechy.
<P>
Po prvé, ako pani de Brúnová požaduje vo svojej správe, britská a írska vláda sa skutočne musia postaviť za rozhodnutie Parlamentu, Komisie a Rady, aby mohli byť spoločným úsilím uvedené do prevádzky dočasné a doplnkové mechanizmy.
<P>
Po druhé, pani komisárka, vzhľadom na to, že predsedáte pracovnej skupine, iste vás neprekvapí moja výzva na zaistenie uceleného prístupu v záujme zladenia postupu jednotlivých zapojených agentúr, programov a fondov a zaistenie súladu medzi jednotlivými geografickými oblasťami.
<P>
V neposlednom rade dúfam, že írsky príklad poskytne hodnotné ponaučení ostatným krajinám po celom svete.
<SPEAKER ID="159" NAME="Daniel Hannan" AFFILIATION="NI">
Vážený pán predsedajúci, prečo prijímame toto uznesenie? Ide o konkrétny liek na konkrétne určený problém? Alebo ho prijímame skôr pre svoj lepší pocit, že sme prispeli svojím dielom k mierovému procesu?
<P>
Pýtam sa s určitou ľútosťou. Som veľkým podporovateľom mierového procesu v Severnom Írsku tak ako ktorýkoľvek iný poslanec tejto komory, možno aj o niečo väčším než niektorí iní. Z jednej strany som ulsterský katolík, z druhej škótsky presbyterián, a tak som vždy cítil niečo ako osobný záujem na spoločnej vláde.
<P>
Ale mierový proces nie je zaručený vonkajšími dotáciami. Naopak, hrozí, že tento peňažný tok spraví podnikavý a prosperujúci kút sveta závislým od dotácií, od dávok, od niekoho iného.
<P>
Položte si otázku - a myslím to úplne vážne - keď podpisujete tieto šeky na stovky miliónov eur, či si naozaj myslíte, že si kupujete stabilitu a mier v tejto časti sveta, alebo či si len na niekoľko minút nedopriavate lepší osobný pocit.
<P>
Myšlienka, že politické násilie je spôsobené nedostatkom, jednoducho nie je z reálneho sveta. Je to jedna z mnohých myšlienok pochádzajúcich od Karola Marxa a podobne ako rad jeho myšlienok znie uveriteľne na papieri, ale v realite sa ukáže ako nepravdivá.
<P>
Najviac dotovaným územím na svete, ktoré poberá viac subvencií na obyvateľa než akékoľvek miesto v Afrike, je Palestína, ktorá je zároveň jedným z najnásilnejších miest.
<P>
Pravda je, že ak chceme podporiť mierový proces v Severnom Írsku, musíme tam vytvoriť naozajstnú demokraciu, v ktorej bude existovať skutočná opozícia a možnosť zmeniť vládu. Pokiaľ sa vám to podarí, nebudeme už tieto peniaze potrebovať.
<SPEAKER ID="160" NAME="Colm Burke" AFFILIATION="PPE-DE">
Vážený pán predsedajúci, vítam správu pani Bairbre de Brúnovej a rád by som poblahoželal všetkým ľuďom, ktorí k tejto správe prispeli, najmä tieňovému spravodajcovi Jimovi Nicholsonovi, Marian Harkinovej a všetkým zúčastneným.
<P>
Program PEACE III je v prevádzke a do oblasti prináša 333 miliónov EUR, ktoré v Severnom Írsku a susedných oblastiach napomáhajú celému rozvoju infraštruktúry a rozvoju Spoločenstva. Myslím, že tri programy PEACE poskytli obrovský príspevok k uskutočneniu mieru v tejto oblasti. Rád by som poblahoželal všetkým ľuďom zapojeným do prípravy tohto programu, ale tiež všetkým politickým stranám Severného Írska a miestnym skupinám, ktoré spolupracovali na zaistení ďalšieho pokračovania mierového programu.
<P>
Vítam tiež pracovnú skupinu, ktorá bola v Severnom Írsku zriadená, ale domnievam sa, že na riešenie rozvoja infraštruktúry je tiež potrebná pracovná skupina v šiestich hraničiacich okresoch Írskej republiky. Je nešťastné, že írska vláda vo vzťahu k týmto šiestim okresom nepostupovala týmto spôsobom. Túto vec by sme mali sledovať, pretože tieto okresy 30 - 35 rokov trpeli. Potrebujeme v týchto šiestich okresoch iniciatívu tohto druhu. Uvítal by som, keby ju írska vláda zriadila.
<P>
Ešte raz ďakujem všetkým zúčastneným.
<SPEAKER ID="161" NAME="Rolf Berend" AFFILIATION="PPE-DE">
(DE) Vážený pán predsedajúci, v tomto Parlamente sa bezpochyby nájde len málo tých, ktorí by chovali skutočné pochybnosti o úspešnosti programu PEACE s ohľadom na hmatateľný príspevok k hospodárskej a sociálnej súdržnosti, ako aj s ohľadom na jeho vplyv na posilnenie zapojenia miestnych ľudí do budovania mieru prostredníctvom aktívneho občianstva a podielu občianskej spoločnosti.
<P>
Správa, spísaná na podnet Výboru pre regionálny rozvoj, správne zdôrazňuje hodnotu skúseností zhromaždených v tomto jedinečnom a vysoko inovačnom štrukturálnom programe a poukazuje na veci, ktoré by v budúcnosti mohli byť zlepšené, doposiaľ nenaplnené výzvy a závery, ktoré sa dajú vyvodiť.
<P>
Ako niekto, kto je úzko zapojený do regionálnej politiky EÚ, som si dobre vedomý potreby rozvíjať cezhraničné aktivity a silne podporovať spoluprácu medzi miestnymi obchodnými komorami, verejnými orgánmi a dobrovoľnými organizáciami na oboch stranách štátnej hranice. Sotva vám musím hovoriť, že moja skupina a ja správu bezvýhradne podporujeme.
<SPEAKER ID="162" NAME="Marian Harkin" AFFILIATION="ALDE">
Vážený pán predsedajúci, pretože nik ďalší nežiada o možnosť vystúpiť, rád by som uviedol jednu poznámku. Najskôr nie som príliš prekvapený, ale možno trochu sklamaný, keď dnes počujem výroky pána Jima Allistera. Hovoríme tu o programe PEACE a nie o konflikte ako takom. Ako všetky konflikty, ležia jeho korene hlboko a nie v nedávnej dobe, a ako všetky konflikty je tento omnoho zložitejší, než ako ho podáva pán Allister. Bez ohľadu na tých, ktorí spochybňujú účinnosť programu PEACE a vyjadrujú nesúhlas s financovaním EÚ, však niet pochýb o tom, že finančné prostriedky PEACE zapôsobili ako katalyzátor a, ako som už uviedol, prostredníctvom dobrovoľného úsilia a času dobrovoľníkov dosiahli vysokú finančnú rentabilitu. Najlepšie sa asi môžem vyjadriť konštatovaním, že tento konflikt má svoj koniec a že financovanie PEACE zohralo úlohu pri dosiahnutí tohto pozitívneho výsledku.
<SPEAKER ID="163" NAME="Jim Allister" AFFILIATION="NI">
Vážený pán predsedajúci, pre slečnu Harkinovú je veľmi ľahké prísť do Parlamentu a hovoriť spôsobom, akým hovorila.
<P>
Koľko svojich voličov zavraždených teroristami už pochovala? Koľko ľudí v jej volebnom obvode zomrelo, pretože sa organizácia zastupovaná tu slečnou de Brúnovou rozhodla, že zomrú v rámci politickej kampane?
<P>
IRA zavraždila 2 000 mojich voličov, a preto ma nik v tomto Parlamente nebude poučovať o hlboko zakorenených pocitoch, ktoré mám, a nikto nebude argumentovať ospravedlňovaním terorizmu voči tomu, keď zdôrazním, že ľudia stojaci za povraždením takého množstva mojich voličov sú členmi IRA, ktorú tu zastupuje slečna de Brúnová.
<P>
Zviera sa mi žalúdok, keď ich teraz vidím vo vláde svojej krajiny, a o to horšie je zistenie, že tam sú, pretože vraždili, a ich účasť vo vláde má byť výkupné za to, že už vraždiť nebudú.
<SPEAKER ID="164" NAME="Danuta Hübner">
členka Komisie. - Vážený pán predsedajúci, rada by som povedala, že táto rozprava jasne potvrdila význam mierového procesu v Severnom Írsku a skutočnosť, že z tohto procesu sme si odniesli dôležité ponaučenia. Komisia bude aj naďalej prispievať k upevneniu procesu zmierenia a tiež bude napomáhať sprostredkovanie ponaučení získaných pri budovaní mieru so všetkými oblasťami, ktoré čelia podobným problémom. Pri tomto úsilí bude určite veľmi dôležitá podpora Európskeho parlamentu.
<P>
Rada by som uviedla ešte dve poznámky.
<P>
Pán Jean Marie Beaupuyi, pracovná skupina pre Severné Írsko bola založená na posilňovanie a uľahčovanie účasti obyvateľov Severného Írska na všetkých politikách Európskej únie a tiež na zlepšenie koordinácie a súladu medzi rôznymi procesmi, ktoré sa podieľajú na upevňovaní mieru a procesu zmierenia.
<P>
Druhá poznámka je, že pri tomto úsilí by Komisia tiež rada pomohla ľuďom Severného Írska znížiť ich doterajšiu závislosť od verejného sektora, od štátnej podpory a od podpory vo forme grantov. Konferencia zmienená pani Bairbre de Brúnovou sa tiež zameriavala práve na príspevok k tomuto procesu prilákania väčšieho objemu súkromných investícií - oživenie súkromného sektora - do tejto časti Írska. Ešte raz vám veľmi ďakujem za všetky vaše pripomienky.
<SPEAKER ID="165" NAME="Bairbre de Brún">
spravodajkyňa. Vážený pán predsedajúci, rada by sa poďakovala tým, ktorí dnes v rozprave prehovorili. Pozorne sem načúvala argumentom, ktoré uviedli. Som ale sklamaná tým, čo povedal pán Allister, a nemôžem s jeho obvineniami súhlasiť. Rada by som pochválila Európsky parlament a Komisiu za prácu, ktorú v priebehu rokov vykonali v rámci programu PEACE.
<P>
Najmä chcem poďakovať pani komisárke Hübnerovej za osobné odhodlanie, ktoré preukázala od prvého dňa na svojom poste, a za pravidelné návštevy Severného Írska. Pani komisárka Hübnerová a predchádzajúci komisári boli ozajstnými priateľmi mierového procesu v Írsku a upokojuje ma, keď vidím, že úloha Komisie bude pokračovať v rámci pracovnej skupiny zriadenej pánom predsedom Barrosom.
<P>
PEACE umožnil komunite žijúcej v blízkosti hraníc rozdelenej od čias nezávislosti, aby sa ako komunita spojila dohromady. Program zviedol dokopy mladých nacionalistov a unionistov, aby sa učili o kultúre toho druhého. Najmä by som chcela vyzdvihnúť dôležitú úlohu žien na budovaní mieru a dôležitú a hodnotnú prácu naprieč komunitami a hranicami, ktorá bola vykonaná.
<P>
Moja správa vrhá svetlo na skutočnosť, že z programu PEACE mali najväčší prospech tí najviac marginalizovaní ľudia v spoločnosti, a práve tak by to malo byť. Pokiaľ však existujú skupiny, ktoré túto príležitosť doposiaľ nevyužili k podaniu žiadosti v rámci programov PEACE I a PEACE II, rada by som ich povzbudila, aby sa zapojili. Ďalším krokom je zaručiť pokračovanie dobrej práce, ktorú PEACE dosiaľ vykonal, a zaistiť, aby prospech z hodnotnej práce, ktorá začala programy PEACE, a z úžasnej podpory poskytnutej európskymi inštitúciami mali aj budúce generácie.
<SPEAKER ID="166" NAME="Predsedajúci">
Rozprava je ukončená.
<P>
Hlasovanie sa bude konať v utorok 20. mája 2008.
<P>
Písomné vyhlásenia (článok 142)
<SPEAKER ID="167" NAME="Ramona Nicole Mănescu" AFFILIATION="ALDE">
písomne. - (RO) Program PEACE je nielen prostriedkom k udržaniu mieru, ale tiež nástrojom, ktorý prospieva hospodárskemu rozvoju a územnej súdržnosti. Jeho vykonávanie regionálnymi správami a mimovládnymi organizáciami vedie k zapojeniu širokej škály komunít, miestnych organizácií a marginalizovaných skupín do procesu vládnutia a rozvoja. Okrem toho financovanie regionálnych projektov prostredníctvom PEACE prispieva k upevňovaniu dialógu, zmierenia a dohôd, ktorých cieľom je uspokojovať spoločné záujmy, a tým zabrániť konfliktu akéhokoľvek druhu.
<P>
Severné Írsko je príkladom správneho postupu pre všetky ostatné členské štáty, ktoré zažili konflikty alebo čelia problémom ohrozujúcim mier.
<P>
Preto podporujem vytvorenie siete európskych regiónov a miest s rizikom potenciálneho konfliktu a verím, že podpora miestnych partnerstiev, odovzdávanie osvedčených postupov a účinné spolupráce medzi regiónmi a sprostredkujúcimi finančnými orgánmi je nevyhnutným faktorom, ako miestne komunity primať k spolupráci a práci na udržaní mieru.
<P>
Apelujem tiež na zriadenie podobných programov ako PEACE vo východnej Európe, najmä na Balkáne, hlavne preto, že udalosti posledných rokov nám vyslali alarmujúci signál.
