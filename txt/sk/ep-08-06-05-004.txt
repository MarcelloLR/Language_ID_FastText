<CHAPTER ID="004">
Schválenie zápisnice z predchádzajúceho rokovania
<SPEAKER ID="074" NAME="Monica Frassoni" AFFILIATION="Verts/ALE">
(IT) Vážený pán predseda, dámy a páni, Komisia včera spustila pohotovostný systém rádioaktívnych rizík ako reakciu na incident v slovinskom Kršku, o ktorom máme stále len útržkovité informácie. Stav pohotovosti bol zverejnený postupom, ktorý bol popísaný ako nezvyčajný, ale jeho príčiny a dôsledky sú stále úplne zmätené a nejasné.
<P>
Preto vyzývame slovinské úradujúce predsedníctvo a Komisiu, aby udržiavali úroveň transparentnosti, ktorú Komisia vyžaduje, a aby oznámili Európskemu parlamentu a verejnosti, čo sa skutočne stalo a čo sa deje teraz, pretože momentálne koluje veľa zvestí, ktoré nie sú ani jasné, ani úplne jednoznačné. Preto od európskych úradov žiadame potrebné vysvetlenie.
<SPEAKER ID="075" NAME="Roberto Musacchio" AFFILIATION="GUE/NGL">
(IT) Vážený pán predseda, dámy a páni, rád by som stručne podporil požiadavku svojej kolegyne. Máme tu veľmi vážnu nehodu reaktora, ktorý mal už v minulosti problémy. Situácia vyžaduje maximálnu transparentnosť, a to najmä preto, že vieme, že zastavenie reaktora a jeho zabezpečenie nie je jednoduchá záležitosť. Čo sa týka mojej vlasti, sme len niekoľko desiatok kilometrov od Slovinska, ktoré je navyše práve predsedníckym štátom.
<SPEAKER ID="076" NAME="Predseda">
O tejto téme sme už počuli od dvoch rečníkov, myslím si, že je to postačujúce.
<SPEAKER ID="077" NAME="Günter Verheugen">
podpredseda Komisie. - Vážený pán predseda, 1. júna na základe informácií prijatých prostredníctvom systému Európskeho spoločenstva pre rýchlu výmenu informácií v prípade rádiologickej havarijnej situácie (ECURIE) a podľa zásady predbežnej opatrnosti vydala Komisia verejné prehlásenie vo veci hlásenia o stave pohotovosti zo Slovinska o 17.38 hod. miestneho času. Týkalo sa úniku chladiacej kvapaliny, ku ktorému došlo v chladiacom systéme jadrovej elektrárne Krško v juhozápadnom Slovinsku.
<P>
Podľa posledných informácií od slovinských úradov bol reaktor jadrovej elektrárne Krško v stredu 4. júna o 19.30 úplne odstavený. Relatívne malý únik zostal v hale reaktora. Slovinské úrady potvrdili, že do okolia sa žiadna tekutina nedostala. Situáciu je možné pokladať za zvládnutú.
<P>
Komisia ihneď postúpila túto informáciu všetkým členským štátom podľa daného postupu a vydala druhé verejné prehlásenie. Informácia o nehode prišla od systému pre rýchlu výmenu informácií v prípade rádiologickej havarijnej situácie. Systém ECURIE vyžaduje, aby členské štáty ihneď informovali Komisiu a všetci členské štáty, ktoré by mohli byť zasiahnuté, kedy majú v úmysle (v prípade nutnosti) prijať protiopatrenia na ochranu obyvateľstva pred účinkami rádiologickej alebo jadrovej nehody. Európske spoločenstvo musí toto upozornenie ihneď oznámiť všetkým členským štátom.
<P>
Dohodu o systéme ECURIE podpísalo všetkých 27 členských štátov a Švajčiarsko. Komisia zdôrazňuje, že systém ECURIE je systém na zdieľanie informácií o jadrových nehodách, a Komisia sa domnieva, že úplne transparentný prístup je v prípadoch jadrových nehôd tou najvhodnejšou odpoveďou.
<SPEAKER ID="078" NAME="Rebecca Harms" AFFILIATION="Verts/ALE">
(DE) Vážený pán predseda, dámy a páni, nedávno som dostala údaje o meraní radiácie zo stanice na meranie rádioaktivity v Kršku, z ktorých vyplýva, že v skutočnosti deň pred vyhlásením poplachu boli zaznamenané prekvapivo vysoké hladiny radiácie. To je potrebné vysvetliť.
<SPEAKER ID="079" NAME="Predseda">
Týmto uzatvárame tento bod. Komisia zohľadní pripomienky. Teraz prikročíme k našim bežným povinnostiam.
<P>
(Zápisnica z predchádzajúceho rokovania bola schválená.)
