<CHAPTER ID="026">
Poľnohospodárstvo a medzinárodný obchod (stručná prezentácia) 
<SPEAKER ID="231" NAME="Predsedajúci">
Ďalším bodom programu je správa pána Papastamkosa v mene Výboru pre poľnohospodárstvo a rozvoj vidieka o poľnohospodárstve a medzinárodnom obchode EÚ.
<SPEAKER ID="232" NAME="Georgios Papastamkos" LANGUAGE="EL">
V čase, keď Únia uvažuje o budúcnosti spoločnej poľnohospodárskej politiky (SPP), má zabezpečenie súdržnosti medzi poľnohospodárskou politikou a politikou zahraničného obchodu ešte väčší význam. Európske odvetvie poľnohospodárstva sa chce čoraz viac podieľať na výrobe verejných statkov prostredníctvom prísnych noriem v oblasti bezpečnosti a kvality, ochrany životného prostredia a životných podmienok zvierat. Preto je úplne logické, že dovážané poľnohospodárske výrobky by mali poskytovať rovnaké záruky. V priebehu rokovaní vo Svetovej obchodnej organizácii bola EÚ dlhý čas - a do určitej miery stále je - v oblasti poľnohospodárstva v defenzíve. Je však potrebné vyjadriť sa k niektorým mylným predstavám, ktoré neberú do úvahy, ako zásadne sa SPP revidovala. Na rozdiel od kľúčových obchodných partnerov EÚ už výrazne obmedzila svoju obchod narúšajúcu pomoc. Takisto jednostranne významne znížila vývozné náhrady, kým niektorí konkurenční obchodní partneri naďalej vo veľkej miere využívajú iné formy vývozných stimulov. EÚ je celosvetovo najväčším dovozcom poľnohospodárskych výrobkov z rozvojových krajín. EÚ už predložila v súvislosti s poľnohospodárstvom mimoriadne veľkorysú ponuku, ktorá však doteraz nenašla rovnakú mieru reakcie zo strany ostatných rozvinutých a vyspelejších rozvojových krajín. Komisia zároveň vedie dvojstranné a medziregionálne rokovania s mnohými obchodnými partnermi. Vplyv všetkých individuálnych ústupkov na európske poľnohospodárstvo a prebiehajúce rokovania v oblasti poľnohospodárstva v nás vzbudzuje veľké obavy. V tejto súvislosti, pani komisárka, vyzývame Komisiu, aby bránila multifunkčnú úlohu poľnohospodárstva EÚ a európsky agropotravinársky model, ktorý je strategickým prvkom hospodárstva Európy. Zdôrazňujeme, že ústupky na úkor poľnohospodárstva nesmú byť za žiadnych okolností cenou za lepší prístup na trh pre priemyselné výrobky a služby. V každom prípade kladieme dôraz na potrebu uskutočniť posúdenie vplyvu ešte pred začatím rokovaní a výmenou ponúk.
<P>
Tiež vyzývame Komisiu, aby podporovala ofenzívne záujmy poľnohospodárstva EÚ a konkurenčnú výhodu vysoko kvalitných agropotravinárskych výrobkov EÚ, a čo je dôležitejšie, aby zabezpečila lepšiu ochranu zemepisného označenia zo strany našich partnerov tak v rámci dvojstranných obchodných dohôd, ako aj v rámci Obchodnej dohody o boji proti falšovaniu (ACTA) a Svetovej obchodnej organizácie.
<P>
Na záver chcem povedať, že poľnohospodárstvo nie je len hospodárskou činnosťou. Poskytuje celej spoločnosti nesmierne dôležité verejné statky, ktorých dodávku nemožno zabezpečiť prostredníctvom trhov. Preto je hlavným problémom účinne zosúladiť obchodné a mimoobchodné záujmy. Hospodárska geografia SPP ako taká si naliehavo vyžaduje súdržnosť medzi poľnohospodárskou politikou a politikou zahraničného obchodu EÚ, medzi vnútornými a vonkajšími aspektmi spoločnej poľnohospodárskej politiky alebo, inak povedané, medzi tým, čo nazývame in foro interno a in foro externo, čím mám na mysli prítomnosť EÚ na svetovom trhu v dvoch aspektoch - dvojstrannom a mnohostrannom.
<SPEAKER ID="233" NAME="Mairead McGuinness" AFFILIATION="PPE">
Podľa môjho názoru je veľmi vhodné, že počas rozpravy o tejto dôležitej správe, za ktorú pánovi spravodajcovi ďakujem, 30 írskych poľnohospodárov obsadilo na protest úrad Európskej komisie v Dubline a chcú tam ostať cez noc.
<P>
Ide skutočne o vážnu vec. Táto správa vyjadruje sklamanie členov Výboru pre poľnohospodárstvo a našich poľnohospodárov a spotrebiteľov z nesúdržnosti medzi poľnohospodárskou a potravinárskou politikou a obchodnou politikou v Európe. Preto slová v tejto správe považujem za silné. Niektorí ich považujú za príliš silné, ale myslím si, že vyjadrujú ten pocit sklamania.
<P>
A pokiaľ ide o chov hovädzieho dobytka v Írsku, zlikvidujete naše odvetvie chovu dobytka, ktoré je nízkopríjmovým odvetvím. Zničíte naše životné prostredie.
<P>
Ešte by som povedala pár slov o dôslednosti zmeny klímy. Uhlíková stopa v brazílskej hovädzine je štvornásobne vyššia ako v írskej hovädzine, takže si, prosím, prečítajte túto správu. Naliehavo vyzývam na jej podporu.
<P>
(Predsedajúci prerušil rečníčku.)
<SPEAKER ID="234" NAME="Mario Pirillo" AFFILIATION="S&amp;D">
(IT) Pre Európu je veľmi dôležité zabezpečiť spravodlivú rovnováhu medzi potrebou podporiť dôležité odvetvie, inými slovami poľnohospodárstvo členských štátov, a potrebou posilniť medzinárodnú obchodnú politiku Európy.
<P>
Obchodná stratégia výrazne orientovaná na podporu dynamiky svetových trhov by nakoniec priniesla za obeť konkurencieschopnosť európskeho odvetvia poľnohospodárstva. To nielenže spôsobí škody odvetviu hospodárstva, čo bude mať vážny dosah na zamestnanosť, ale oslabí to aj akúkoľvek možnosť rozvoja našich vidieckych oblastí. Pri navrhovaní obchodných dohôd s tretími krajinami je nevyhnutné chrániť kvalitu poľnohospodárskej výroby a vyžadovať dodržiavanie rovnakých noriem kvality z hľadiska bezpečnosti potravín, zdravia ľudí a zvierat, životných podmienok a sociálnych práv.
<SPEAKER ID="235" NAME="João Ferreira" AFFILIATION="GUE/NGL">
(PT) V správe, o ktorej diskutujeme, sa uvádza množstvo príkladov katastrofických dôsledkov liberalizácie svetového obchodu na odvetvie poľnohospodárstva. Správa jasne konštatuje, že poľnohospodárstvo sa počas rokovaní vo Svetovej obchodnej organizácii používalo ako prostriedok na presadzovanie iných záujmov, v neposlednom rade záujmov veľkých priemyselných skupín a skupín poskytujúcich služby v Európskej únii. Pán spravodajca však v správe nevyvodzuje ponaučenie, ktoré by mal vyvodiť v súvislosti s nevyhnutnými dôsledkami: okrem iného, že hlavnou zásadou medzinárodného obchodu by malo byť vzájomné dopĺňanie sa, nie konkurencia medzi producentskými krajinami a výrobcami, a že každá krajina potrebuje plánované poľnohospodárstvo zamerané na potravinovú sebestačnosť a bezpečnosť. Poľnohospodárstvo a plánovanie by sa mali vzoprieť nebezpečnej anarchii výroby pre liberalizovaný trh. To sme potrebovali, nie chvályhodné a bezvýznamné vyhlásenia, a práve to nám spravodajca neposkytol alebo nechcel poskytnúť...
<P>
(Predsedajúci prerušil rečníka.)
<SPEAKER ID="236" NAME="Diane Dodds" AFFILIATION="NI">
Rovnako ako mnohí kolegovia - a ďakujem pánovi spravodajcovi za správu - aj ja sa chcem zamerať na obchodné rokovania s krajinami Mercosuru, pretože pre nás v Severnom Írsku majú ničivý potenciál, najmä pokiaľ ide o odvetvie chovu dobytka.
<P>
V piatok som mala stretnutie so zástupcami agropotravinárskeho priemyslu v Severnom Írsku. Agropotravinárstvo predstavuje v Severnom Írsku 16 % HDP, vytvára desaťtisíce pracovných miest, je odolné voči recesii, napreduje aj v najzložitejšej hospodárskej situácii a v budúcnosti môže byť základom dynamického hospodárstva a rozvoja súkromného sektora. Práve liberalizácia obchodu a predovšetkým rokovania s krajinami Mercosuru ohrozujú toto odvetvie a s ním aj desaťtisíce pracovných miest a živobytie mnohých mojich voličov.
<SPEAKER ID="237" NAME="Seán Kelly" AFFILIATION="PPE">
Rovnako ako mojich írskych kolegov, aj mňa veľmi znepokojuje, že sektor poľnohospodárstva prinášame ako obetu na hlavný oltár veľkého priemyslu. To musí prestať.
<P>
Návrhy týkajúce sa Mercosuru sú neprijateľné. Robili sa príliš rýchlo, bez riadnych konzultácií s Parlamentom a môžu zapríčiniť likvidáciu odvetvia poľnohospodárstva. Môžeme hovoriť o kompenzáciách, ale neexistuje spôsob, ako by sa spoločnosti dala kompenzovať strata jej členov a najmä strata v odvetví poľnohospodárstva, pretože to postihne každého člena spoločnosti, predovšetkým vo vidieckych komunitách.
<P>
To nás veľmi znepokojuje. Musíme brať do úvahy aspekt noriem a výroby v zahraničí vo vzťahu k Európe, ale základnou povinnosťou Európskej únie je napokon chrániť samu seba, teda odvetvie poľnohospodárstva tu v Európe.
<SPEAKER ID="238" NAME="Marc Tarabella" AFFILIATION="S&amp;D">
(FR) V prvom rade by som chcel zablahoželať pánovi Papastamkosovi ku kvalitnej správe, v ktorej zdôrazňuje základné kritériá, ktoré musia vyjednávači EÚ dodržiavať, a poukazuje na skutočnosť, že pri rokovaniach by sa mal dať väčší priestor mimoobchodným aspektom.
<P>
Zároveň už nesmieme dovoliť, aby sa naši poľnohospodári, ktorí musia, ako sme práve počuli, dodržiavať veľmi prísne environmentálne a zdravotné nariadenia najmä v oblasti hygieny výroby, udržateľnej výroby a životných podmienok zvierat, kládli na oltár medzinárodného obchodu ako obete nespravodlivej rivality a narušenej hospodárskej súťaže vo vzťahu k tretím krajinám prenikajúcim na európsky trh s výrobkami, ktoré nie vždy spĺňajú vnútorné výrobné normy EÚ.
<P>
Tiež vyzývam Komisiu a Parlament na mimoriadnu ostražitosť, predovšetkým pokiaľ ide o dohody s krajinami Mercosuru, ktoré zjavne ohrozujú európsky chov dobytka, ale aj celé poľnohospodárstvo a celú výrobu verejných statkov v EÚ, za ktoré trh, samozrejme, neposkytuje žiadnu náhradu, ako spomenul pán spravodajca.
<SPEAKER ID="239" NAME="Czesław Adam Siekierski" AFFILIATION="PPE">
(PL) Konkurencieschopný obchod na celosvetovej úrovni prináša výhody všetkým zúčastneným, no nie každému rovnako. Odvetvie poľnohospodárstva je zvlášť zraniteľné, pretože náklady na výrobu sa veľmi líšia v závislosti od miesta výroby a najmä v dôsledku dodržiavania noriem v oblasti kvality a výrobných noriem.
<P>
V Európskej únii sme si z tohto hľadiska stanovili veľmi vysokú latku, ktorá znižuje konkurencieschopnosť našich výrobkov. Je to naše vedomé rozhodnutie v snahe chrániť našich spotrebiteľov. Preto by nikoho nemalo prekvapovať, že chceme zaviesť rovnaké požiadavky na tovar dovážaný na náš trh z iných krajín. Európska únia urobila doteraz príliš veľa ústupkov na úkor našich poľnohospodárov predovšetkým na trhu s poľnohospodárskymi výrobkami, ale to by nemalo...
<P>
(Predsedajúci prerušil rečníka.)
<SPEAKER ID="240" NAME="Csaba Sándor Tabajdi" AFFILIATION="S&amp;D">
(HU) Sme trochu sklamaní, pretože Európska únia je nielen najväčším dovozcom potravín na svete, ale je aj najväčším vývozcom potravín, čo znamená, že sme aj hlavným profitujúcim z tohto liberalizovaného medzinárodného obchodu, z tejto globálnej konkurencie. Plne súhlasím s kolegami poslancami: Európska komisia urobila pri navrhovaní mandátu chybu. Priznal to dokonca aj predseda Komisie, ktorý mi povedal, že počas rokovaní Svetovej obchodnej organizácie nežiadal od našich obchodných partnerov rovnaké environmentálne, fytosanitárne kritériá a kritériá na zdravie a životné podmienky zvierat, čo znamená, že mandát bol navrhnutý nedostatočne. Ak však urobíme chybu, musíme ju odstrániť. Mandát sa musí zmeniť a to isté musíme v budúcnosti žiadať od našich partnerov.
<SPEAKER ID="241" NAME="Åsa Westlund" AFFILIATION="S&amp;D">
(SV) Medzinárodný obchod zohráva veľmi dôležitú úlohu z hľadiska svetového rozvoja a má veľmi veľký vplyv aj na poľnohospodárstvo. Jednou z najdôležitejších vecí, ktoré máme pred sebou, je zrejme vývoj situácie v Egypte, Tunisku a Líbyi. Jedným z najdôležitejších prínosov EÚ v tejto oblasti môže byť napríklad otvorenie trhov pre ropu, aby sme skutočne umožnili ľuďom v týchto krajinách vidieť svoju budúcnosť vo vlastných krajinách. Tí, ktorí sa obávajú prílivu migrantov do EÚ, by mali tiež zabezpečiť, aby sa obchodná politika EÚ vo vzťahu k týmto krajinám upravila tak, aby ľudia videli svoju budúcnosť v týchto krajinách a nemuseli emigrovať.
<P>
Musím tiež dodať, že pochádzam z krajiny, ktorá má omnoho prísnejšie nariadenia v oblasti zdravia a životných podmienok zvierat ako EÚ, preto sa mi zdá dosť tragikomické počúvať reči o prísnych európskych normách v oblasti životných podmienok zvierat. Z pohľadu našej krajiny sú normy pre životné podmienky zvierat v EÚ veľmi nízke, najmä pokiaľ ide o hydinu a ošípané, a v tejto oblasti máme stále čo zlepšovať.
<SPEAKER ID="242" NAME="Maria Damanaki">
členka Komisie. - Komisia víta túto správu a ďakuje pánovi spravodajcovi Papastamkosovi a členom obidvoch výborov - Výboru pre poľnohospodárstvo a rozvoj vidieka a Výboru pre medzinárodný obchod - za ich úsilie riešiť túto zložitú tému komplexným spôsobom. V mnohých odporúčaniach uvedených v tejto správe sa opakuje politická vízia a priority presadzované Komisiou, ktoré sú podrobne špecifikované v mnohých oznámeniach.
<P>
Musím priznať, že liberalizácia obchodu spôsobuje poľnohospodárstvu EÚ i Európskej komisii veľké problémy. Ako však uznal aj Parlament, prebiehajú mnohé rokovania o medzinárodnom obchode, ktoré predstavujú príležitosti pre naše poľnohospodárstvo. Musíme sa zamerať aj na širšie benefity pre európske hospodárstvo ako také, ktoré sa potenciálne dajú získať otvorením obchodu.
<P>
Celkovo je dôležité zachovať jasný odkaz. Tento odkaz potrebujeme v mnohých prebiehajúcich rokovaniach, ku ktorým sme sa zaviazali, či už v Dauhe, s viacerými členmi združenia ASEAN a africkými partnermi, alebo s krajinami Mercosuru.
<P>
Preto by nebolo správne jednoducho vykresľovať väčšiu otvorenosť obchodu ako jasný katastrofický scenár pre poľnohospodárstvo EÚ. Keďže máme v poľnohospodárstve významné ofenzívne záujmy, obchodné dohody poskytujú nové príležitosti vyplývajúce z ústupkov našich partnerov. Je to podložené reálnymi faktmi. Na základe predbežných údajov na rok 2010 je EÚ čistým vývozcom agropotravinárskych výrobkov, pričom hodnota vývozu agropotravinárskych výrobkov prekročila 90 miliárd EUR a prebytok obchodnej bilancie je viac ako 6 miliárd EUR. Tento vývoj možno vysvetliť tým, že agropotravinárske odvetvie EÚ sa strategicky zameriava na dodávanie vysoko kvalitných - ako tu už zaznelo - a hodnotných výrobkov, ktoré zaznamenávajú evidentný nárast dopytu vo svete.
<P>
Vďaka svojmu jedinečnému a rôznorodému know-how má agropotravinárske odvetvie EÚ silnú kartu na svetovom trhu. Súhlasím s tým, že do tejto silnej karty musíme investovať. V tomto kontexte pomohla dôsledná trhová orientácia reforiem SPP za posledné dve desaťročia zvýšiť konkurencieschopnosť odvetvia poľnohospodárstva tým, že povzbudzuje poľnohospodárov, aby sa prispôsobovali trhovým riešeniam. Zároveň by sme si však mali v plnej miere uvedomovať rôznorodosť poľnohospodárstva v 27 členských štátoch EÚ. Ak má EÚ zabezpečiť dlhodobú budúcnosť svojich poľnohospodárskych oblastí územne a ekologicky vyváženým spôsobom, musíme to rešpektovať.
<P>
Musíme si tiež uvedomiť, že od zvlášť citlivých odvetví nemôžeme očakávať, že zvládnu nadmerné zvýšenie dovozu, ktoré by stupňovalo tlak na priemerné domáce ceny a výrobu. Najdôležitejšou úlohou počas rokovaní o dvojstranných alebo mnohostranných obchodných dohodách, ktoré majú vplyv na poľnohospodárstvo EÚ, je preto dosiahnuť správnu rovnováhu medzi našimi ofenzívnymi a defenzívnymi záujmami v poľnohospodárstve, ako aj medzi poľnohospodárstvom a ďalšími sférami našich obchodných rokovaní.
<P>
Komisia si to plne uvedomuje a v úzkej spolupráci s Parlamentom bude tento cieľ naďalej presadzovať. Preto by som bola rada, keby nám Parlament pomohol vytvoriť správnu rovnováhu a vyslať zvyšku sveta správny signál.
<SPEAKER ID="243" NAME="Predsedajúci">
Rozprava sa skončila.
<P>
Hlasovanie sa uskutoční napoludnie v utorok 8. marca.
<P>
Písomné vyhlásenia (článok 149)
<SPEAKER ID="243" NAME="Liam Aylward" AFFILIATION="ALDE">
písomne. - (GA) Viac ako 30 protestujúcich poľnohospodárov obsadilo úrad Európskej komisie v Dubline, aby demonštrovali svoje presvedčenie, že záujmy odvetvia poľnohospodárstva EÚ sa stávajú obeťou v prospech obchodu. Je nutné zabezpečiť, aby poľnohospodári neboli ukrivdení na úkor obchodu alebo aby neslúžili ako nástroj vyjednávania pri obchodných rokovaniach.
<P>
Preto vítam túto presvedčivú a aktuálnu správu a to, že kritizuje Komisiu, ktorá uprednostnila lepší prístup k novým trhom pred záujmami poľnohospodárstva. Z hľadiska konkurencieschopnosti a udržateľnosti odvetvia poľnohospodárstva EÚ je kľúčové nájsť nové trhy pre vysoko kvalitný tovar vyrobený v EÚ. Tieto dohody však musia byť v prospech odvetvia poľnohospodárstva EÚ, nie na jeho škodu, ako by to mohlo byť v prípade obchodnej dohody s krajinami Mercosuru.
<P>
Írske poľnohospodárske výrobky sú vysoko kvalitné, a preto sú veľmi obľúbené, ale írski poľnohospodári nebudú môcť ďalej fungovať, ak v EÚ dovolíme predávať lacnejšie výrobky nižšej kvality.
<SPEAKER ID="244" NAME="Spyros Danellis" LANGUAGE="EL">
Dnes čelíme ďalšiemu pokusu o porušenie vyváženého a vedecky podloženého prístupu k citlivej a dôležitej otázke verejného zdravia, ktorý je založený na hodnotení rizík a ktorý sa týka nariadenia o tabakových výrobkoch. Brazílska vláda presadzuje prostredníctvom legislatívneho opatrenia úplný zákaz výroby a predaja cigariet obsahujúcich rôzne látky, takzvaných miešaných cigariet. Tento právny predpis presadzuje bez toho, aby poskytla akýkoľvek dôkaz, že tieto cigarety sú u mladých ľudí žiadanejšie ako cigarety obsahujúce viržínsky tabak. Takýto krok by zničil výrobcov a vývozcov orientálnych odrôd tabaku a odrôd Burley vyrábaných v EÚ a zároveň by zlikvidoval konkurenciu viržínskeho tabaku a cigariet s obsahom tohto tabaku, pričom Brazília je najdôležitejším výrobcom a vývozcom tohto druhu tabaku a cigariet na svete. Preto vyzývam Európsku komisiu, aby túto otázku v súvislosti so zámermi Brazílie predložila počas nadchádzajúceho zasadnutia Výboru WTO pre technické prekážky v obchode, ktoré sa uskutoční v dňoch 24. - 25. marca 2011.
<SPEAKER ID="245" NAME="Alajos Mészáros" LANGUAGE="HU">
Pokiaľ ide o poľnohospodárstvo EÚ a medzinárodný obchod: keďže poľnohospodárstvo nie je iba hospodárskou činnosťou a poľnohospodárska a potravinová politika má slúžiť základným cieľom, akými sú potravinová bezpečnosť a zásobovanie potravinami, hlavným problémom je účinne zosúladiť obchodné a mimoobchodné záujmy. EÚ je najväčším dovozcom poľnohospodárskych výrobkov z rozvojových krajín a dováža viac výrobkov ako USA, Japonsko, Kanada, Austrália a Nový Zéland dohromady. Ak by sme týmto krajinám poskytli väčší prístup na trh, mohlo by to mať negatívny vplyv nielen na európskych poľnohospodárskych výrobcov, ale aj na rozvojové krajiny v najväčšej núdzi. Práve preto musí EÚ pri obchodných rokovaniach uplatňovať vyváženejší prístup v rámci rôznych odvetví a podporovať tak defenzívne, ako aj ofenzívne poľnohospodárske záujmy. Odvetvie poľnohospodárstva Európskej únie zohráva významnú úlohu v stratégii Európa 2020 z hľadiska rôznych sociálnych a hospodárskych úloh. Obchodná politika EÚ zohráva dôležitú a rozhodujúcu úlohu v súvislosti s otázkou, či poľnohospodárstvu naďalej umožníme pozitívne prispievať k plneniu cieľov. Súhlasím s tým, že obchodná politika nesmie obmedzovať dynamiku odvetvia poľnohospodárstva EÚ, naopak, obchodná politika a poľnohospodárska politika sa musia navzájom podporovať.
