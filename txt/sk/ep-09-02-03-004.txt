<CHAPTER ID="004">
Boj proti pohlavnému zneužívaniu detí a detskej pornografii (rozprava)
<SPEAKER ID="008" NAME="Predsedajúci">
Ďalším bodom programu je správa pani Angelilliovej v mene Výboru pre občianske slobody, spravodlivosť a vnútorné veci o návrhu na odporúčanie Európskeho parlamentu Rade o boji proti sexuálnemu vykorisťovaniu detí a detskej pornografii.
<SPEAKER ID="009" NAME="Roberta Angelilli" LANGUAGE="IT">
Vážený pán predsedajúci, dámy a páni, na začiatok by som kolegom poslancom rada poďakovala za vynikajúcu spoluprácu, ktorá nám podľa môjho názoru umožnila vypracovať veľmi uspokojivý text. Som vďačná aj všetkým mimovládnym organizáciám a inštitúciám, ktoré našu prácu pozorne sledovali. Vďaka ich cenným pripomienkam je správa kvalitnejšia.
<P>
Navrhujeme dva kľúčové ciele: po prvé, starostlivo skontrolovať, v akom rozsahu bolo rámcové rozhodnutie z roku 2003 vykonané v 27 členských štátoch, a po druhé, podľa potreby navrhnúť zlepšenia. Skutočnosť je taká, že vo svetle rastúceho počtu nových znepokojivých prípadov vykorisťovania v súvislosti s novými technológiami je potrebná aktualizácia rámcového rozhodnutia, aby sa zvýšila úroveň ochrany maloletých.
<P>
Prvou identifikovanou prioritou je boj proti sexuálnej turistike, ktorá sa znepokojivo rozmáha, sčasti pre nižšie cestovné náklady. Z tohto uhla pohľadu by bolo potrebné zlepšiť extrateritoriálnu spoluprácu a požiadať členské štáty o vylúčenie zásady obojstrannej trestnosti pri trestných činoch súvisiacich s vykorisťovaním a zneužívaním detí.
<P>
Po druhé, takzvaný grooming, teda psychologická manipulácia online s cieľom nadviazať priateľstvo s deťmi na sexuálne účely, by sa mal vo všetkých členských štátoch považovať za trestný čin.
<P>
Po tretie, členské štáty by mali mať povinnosť vymieňať si informácie nachádzajúce sa v registroch trestov, pokiaľ ide o osoby usvedčené zo sexuálneho zneužívania. Cieľom je kategoricky vylúčiť možnosť, že by páchatelia sexuálneho zneužívania vykonávali prácu, pri ktorej dochádza ku kontaktu s deťmi.
<P>
Medzi návrhmi, ktoré je potrebné uskutočniť čo najskôr, je spustenie systému rýchlej výmeny informácií o nezvestných deťoch. Tento systém už bol vyskúšaný a zavedený, hoci len v malom počte členských štátov a len na skúšobnej úrovni, ale výsledky boli vynikajúce. Musíme ho preto rozšíriť na všetkých 27 členských štátov. Za zmienku stojí skutočnosť, že v Európe každý rok zmiznú bez stopy tisíce a tisíce detí.
<P>
Rada by som poukázala na ďalšiu vec: vnútroštátne zákonodarné orgány sa vo všeobecnosti musia zaviazať, že zlepšia ochranu detských obetí počas vyšetrovania, pred súdnym konaním, na ktorom sa zúčastňujú deti, a po ňom. Predíde sa tak tomu, aby sa deti nestali dvojnásobnými obeťami: najprv obeťami trestného činu a potom obeťami médií alebo porušovania zákona.
<P>
Napokon, zdôraznili sme potrebu urýchlenej kriminalizácie manželstiev z donútenia, z ktorých sa väčšina týka detí.
<P>
Vážený pán predsedajúci, na záver by som chcela vyjadriť svoje presvedčenie, že je dôležité požiadať všetky členské štáty, aby čo najskôr ratifikovali najnovší dohovor Rady Európy o ochrane detí pred sexuálnym vykorisťovaním a zneužívaním. Ide o dohovor z októbra 2007, referenčný text predstavujúci najnovátorskejší a aktuálny akt o ochrane detí.
<SPEAKER ID="010" NAME="Jacques Barrot" LANGUAGE="FR">
Vážený pán predsedajúci, dámy a páni, v prvom rade by som chcel pani Angelilliovej srdečne poďakovať za pozoruhodnú správu. Rád by som jej poďakoval aj za to, akým spôsobom pracovala s Komisiou na veľmi delikátnej a citlivej téme, ktorá nám tak veľmi leží na srdci.
<P>
Deti sú zraniteľné a majú právo na ochranu, aby sa zabezpečil ich harmonický vývoj. Sexuálne zneužívanie a vykorisťovanie rôzneho druhu, najmä detská pornografia, sú ohavné zločiny s hlboko zakorenenými dlhodobými následkami pre mladé obete.
<P>
Je to hrozný jav, ktorého rozsah nie je známy. Niektoré zdroje uvádzajú, že v Európe je 10 až 20 % detí vystavených v detstve istej forme sexuálnych útokov.
<P>
Európska únia sa v tomto smere vyzbrojila právnymi predpismi. Rámcové rozhodnutie z roku 2004 ustanovuje minimálnu úroveň harmonizácie vnútroštátnych právnych predpisov, pokiaľ ide o kriminalizáciu a právomoc. Napriek neúplným informáciám Komisia v správe z roku 2007 dospela k záveru, že výkon rámcového rozhodnutia bol uspokojivý. To však nestačí.
<P>
Rozvoj internetu prispieva k šíreniu nových hrozieb pre naše deti. Detská pornografia je jednou z nich a sú aj ďalšie, napríklad nadväzovanie priateľstva s deťmi na sexuálne účely, o ktorom sa pani Angelilliová zmienila. Sexuálna turistika do tretích krajín zameraná na zneužívanie detí je realitou a nie je tajomstvom, že páchateľmi zneužívania sú osoby usvedčené v iných členských štátoch.
<P>
Členské štáty nie sú spokojné. Na konci roku 2007 s Radou Európy vyjednali dohovor, ktorý mal zaviesť veľmi vysoký štandard ochrany. Počas prvého roku tento dohovor podpísalo 20 z 27 členských štátov.
<P>
Znamená to, že Parlament ešte stále nie je spokojný a správa pani Angelilliovej je toho dôkazom. Parlament požaduje lepšie vykonávanie a predovšetkým výrazné zlepšenie európskeho rámca so súborom prvkov na posilnenie boja proti tejto trestnej činnosti.
<P>
Musím povedať, že ani ja nie som spokojný. Ohlásil som revíziu existujúcich európskych právnych predpisov v tejto oblasti a v marci Komisii predložím návrh na schválenie. Chcem dať na stôl ambiciózny text, ktorý nebude upravovať len výkon práva, ale aj ochranu obetí a prevenciu.
<P>
Návrhy, ktoré správa obsahuje, nám pomôžu pri uskutočnení tohto návrhu. Väčšia časť obsahu správy by mala byť zahrnutá do nového rámcového rozhodnutia, ale ak sa to z technických alebo právnych dôvodov ukáže ako nemožné, pokúsime sa nájsť tie najvhodnejšie nástroje na uskutočnenie návrhov vynechaných z rámcového rozhodnutia. Uvidíme, či budú možné politické iniciatívy, najmä na nastolenie dialógu s tretími krajinami alebo aj na získanie finančných nástrojov, ako sa to robí pri existujúcich programoch.
<P>
Takto sa veci majú. Vážený pán predsedajúci, dámy a páni, s potešením konštatujem, že Parlament má v úmysle pohnúť sa dopredu s prijatím mechanizmov "varovania o únosoch" v každom členskom štáte. Musím povedať, že na poslednom stretnutí ministrov vnútra a spravodlivosti som veľmi rozhodne argumentoval, že je nevyhnutné v každom členskom štáte zaviesť systém "varovania o únosoch". Ak majú byť tieto systémy plne účinné, museli by byť, samozrejme, navzájom prepojené.
<P>
Ešte raz by som chcel Európskemu parlamentu poďakovať za odhodlanú angažovanosť. Ďakujem aj pani Angelilliovej, ktorá nám bezpochyby predložila vysokokvalitnú správu.
<SPEAKER ID="011" NAME="Lissy Gröner" LANGUAGE="DE">
Vážený pán predsedajúci, dámy a páni, nový návrh predložený Komisiou je naliehavo potrebný. Členovia Výboru pre práva žien a rodovú rovnosť majú v súvislosti s návrhom konkrétne otázky a pripomienky. Je nevyhnutné, aby sme prekročili hranice programu Daphne a zaviedli zákonodarné iniciatívy v oblasti detskej pornografie. Samozrejme, je to aj zodpovednosť používateľov, no štáty musia prijať opatrenia. Myslím si napríklad, že Europol je významný nástroj, ktorý sa v kombinácii s účinnou sieťou odborníkov a špeciálnou jednotkou, ktorej členovia sú vyškolení vo veľmi špecifických oblastiach, dá použiť na boj proti detskej pornografii a prostitúcii. Prijatím spoločného európskeho prístupu musíme vyriešiť aj otázku extrateritoriality.
<P>
Potrebujeme viac základných informácií v podobe konkrétnych štúdií o sociálnej situácii obetí, pretože za zneužívanie a ponúkanie detí na internete sú často zodpovední samotní rodinní príslušníci. Je dôležité, aby sme v tejto oblasti dosiahli citeľný pokrok.
<P>
Dúfam, že Komisia je pripravená úzko spolupracovať s Výborom pre práva žien a rodovú rovnosť, aby sme tieto otázky mohli spoločne vyriešiť.
<SPEAKER ID="012" NAME="Edit Bauer">
v mene skupiny PPE-DE. - Vážený pán predsedajúci, v správe Europolu o organizovanej trestnej činnosti z roku 2006 sa uvádza, že výhody internetových ponúk v zmysle informačných a komunikačných technológií sú mimoriadne priaznivé pre organizovanú trestnú činnosť. V tomto smere niet pochýb, že deti sú najzraniteľnejšia skupina. Okolo 90 % mladých ľudí vo veku 12 až 17 rokov podľa odborníkov diskutuje na internete. Okrem spolužiakov a hier využívajú aj siete "neznámych používateľov" prostredníctvom diskusných fór na webových stránkach, ktoré sú výbornými kontaktnými miestami pre pedofilov používajúcich falošnú identitu na nalákanie potenciálnych obetí.
<P>
Podľa organizácie Internet Watch Foundation, ktorá v roku 2006 spracovala viac než 30 000 správ, malo 91 % obetí menej ako 12 rokov. Osemdesiat percent bolo ženského pohlavia a počet domén zneužívajúcich deti prekročil 3 000. Okrem toho 55 % všetkých domén zneužívajúcich deti bolo navštívených v Spojených štátoch, 28 % v Rusku a len 8 % v Európe. Bolo by vhodné zahrnúť spoluprácu v oblasti blokovania webových stránok zneužívajúcich deti do programu stretnutia EÚ - USA.
<P>
Ako uviedla pani Angelilliová, sme svedkami dobre organizovanej medzinárodnej siete pedofilov a organizovanej trestnej činnosti napojenej na sexuálny priemysel. Na druhej strane, medzinárodná spolupráca orgánov činných v trestnom konaní je obmedzená. Je takmer neuveriteľné, že osem štátov ešte neratifikovalo opčný protokol k dohovoru o právach dieťaťa o predaji detí, detskej prostitúcii a detskej pornografii a štyri štáty neratifikovali palermský protokol, ktorý je základným dokumentom pre medzinárodnú spoluprácu v boji proti obchodovaniu s ľuďmi. O niečo menej než polovica členských štátov ešte stále neratifikovala dohovor Rady Európy o počítačovej trestnej činnosti.
<P>
V tomto smere nás čaká veľa práce. Je preto čas poslať Rade silné a jasné posolstvo, aby revidovala rámcové rozhodnutie Rady o boji proti pohlavnému zneužívaniu detí a detskej pornografii.
<SPEAKER ID="013" NAME="Inger Segelström" LANGUAGE="SV">
Vážený pán predsedajúci, vážený pán komisár Barrot, dámy a páni, na úvod by som chcela poďakovať pani Angelilliovej a všetkým ostatným za veľmi konštruktívnu spoluprácu. Určite si spomínate, ako málo sa urobilo na začiatku tohto funkčného obdobia Parlamentu, ale prijatie stratégie pred rokom bolo pre oblasť práv dieťaťa rozhodujúcim momentom. Rozhodnutie, ktoré sa tu teraz chystáme prijať, sa týka práva dieťaťa nebyť sexuálne zneužívané a boja proti detskej pornografii.
<P>
Samozrejme, špeciálnu radosť mám z troch návrhov, ktoré sa mi podarilo presadiť vo Výbore pre občianske slobody, spravodlivosť a vnútorné veci a ktoré, ako dúfam, budú dnes v hlasovaní prijaté. Prvý návrh je, aby sa do kategórie "dieťa" zaraďovali aj mladí ľudia až do dovŕšenia veku 18 rokov. Je veľmi dôležité, aby sme boli schopní chrániť mladé dievčatá i mladých chlapcov pred sexuálnou trestnou činnosťou, sexuálnym zneužívaním a sexuálnym vykorisťovaním v celej EÚ.
<P>
Druhý návrh je chrániť deti pred detskou sexuálnou turistikou vo všetkých členských štátoch pomocou kriminalizácie sexuálnych trestných činov v EÚ i mimo nej. Znamená to, že páchatelia trestných činov nikdy nebudú môcť byť sexuálni turisti a vykorisťovať najchudobnejšie a najmladšie deti a mladých ľudí v iných krajinách, pretože po návrate domov ich všade v EÚ bude čakať stíhanie a trest.
<P>
Tretí návrh je, že teraz by sme sa mali vážne venovať internetu a spoločne s najväčšími úverovými spoločnosťami s pomocou bánk, zmenární, poskytovateľov internetových služieb, prevádzkovateľov vyhľadávačov a, samozrejme, odvetvia cestovného ruchu vyvinúť technické prostriedky na uzavretie platobných systémov v prípade platby za sexuálnu trestnú činnosť a porušenie zákona alebo sexuálne vykorisťovanie detí a mladých ľudí. Všade, kde sa ľudia usilujú zrušiť webové stránky, sa stretávame s rovnakými názormi: deti sú dôležitejšie než dôvernosť informácií a zneužívanie detí a mladých ľudí je potrebné nahlásiť.
<P>
Vďaka tejto správe sa teraz môžeme uvoľniť a byť spokojní, že sme tu v Parlamente urobili prvý krok smerom k dodržiavaniu práv dieťaťa. Keď budeme mať novú Lisabonskú zmluvu, práva dieťaťa budú aj právnym základom a cieľom v rámci EÚ, na čo je už najvyšší čas. Ďakujem.
<SPEAKER ID="014" NAME="Alexander Alvaro" LANGUAGE="DE">
Vážený pán predsedajúci, vážený pán podpredseda Komisie, chcel by som pani spravodajkyni poďakovať za úsilie a iniciatívu vynaloženú pri tejto správe. Ochrana detí pri používaní internetu a boj proti detskej pornografii patria medzi najnaliehavejšie problémy, ktoré musíme riešiť. Podľa mňa je veľmi dôležité zabezpečiť, aby rámcové rozhodnutie o boji proti pohlavnému zneužívaniu detí a detskej pornografii poskytovalo vyššiu úroveň ochrany. Zneužívanie detí cez internet sa dá riešiť len ako spoločná iniciatíva na európskej úrovni, pretože štátne hranice sa na internet nevzťahujú.
<P>
Tri body tejto správy je podľa mňa potrebné vylepšiť. Po prvé, je potrebné zachovať rovnováhu medzi bezpečnosťou detí a ochranou údajov. Musíme brať do úvahy nielen osobné údaje detí, ale aj osobné údaje osôb a obsah, ktorý je dôležitý pri poskytovaní tejto ochrany deťom. Musíme stanoviť trestné činy vzťahujúce sa na používateľov internetu a dodávateľov detskej pornografie, ale najprv je potrebné zistiť, ktorí ľudia sú za touto hroznou činnosťou, a zatknúť ich. Proti tomuto zneužívaniu môžeme úspešne bojovať, len ak zaútočíme na jeho korene. Musíme sa zamerať aj na osoby, ktoré tieto služby, tieto príšerné trestné činy sprostredkúvajú ostatným a majú z nich zisk.
<P>
Okrem kriminalizácie páchateľov, ktorá je popísaná v správe pani Angelilliovej, musíme zvýšiť aj informovanosť ľudí, ktorí sa o deti starajú, a vysvetliť im riziká spojené s používaním internetu. Musíme sa zamerať na vývoj nových technických metód a ustanovenie zásady ochrany súkromia už v štádiu návrhu (privacy by design). Okrem toho musíme podporiť výmenu informácií a skúseností medzi jednotlivými orgánmi v členských štátoch. Orgány na ochranu údajov v členských štátoch môžu byť v tomto smere významnými sprostredkovateľmi. Len komplexný prístup bude úspešný.
<P>
Nesúhlasím však s tým, že by sme z poskytovateľov internetových služieb urobili predĺženú ruku orgánov činných v trestnom konaní. Omnoho lepším riešením je zavedenie dohôd, ktoré poskytovateľom internetových služieb umožňujú spolupracovať s orgánmi činnými v trestnom konaní na dobrovoľnej báze, ako sa to už robí.
<P>
Všetky prejavy detskej pornografie nie sú nič menej a nič viac než zločin proti ľudskosti. Musíme proti nej bojovať zo všetkých síl. Musíme zabezpečiť, aby s nami členské štáty spolupracovali a aby sme sa v Parlamente všetci uberali rovnakým smerom. Členovia Skupiny Aliancie liberálov a demokratov za Európu na základe tohto podporia správu pani Angelilliovej.
<SPEAKER ID="015" NAME="Bogusław Rogalski" LANGUAGE="PL">
Vážený pán predsedajúci, hoci právne systémy členských štátov ustanovujú postihy sexuálneho vykorisťovania detí a detskej pornografie, je stále potrebné zvyšovať úroveň ochrany našich detí.
<P>
Malo by sa zdôrazňovať, že deťom využívajúcim nové technológie, najmä internet, hrozí kontakt s potenciálnymi páchateľmi sexuálnych trestných činov. V súvislosti s jestvujúcim nebezpečenstvom by bolo potrebné vyzvať členské štáty na zablokovanie prístupu na internetové stránky s detskou pornografiou. Táto povinnosť musí byť právne záväzná.
<P>
Je tiež naliehavo potrebné urobiť celoeurópsku informačnú kampaň o nebezpečenstve detskej pornografie na internete pre rodičov a tínedžerov. Dôležitá je aj podpora obetí tejto trestuhodnej činnosti a ich rodín. Často zostávajú bez pomoci. Je našou povinnosťou zabezpečiť pre naše deti čo najlepšiu ochranu.
<SPEAKER ID="016" NAME="Jean Lambert">
v mene skupiny Verts/ALE. - Vážený pán predsedajúci, chcel by som pani Angelilliovej poďakovať za túto správu. Zopakoval by som slová kolegyne pani Bauerovej, pokiaľ ide o opatrenia našich vlastných členských štátov smerujúce k podpisu a ratifikácii niektorých dohovorov a protokolov, ku ktorým zatiaľ nedošlo. Ak sa usilujeme o spoločný rámec a spoločný prístup, toto sú naozaj kľúčové orientačné body, ktoré prispievajú aj k vyslaniu signálu z členských štátov, že tieto problémy ležia na srdci aj im. Myslím, že toto je jedna z kľúčových vecí, ktoré by mali robiť, a bolo by zaujímavé dozvedieť sa, prečo vlastne niektoré členské štáty ešte nepodpísali príslušné dohovory a protokoly.
<P>
Správu z väčšej časti vítame, pokiaľ ide o prístup založený na právach, ktorý, ako dúfam, povedie k upusteniu od názoru, že ide len o trestnú spravodlivosť. V skutočnosti ide o práva a ochranu detí a mladých ľudí. Tieto jasné opatrenia potrebujeme na podporu detí, ktoré sa stali obeťami - či už prostredníctvom súdnych konaní, kde ide predovšetkým o zistenie pravdy, no nie spôsobom, ktorý deti traumatizuje viac, než boli na začiatku procesu, alebo kolektívnou prácou na identifikácii detí.
<P>
Na ochrane sa však musia zúčastňovať aj samotné deti. Mali by sme podporovať internetovú gramotnosť detí, ako aj ich vlastné chápanie nebezpečenstva a úsilia, ktoré môžu vyvinúť, aby sa aj ony aktívne podieľali na boji proti týmto trestným činom.
<P>
Dnes dopoludnia máme v úmysle podporiť niektoré pozmeňujúce a doplňujúce návrhy, najmä v tých oblastiach, v ktorých sú podľa nás isté zásady, zasahovanie do ktorých je pre nás nebezpečné - napríklad obojstranná trestnosť a dôvernosť informácií pri niektorých povolaniach - a zopár ďalších, pri ktorých si myslíme, že pojem je možno potrebné lepšie definovať. Vo všeobecnosti však túto správu veľmi podporujeme a tešíme sa na jej ďalší vývoj.
<SPEAKER ID="017" NAME="Eva-Britt Svensson">
v mene skupiny GUE/NGL. - (SV) Táto správa má podporu Konfederatívnej skupiny Európskej zjednotenej ľavice - Nordickej zelenej ľavice. Sexuálne vykorisťovanie detí a detská pornografia sú príšerné zločiny, predchádzanie ktorým vyžaduje medzinárodnú spoluprácu. Práva detí sa porušujú tým, že sú nútené pózovať v sexuálnom kontexte, fotografované alebo filmované a zverejňované na internete. Tieto filmy a obrázky si je možné prezerať na celom svete, preto je na zastavenie tohto porušovania zákona potrebné zvýšiť medzinárodnú spoluprácu. Vieme, že existuje jednoznačné prepojenie medzi obchodovaním so sexuálnymi otrokmi a sexuálnym vykorisťovaním detí. Organizácia Spojených národov odhaduje, že 85 % obetí obchodovania so sexuálnymi otrokmi sú deti mladšie ako 18 rokov.
<P>
Nevieme, koľko detí sa kupuje a predáva ako komodity na sexuálne vykorisťovanie, vieme však, že ich je veľa. Vieme aj to, že každé dieťa, ktorého sa to týka, je priveľa. Svet dospelých musí prijať zodpovednosť za ochranu detí pred touto trestnou činnosťou - jednou z najhorších, ktorej dieťa môže byť vystavené.
<P>
V tejto rozprave nesmieme zabúdať, že mnohé z týchto trestných činov proti deťom sa páchajú v rodine alebo v kruhu rodinných priateľov. Z tohto dôvodu je dôležité, aby spoločnosť zabezpečila, že deti budú v kontakte aj s inými dospelými, a teda sa budú mať na koho obrátiť so žiadosťou o pomoc.
<P>
Všetky druhy sexuálneho zneužívania detí sú trestné a vo všetkých členských štátoch musia byť považované za trestné činy. Všetci občania, ktorí spáchajú sexuálne trestné činy proti deťom, musia byť potrestaní bez ohľadu na to, či bol trestný čin spáchaný v EÚ, alebo mimo nej.
<SPEAKER ID="018" NAME="Johannes Blokland" LANGUAGE="NL">
Chcel by som pani Angelilliovej zablahoželať k tejto rozumnej správe. Je úplne zrejmé, že sexuálne vykorisťovanie detí treba zastaviť. Prudký nárast trestnej činnosti cez internet si vyžaduje koordinovaný prístup.
<P>
Pri ustanovovaní podrobných trestov za toto zneužívanie na európskej úrovni by sme však mali byť opatrní. Samotné členské štáty budú musieť vynaložiť všetko úsilie na potrestanie zneužívania moderných médií. Internetovú detskú pornografiu bude potrebné upraviť v trestnom práve členských štátov. V súlade so zákazom vykonávania povolania by sa Rada mala zaviazať k vyplneniu medzier v sieti zákonov, aby sa vykorisťovanie a vysielanie cez internet nepresťahovalo do krajín, ktoré nemajú primerané právne predpisy. Rád by som sa od Komisie dozvedel, či by sa o tom dalo diskutovať aj s krajinami mimo EÚ, no Rada, nanešťastie, nie je prítomná.
<P>
Okrem toho by som chcel argumentovať v prospech posilnenia spolupráce s Europolom a Eurojustom. Boj proti medzinárodným sieťam detskej pornografie musí byť v ich organizáciách prioritou, pretože sa tým skutočne rozširuje priestor na prijímanie náležitých opatrení mimo Európskej únie.
<P>
Ak sme sa zhodli, že sexuálne vykorisťovanie detí je nežiaduce, navrhujem, aby sme diskutovali aj o vykorisťovaní dospelých. Iniciatívy smerujúce k znižovaniu prostitúcie počas veľkých udalostí, ako sú napríklad futbalové majstrovstvá alebo olympijské hry, si zaslúžia väčšiu podporu tohto Parlamentu.
<SPEAKER ID="019" NAME="Roberto Fiore" AFFILIATION="NI">
(IT) Vážený pán predsedajúci, dámy a páni, pedofilné organizácie predstavujú pre občanov hrozbu a ako s takými by sa s nimi malo zaobchádzať ako s mafiou alebo teroristickými organizáciami - mali by pre ne platiť osobitne prísne zákony.
<P>
Je poburujúce, že tisíce osôb obvinené zo spáchania trestného činu detskej pornografie strávili vo väzení len jediný deň. Chcel by som tiež pripomenúť pani spravodajkyni Angelilliovej, ktorej kvalitnú prácu všetci obdivujeme, že minulý rok sa v jej meste objavil prípad známy pod názvom "lotosový kvet", ktorý zahŕňal 200 rómskych detí. Po ukončení prípadu tieto rómske deti prakticky zmizli. Nikto nevie, či sa v skutočnosti nevrátili do tých istých táborov, kde došlo k zneužívaniu.
<P>
Všetky členské štáty preto musia byť ostražité. Je potrebné zaviesť špeciálne právne predpisy a tejto potupe, tejto strašnej spoločenskej hrozbe sa musia venovať osobitné a mimoriadne prísne zákony.
<SPEAKER ID="020" NAME="Kinga Gál" AFFILIATION="PPE-DE">
(HU) Vážený pán predsedajúci, vážený pán komisár, dámy a páni, v Parlamente dnes diskutujeme o téme, ktorá právom poburuje všetkých ľudí dobrej vôle. Odsudzujeme tento jav a veríme, že takáto trauma sa môže prihodiť len cudzím deťom. V nebezpečenstve sú však všetky naše deti, pretože počet obetí sexuálneho vykorisťovania detí a detskej pornografie sa znásobuje. V boji zameranom na predchádzanie takýmto skutkom preto musíme využiť všetky dostupné prostriedky. Musíme zabezpečiť, aby sa postihy zakotvené vo vnútroštátnych právnych systémoch účinne uplatňovali a aby sa tento boj prejavil v každodennej praxi. Na úplné odstránenie dopytu musia členské štáty urobiť všetko, čo je v ich silách.
<P>
Musíme byť obzvlášť obozretní, pokiaľ ide o neustálu výzvu vyplývajúcu z používania nových online technológií - webových kamier, mobilných telefónov a najmä internetu - v tomto smere. Popri informovaní rodín a detí o nebezpečenstve môže byť jedným z prístupov aj zavedenie technológií na zablokovanie prístupu. V každom prípade musíme zdôrazňovať, že ide o závažné trestné činy a na ich odhalenie je nevyhnutné odstrániť všetky prekážky, aby bola výmena záznamov orgánov činných v trestnom konaní medzi členskými štátmi bezproblémová, čím sa umožní vytvorenie centralizovaných databáz informácií o páchateľoch.
<P>
Považujem za veľmi dôležité a absolútne nevyhnutné, aby členské štáty ratifikovali existujúce medzinárodné dokumenty a ich obsah sa účinne vykonával. Musíme zabezpečiť, aby sa bezpečnosť detí stala ústrednou otázkou vo všetkých členských štátoch EÚ. Vynikajúca správa pani Angelilliovej prispieva k tomuto úsiliu a podporíme ju aj svojimi hlasmi. Ďakujem veľmi pekne.
<SPEAKER ID="021" NAME="Iratxe García Pérez" AFFILIATION="PSE">
(ES) Vážený pán predsedajúci, sexuálne vykorisťovanie je realita, ktorú zažívajú chlapci a dievčatá na celom svete, keďže existuje ponuka sexuálneho zneužívania detí, obzvlášť v chudobných krajinách, a dopyt po internetovej pornografii a sexuálnej turistike na strane bohatých krajín.
<P>
Týmto odporúčaním chceme presadiť prijatie skutočných opatrení: požadujeme európsku harmonizáciu rozdielov vo veku pohlavnej dospelosti, sprísnenie trestov za sexuálne zneužívanie a posilnenie a nárast počtu vnútroštátnych intervenčných programov a systémov. Ak to chceme dosiahnuť, musíme upriamiť pozornosť na členské štáty, aby sme mohli - ako to urobilo Španielsko nad rámec transpozície rámcového rozhodnutia Rady v tejto oblasti - rozvíjať a uskutočňovať akčné plány, na ktorých sa zúčastňujú záujmové skupiny, vrátane programov na informovanie verejnosti a mobilizáciu spoločnosti, pričom nesmieme zanedbávať prácu na medzinárodnej spolupráci.
<P>
Na záver by som sa chcela pridať k naliehavým výzvam, aby členské štáty podpísali, ratifikovali a vykonávali všetky príslušné medzinárodné dohovory, čím by sme mohli zaručiť dodržiavanie práv maloletých.
<SPEAKER ID="022" NAME="Siiri Oviir" AFFILIATION="ALDE">
(ET) Vážený pán predsedajúci, vážený pán podpredseda Komisie, vážená pani Angelilliová, dámy a páni, rýchlym vývojom informačných a komunikačných technológií sa vytvoril nový kanál, prostredníctvom ktorého môžu páchatelia páchať a prezentovať svoju trestnú činnosť. O trestných činoch, ktorých sa správa týka, sa diskutovalo na rozličných celosvetových a európskych fórach.
<P>
V roku 2003 Rada Európskej únie prijala záväzné rámcové uznesenie o sexuálnom vykorisťovaní detí a boji proti detskej pornografii, ktorého obsah je dnes do veľkej miery začlenený do právnych systémov členských štátov. Vzhľadom na rýchly vývoj informačných technológií však potrebuje aktualizáciu, a to, samozrejme, čo najskôr. Som rada, že Komisia čoskoro dokončí nové aktualizované rámcové uznesenie.
<P>
Všetky členské štáty musia zadefinovať pojem detská pornografia a vyhlásiť nadväzovanie priateľstva s deťmi cez internet na sexuálne účely za trestný čin. Dostihnúť páchateľov sexuálneho obťažovania, ktorí využívajú internet, je ťažké, no nie nemožné. Vnútroštátne právo viacerých krajín zároveň obmedzuje dohľad. Dohľad tak nemožno vykonávať v prípade trestných činov druhého stupňa a prekážkou je často i ochrana údajov.
<P>
V mojej domovskej krajine sa, dokonca nedávno, objavili prípady samovraždy maloletých v dôsledku činnosti páchateľa sexuálneho obťažovania cez internet. Takéto prípady sa objavili aj v ďalších členských štátoch. Musíme vedieť ochrániť svoje deti, skôr než sa stanú obeťami. V Európskej únii musí byť nulová tolerancia pedofílie a detskej pornografie. Toto musíme dosiahnuť.
<SPEAKER ID="023" NAME="Salvatore Tatarella" AFFILIATION="UEN">
(IT) Vážený pán predsedajúci, dámy a páni, sexuálne vykorisťovanie detí je strašný problém. Je to hanba dnešného sveta a vážne znamenie nášho úpadku.
<P>
V poslednom čase bol zaznamenaný prudký nárast spôsobený závratným šírením internetu a nových sofistikovaných technológií, ktorým sú deti vystavené a ku ktorým majú prístup bez obmedzení, pravidiel, kontroly a trestov. Tie sú dnes potrebné naliehavejšie než kedykoľvek predtým a musia sa uplatňovať stále účinnejším a príkladnejším spôsobom.
<P>
Vynikajúca správa pani Angelilliovej, ku ktorej jej srdečne blahoželám, a špecifické odporúčania, ktoré Parlament predloží Komisii, uvádzajú a navrhujú opatrenia, ktoré môžu skutočne obmedziť šírenie detskej pornografie, takzvaný online grooming detí, sexuálnu turistiku a všetky formy zneužívania detí.
<P>
Nedávno zverejnené znepokojivé údaje vrátane štúdie OSN o násilí páchanom na deťoch ukazujú, že sexuálne vykorisťovanie detí prudko narastá a spolu s obchodovaním s ľuďmi sa stáva jedným z hlavných zdrojov ziskov a jednou z najrýchlejšie sa rozvíjajúcich trestných činností na nadnárodnej úrovni s ročným obratom približne 10 miliárd USD.
<P>
Podľa odhadov Medzinárodnej organizácie práce sa viac než 12 miliónov osôb stane obeťami nútenej práce, viac než milión obeťami sexuálneho vykorisťovania a od 45 % do 50 % z nich sú deti.
<SPEAKER ID="024" NAME="Luca Romagnoli" AFFILIATION="NI">
(IT) Vážený pán predsedajúci, dámy a páni, návrh odporúčania Európskeho parlamentu Rade o boji proti sexuálnemu vykorisťovaniu detí a detskej pornografii vo všeobecnosti je podnietený jednoznačným rozvojom nových telekomunikačných technológií.
<P>
Počet druhov takzvaného online groomingu detí sa určite zvýšil, no ja by som chcel využiť túto príležitosť aj na odsúdenie využívania zobrazení žien. Vo väčšine krajín EÚ sa propaguje často znechucujúci pohľad na ženskosť. So sledovaním obchodných cieľov nie je spojená len vulgárnosť, ale aj ozajstné opovrhovanie ženskou dôstojnosťou, nehovoriac o využívaní podprahovej reklamy a televíznych programoch - predovšetkým v mojej krajine, musím povedať.
<P>
Súhlasím s pani spravodajkyňou, že rámcové rozhodnutie Rady 2004/68 je potrebné aktualizovať, aby sa zvýšila úroveň ochrany detí a zlepšil boj proti sexuálnemu vykorisťovaniu vo všeobecnosti. Ratifikácia dohovoru Rady Európy je rovnako dôležitá, ale musíme ísť aj ďalej: je potrebná aj kriminalizácia takzvaného online groomingu detí a tlak na cezhraničnú spoluprácu v tejto oblasti.
<P>
Podľa môjho názoru by členské štáty mali mať povinnosť vymieňať si informácie obsiahnuté v registroch trestov, pokiaľ ide o osoby usvedčené zo sexuálneho zneužívania - a verím, že systém ECRIS (Európsky informačný systém registrov trestov) je v tomto smere určite krokom vpred - aby sa páchateľom istých trestných činov zabránilo v kontakte s deťmi, a tým sa zvýšila ochrana obetí nielen počas vyšetrovania, ale aj po ukončení procesu.
<P>
Na záver by som chcel zdôrazniť, že formy vykorisťovania detí, žiaľ, nezahŕňajú len sexuálne zneužívanie. Bol by som rád, keby sa angažovanosť našich inštitúcií v týchto ďalších oblastiach zvýšila.
<SPEAKER ID="025" NAME="Manolis Mavrommatis" AFFILIATION="PPE-DE">
(EL) Vážený pán predsedajúci, vážený pán komisár, dámy a páni, v prvom rade by som chcel pani Angelilliovej zablahoželať k výnimočnej práci na takom citlivom probléme, ktorý sa týka nás všetkých. Sexuálne vykorisťovanie detí je jav, ktorý naďalej šokuje spoločnosť v členských štátoch Európskej únie a inde vo svete. Problém detskej pornografie na internete sa zhoršuje, keď si vezmeme, že v rokoch 1997 až 2007 počet webových stránok zobrazujúcich sexuálne vykorisťovanie detí vzrástol o tisíc percent. Posilnenie spolupráce so súkromným sektorom by mohlo účinne prispieť k obmedzeniu počtu webových stránok s detskou pornografiou. V boji proti internetovej detskej pornografii na európskej úrovni by sa napríklad mohla posilniť spolupráca so spoločnosťami vydávajúcimi kreditné karty, ktorých systémy sa využívajú na platby komerčným lokalitám predávajúcim fotografie detí.
<P>
Nový program Spoločenstva na ochranu detí používajúcich internet navyše prispeje k podpore bezpečnejšieho prostredia online. Dohovor Rady Európy podpísaný 20 členskými štátmi Európskej únie je prvý medzinárodný právny akt, ktorý kvalifikuje rôzne formy sexuálneho vykorisťovania detí ako trestný čin. Aby bol boj proti tomuto javu účinný, členské štáty musia kriminalizovať každú formu nútenia detí k účasti na sexuálnych aktivitách. Napokon, považujem za veľmi dôležité vziať do úvahy registre pedofilov a zabrániť im v prístupe k pracovným miestam alebo dobrovoľnej práci, pri ktorej dochádza k priamemu kontaktu s maloletými.
<SPEAKER ID="026" NAME="Katalin Lévai" AFFILIATION="PSE">
(HU) Ďakujem veľmi pekne. Vážený pán predsedajúci, dámy a páni, okolo 40 miliónov detí mladších ako 12 rokov je na celom svete obeťou istej formy násilia. Vzhľadom na nové technológie a najmä neustály rozvoj internetu a nových metód online využívaných pedofilmi je nesmierne dôležité zvýšiť úroveň ochrany detí. Podľa Eurobarometra používa 74 % maloletých detí internet každý deň a mnohé z nich sú teda vystavené prvkom násilia alebo pornografie.
<P>
V záujme účinnej ochrany by som odporučila zaviesť v Európe takzvané bezplatné rodinné informačné balíky. Niektorí európski poskytovatelia internetových služieb ich už vo veľkom rozsahu používajú a verím, že aj ďalší by sa mohli stať partnermi tohto úsilia. Balíky sa venujú štyrom základným bezpečnostným okruhom - bezpečnosť a komunikácia, zábava, preberanie údajov a virtuálne násilie - a zábavným spôsobom poskytujú rodinám pomoc pri bezpečnom používaní internetu. Ďalej by som odporučila, aby tieto balíky obsahovali bezplatný internetový prehliadač vhodný pre deti, ktorý by mohol slúžiť ako webový filter, aby sa deti na internete nedostali k nežiaducemu obsahu. Musíme si byť istí, že naše deti sú v bezpečí nielen na internete, ale aj vo verejných a súkromných inštitúciách. Je preto nesmierne dôležité, aby sa od všetkých, ktorí pri práci pravidelne prichádzajú do kontaktu s deťmi, vyžadovalo nahlasovanie situácií, v ktorých došlo k sexuálnemu zneužitiu. Ďakujem.
<SPEAKER ID="027" NAME="Cristian Silviu Buşoi" AFFILIATION="ALDE">
(RO) Sexuálne vykorisťovanie detí a detská pornografia sú závažné trestné činy. Hoci v mnohých krajinách Európskej únie sú právne predpisy dostatočne prísne, na zaručenie primeranej ochrany detí je ešte potrebné prijať veľa opatrení. Všetky členské štáty by mali ratifikovať dohovor Rady Európy a úplne realizovať rámcové rozhodnutie, aby sa na úrovni Európskej únie zaviedol jednotný prístup.
<P>
Protizákonný materiál obsahujúci zneužívanie detí by mal byť z internetu odstránený pri zdroji a poskytovatelia by mali webové stránky zablokovať. Revízia právnych predpisov v oblasti telekomunikácií, o ktorých sa v tejto chvíli v Európskom parlamente spolu s Radou a Komisiou vedie rozprava, ponúka naozaj dobrú príležitosť na vylepšenie právnych predpisov.
<P>
Páchateľom sexuálneho zneužívania by sa mala odoprieť možnosť vykonávať pracovnú činnosť, pri ktorej dochádza ku kontaktu s deťmi. Miestne orgány by v skutočnosti mali vykonávať omnoho prísnejší dohľad nad špeciálnymi domovmi pre siroty.
<P>
Napokon, myslím si, že Európska komisia a členské štáty by mali poskytnúť finančnú a logistickú podporu pre kampane zamerané na rodičov a deti.
<SPEAKER ID="028" NAME="Andrzej Tomasz Zapałowski" AFFILIATION="UEN">
(PL) Vážený pán predsedajúci, veľmi ma teší, že Parlament zobral vážne otázku boja proti sexuálnemu vykorisťovaniu detí a detskej pornografii. Moja radosť je o to väčšia, že mnohé ľavicové skupiny v Európe doposiaľ otvorene bojovali za čo najväčšiu sexuálnu slobodu, no nedávali pozor na následky takto nasmerovaných opatrení vo vzťahu k deťom. Dokonca boli aj pokusy o vytvorenie politických strán pedofilov. V každom slušnom občanovi Európskej únie to musí vyvolávať hrôzu. Rozsah tohto javu je obrovský, ako vidno už pri prezeraní dennej tlače.
<P>
Ak využijeme príležitosť tejto diskusie, je potrebné upozorniť na porušovanie práv a sexuálne vykorisťovanie detí prisťahovalcov z mimoeurópskych krajín. Skutočnosť, že je to prípustné v ich domovských krajinách, je jedna vec, ale keď žijú v štátoch Európskej únie, musia dôsledne dodržiavať platné právo alebo opustiť Európu. Nemôžeme mať jedny zákony pre tradičných obyvateľov Európy a druhé pre prisťahovalcov. Týka sa to všetkých oblastí života.
<SPEAKER ID="029" NAME="Jaroslav Zvěřina" AFFILIATION="PPE-DE">
(CS) Vážený pán predsedajúci, dámy a páni, táto otázka je nepochybne dôležitá a vyžaduje si účinnú spoluprácu všetkých členských štátov. Ja by som rád poznamenal, že moderná spoločnosť ochranu svojich detí pred zneužívaním v mnohých ohľadoch oslabuje. Začína sa to rastúcim počtom rozpadajúcich sa rodín a detí vychovávaných v rodinách s jedným rodičom a končí vysokou mobilitou občanov a šírením moderných informačných technológií. Preto túto správu veľmi podporujem.
<P>
Pri predchádzaní pohlavnému zneužívaniu detí považujem za dôležitú otvorenú sexuálnu výchovu detí, ale aj rodičov, vychovávateľov, sociálnych a zdravotníckych pracovníkov. Je dôležité, aby sme boli o týchto trestných činoch všetci náležite informovaní, aby sme si vôbec boli schopní pripustiť, že existujú, a tak mohli rozpoznať potenciálnych páchateľov a predchádzať zneužívaniu.
<P>
Osobitne by som však chcel upozorniť na skutočnosť, že páchatelia sexuálnych trestných činov, ktorých obeťami sú deti, sa vyznačujú vysokou mierou recidívy. Určite tu do istej miery platí úslovie našich nemeckých priateľov "einmal ist keinmal". Ak však niekto spácha dva a viac takýchto trestných činov, mali by sme byť schopní zabrániť ďalším. V takýchto prípadoch sú potrebné liečebné opatrenia i najrôznejšie nápravné opatrenia, najmä zákaz práce s deťmi a mládežou. Keďže recidívy sa tu vyskytujú aj vo veľmi dlhých intervaloch, mala by byť informácia o tendencii páchať podobné trestné činy k dispozícii naozaj dlhodobo. Odporúčal by som aj povinné preverovanie uchádzačov o miesta učiteľov, trénerov a vychovávateľov mládeže vo vzťahu k prípadným sexuálnym trestným činom v minulosti.
<P>
Podľa mojich skúseností sa páchatelia sexuálnych trestných činov, ktorých obeťami sú deti, veľmi často usilujú rôznymi cestami obchádzať zákazy práce s mládežou. Pod rôznymi zmienkami, niekedy dokonca pod falošnou identitou, sa usilujú znovu získať prístup k svojim objektom záujmu. Voľný pohyb osôb v rámci Európskej únie týmto aktivitám poskytuje širší priestor.
<SPEAKER ID="030" NAME="Proinsias De Rossa" AFFILIATION="PSE">
Vážený pán predsedajúci, chcel by som pani Angelilliovej poďakovať za túto skvelú správu.
<P>
Sexuálne vykorisťovanie detí je trestný čin proti najbezbrannejším členom našej spoločnosti, a preto ma naozaj šokuje, že sedem členských štátov Európskej únie ešte nepodpísalo dohovor Rady Európy a osem štátov neratifikovalo opčný protokol k dohovoru OSN o právach dieťaťa o predaji detí, detskej prostitúcii a detskej pornografii.
<P>
Skutočnosť je taká, že internet teraz poskytuje nové cesty pre túto trestnú činnosť, a preto si myslím, že je na nás, aby sme nástojili na tom, aby využívanie internetu na detskú pornografiu a na takzvaný grooming detí bolo trestným činom. Štáty sa nesmú len vyhovárať, že je ťažké to dosiahnuť. Musíme spolupracovať a koordinovať svoje úsilie tak, aby sme to dosiahli. Vo všetkých členských štátoch by skutočne malo byť možné dostať pred súd každého občana alebo osobu žijúcu v Európskej únii, ktorá spáchala trestný čin mimo Európskej únie.
<SPEAKER ID="031" NAME="Eoin Ryan" AFFILIATION="UEN">
Vážený pán predsedajúci, aj ja by som chcel pani Angelilliovej zablahoželať k vynikajúcej správe. Myslím, že takú správu všetci podporíme.
<P>
Ako už bolo povedané, ide o trestný čin a s každým, kto zaútočí na deti alebo im inak uškodí, by sa malo zaobchádzať ako so zločincom. Žiaľ, práve to sa deje na internete. Internet je pre nás všetkých fantastický nástroj, fantastický zdroj informácií a v budúcnosti bude súčasťou nášho života. Niektorí ľudia však na deti útočia a tí budú internet využívať na pokusy poškodiť deťom, ako sa len bude dať.
<P>
V Európskej únii používa internet približne 8 z 10 detí a ja si myslím, že musíme obzvlášť starostlivo chrániť najbezbrannejšie deti pred šikanovaním, groomingom a obťažovaním. Musíme podporovať informovanosť verejnosti a bezpečnosť online, najmä medzi deťmi, ale aj medzi rodičmi, aby presne vedeli, čo sa na internete deje a môže diať.
<P>
Myslím, že členské štáty by mali spolupracovať na vytvorení siete kontaktných miest, ktorým verejnosť bude môcť nahlasovať nezákonný alebo škodlivý obsah a správanie. Je dôležité, aby sa pri používaní internetu rodičia i deti cítili bezpečne a mali kontaktné miesto, ktorému môžu nahlásiť akýkoľvek delikt. Ak chceme, aby osoby zodpovedné za online grooming a pornografiu skladali účty, musíme tieto veci nazvať pravým menom. Ide o trestnú činnosť a ako s takou s ňou treba aj zaobchádzať.
<SPEAKER ID="032" NAME="Carlos Coelho" AFFILIATION="PPE-DE">
(PT) Vážený pán predsedajúci, vážený pán Barrot, dámy a páni, cieľom rámcového rozhodnutia z roku 2003 bolo zmenšiť rozdiely medzi právnymi predpismi členských štátov v boji proti sexuálnemu vykorisťovaniu detí a detskej pornografii. Aby sa tento cieľ dosiahol, bol v ňom zakotvený spoločný rámec ustanovení upravujúcich okrem iného kriminalizáciu, príslušné postihy, ochranu a pomoc obetiam. Považujem za poľutovaniahodné, že niektoré členské štáty ešte stále neprijali opatrenia potrebné na vykonávanie tohto rámcového rozhodnutia, hoci lehota, ktorú na to dostali, už uplynula.
<P>
Je nevyhnutné, aby všetky členské štáty kriminalizovali všetky druhy sexuálneho zneužívania detí a aby sa na každého európskeho občana, ktorý spácha sexuálny trestný čin proti deťom v ktorejkoľvek krajine v rámci alebo mimo Európskej únie, vzťahovalo jednotné extrateritoriálne trestné právo platné v celej Únii. Je dôležité zabezpečiť, aby páchatelia takýchto trestných činov neprekĺzli pomedzi prsty zákona. Podporujem aj revíziu rámcového rozhodnutia tak, aby zaručovalo prinajmenšom rovnakú úroveň ochrany ako dohovor Rady Európy z roku 2007. Je poľutovaniahodné, že niektoré členské štáty tento dohovor ešte nepodpísali.
<P>
Posilnenie tohto rámcového rozhodnutia je dôležité aj v reakcii na nedávny technologický vývoj v oblasti komunikácie. Deti používajú viac ako kedykoľvek predtým internet, ktorý sa stal jedným z obľúbených nástrojov potenciálnych a skutočných páchateľov, najmä prostredníctvom takzvaného groomingu a podvodného nadväzovania priateľstva s deťmi na nezákonné účely, ktoré už pani Angelilliová spomenula. Využívam túto príležitosť aj na zablahoželanie pani spravodajkyni k vynikajúcej práci a k správe, ktorú nám predložila.
<P>
Uvedomujem si, aký je tento boj zložitý a ťažký, ale verím, že jednotnými opatreniami a spoločnými silami sexuálnemu vykorisťovaniu detí môžeme čeliť. Dôraz je potrebné klásť na prevenciu prostredníctvom podpory kampaní zameraných na informovanie rodičov a detí o rizikách detskej pornografie, obzvlášť na internete, a najmä o riziku sexuálneho vykorisťovania v diskusných skupinách a fórach online.
<SPEAKER ID="033" NAME="Mieczysław Edmund Janowski" AFFILIATION="UEN">
(PL) Vážený pán predsedajúci, básnik Zbigniew Herbert povedal: "Musíme sa naučiť hovoriť "nie" (...), "nie" je veľmi dôležitou súčasťou reči. Je to nesúhlas so zlom." Dnes musíme povedať "nie" porušovaniu základných práv dieťaťa, "nie" násiliu a sexuálnemu vykorisťovaniu detí, "nie" zvrhlostiam a pornografii na internete a "nie" sexuálnej turistike.
<P>
Preto pani Angelilliovej ďakujem za správu. Sám som túto tému mnohokrát nastolil. V tejto oblasti sú potrebné profylaktické a preventívne opatrenia. Základom je zvýšiť informovanosť detí i ich rodičov a opatrovateľov o nebezpečenstvách. Rýchle zisťovanie trestnej činnosti a prísne ukladanie trestov sú nevyhnutné. Potrebná je spolupráca médií. Tieto opatrenia musia zahŕňať celý svet, pretože v niektorých krajinách sú organizácie, ktoré spochybňujú trestnosť sexuálneho styku s deťmi. Skutočne, existujú dokonca pochybné názory o takzvanej "dobrej pedofílii". Nemali by sme byť ľahostajní k zneucťovaniu svojich detí ani k ich utrpeniu a ponižovaniu. Je to hanba našich čias.
<SPEAKER ID="034" NAME="Marie Panayotopoulos-Cassiotou" AFFILIATION="PPE-DE">
(EL) Vážený pán podpredseda, odporúčanie, ktoré dnes tak vynikajúco predstavila pani Angelilliová a ktoré moji kolegovia poslanci podporili, je adresované predovšetkým Rade. Keďže ste však uviedli, že v marci predložíte vlastný návrh, chcela by som vás požiadať, aby tento návrh zohľadňoval viacero politík Európskej únie a neuberal sa len jedným smerom. Tento návrh bude musieť zakotviť kriminalizáciu, prísne opatrenia a spoluprácu s Europolom, ktorého dohovor ako prvý hovorí o obchodovaní s ľuďmi. Nezabúdajme, že okrem hrozieb, násilia, klamania a zneužívania závislých osôb najmä v rámci rodiny existuje aj vykorisťovanie s vedomou podporou, ktoré sa týka predovšetkým osôb vo veku, v ktorom nemôžu reagovať. Narážam na fenomén obchodovania s opustenými dojčatami, ktorého svedkami sme sa stali na internete, a keď hovorím internet, nemám na mysli len celosvetovú sieť a diskusné fóra, do ktorých deti vstupujú zo svojich detských izieb, ale aj mnoho ďalších prostriedkov vrátane mobilov, ktoré deti môžu používať. Z tohto dôvodu musíme upraviť všetky tieto parametre.
<P>
Keď hovoríme o trestnej činnosti, musíme myslieť aj na situáciu v nápravných zariadeniach a väzniciach. Ak znížime počet osôb v týchto inštitúciách, riziko tohto fenoménu sa zvýši. Je potrebné zabezpečiť aj zlepšenie životných podmienok obetí. Musíme chrániť obete a ich rodiny, keďže násilie, ktorého sa dopúšťajú páchatelia zneužívania, sa rozširuje a prostriedky, ktoré používajú, sú silnejšie než obranné prostriedky, ktoré majú k dispozícii obete, pretože sú najmä hospodárskej povahy. Preto verím, že váš nový návrh bude obsahovať vyššiu úroveň ochrany maloletých a presne špecifikované prostriedky.
<SPEAKER ID="035" NAME="Urszula Gacek" AFFILIATION="PPE-DE">
(PL) Vážený pán predsedajúci, správa pani Angelilliovej pomôže rodičom chrániť svoje deti pred pedofilmi, ktorí sa potulujú po internete. Mali by sme pamätať na to, že podpora, ktorej sa nám dostáva v podobe filtrov a poskytovateľov monitorovacích služieb na internete, nás ako rodičov nezbavuje povinnosti chrániť a vystríhať naše deti.
<P>
Žijem v malej dedinke, kde sa ľudia navzájom poznajú a zaujíma ich, čo sa okolo nich deje. Cudzí človek vzbudzuje záujem. V malej dedinke na juhu Poľska by sa niekto ťažko mohol nepozorovane skontaktovať s deťmi, no dovolím si povedať, že keď presne na takýchto mierumilovných a bezpečných miestach po celej Európe rodičia pokojne čítajú noviny alebo pozerajú televíziu, nežiaduci cudzinec je v izbe ich detí a skontaktoval sa s nimi cez internet. Sme ako rodičia bezbranní? Nie, nie sme. Možno sú naše deti pri používaní nových technológií zručnejšie. Možno je ťažké dostať ich spred počítača.
<P>
Milí rodičia, urobte pre ochranu svojich detí niečo ešte dnes. Pripomeňte im niečo, čo sme sa naučili, konkrétne: "nerozprávaj sa s cudzími ľuďmi". Je to také jednoduché posolstvo. Dnes títo cudzí ľudia nečíhajú pred školou s vrecúškom cukríkov, ale vstupujú do diskusných fór na internete a tam si hľadajú obete. Sú nebezpečnejší, pretože ich nevidíme, keď bez ťažkostí prekĺznu z jednej detskej izby do druhej. Mali by sme svoje deti naučiť, že s cudzími ľuďmi sa nesmú rozprávať a majú pred nimi zabuchnúť dvere, a to aj na internete.
<SPEAKER ID="037" NAME="Mairead McGuinness" AFFILIATION="PPE-DE">
Vážená pani predsedajúca, v tejto otázke panuje taká politická zhoda, až sa zdá čudné, že v členských štátoch sa robí tak málo.
<P>
Naše zameranie na internet je zjavne veľmi dôležité, ale vyplýva z neho, že ide o nový problém, zatiaľ čo jednoznačne vieme, že je to veľmi starý problém, ktorý bol veľmi dobre skrytý. Nedialo sa to len pred školami s vrecúškami cukríkov, ale aj v domácnostiach všetkých členských štátov, kostoloch a nemocniciach.
<P>
Internet možno vrhol svetlo na túto veľmi temnú časť spoločnosti, s ktorou stále bojujeme, a boj je to veľmi ťažký. Je veľmi naliehavo potrebné, aby členské štáty začali brať vážne veľa pekných slov o ochrane detí. Aj tu v Parlamente sme veľmi veľa hovorili o tom, aké sú nám deti drahé a ako ich ochraňujeme, zatiaľ čo v skutočnosti sú naše činy často omnoho slabšie než silné slová, ktoré vyslovujeme.
<P>
Spomenula som, že domov je pre deti niekedy najnebezpečnejším miestom. V Írsku sme mali nedávno prípad, ktorý na to upozornil. Chcela by som dodať aj to, že ak sa niekto nazdáva, že malé mestá, kde sa všetci navzájom poznajú, sú pre deti bezpečné, mal by svoj názor prehodnotiť. V malých mestách ľudia veľmi často zatvárajú oči, lebo nechcú hovoriť o "citlivých informáciách", ktoré majú, a možno majú strach nahlásiť ich úradom.
<P>
Na toto sa všetci musíme pozrieť a byť pripravení hovoriť o tom, pretože mlčanie spôsobí nárast zneužívania a strašnú ujmu deťom, ktoré v takejto situácii uviazli. Vyzývam írsku vládu, aby predložila právne predpisy zakotvujúce široké spektrum opatrení na ochranu detí pred sexuálnym zneužívaním. Myslím, že sa treba pozrieť aj na našu ústavu, ktorá stavia rodinu pred práva dieťaťa. Nemal by medzi nimi byť konflikt, obe veci si zaslúžia ústavnú ochranu.
<SPEAKER ID="038" NAME="Colm Burke" AFFILIATION="PPE-DE">
Vážená pani predsedajúca, vítam túto rozpravu a v súlade so sprievodným návrhom uznesenia vyzývam všetky členské štáty, aby podpísali a ratifikovali dohovor Rady Európy o ochrane detí pred sexuálnym vykorisťovaním a zneužívaním. Naliehavo tiež žiadam všetky členské štáty, aby podpísali opčný protokol k dohovoru OSN o právach dieťaťa o predaji detí, detskej prostitúcii a detskej pornografii.
<P>
Dohovor Rady Európy je prvý medzinárodný právny nástroj, ktorý kategorizuje rôzne formy sexuálneho zneužívania detí ako trestné činy vrátane zneužívania spáchaného použitím sily, donucovacích prostriedkov alebo hrozieb, a to dokonca aj v rámci rodiny. Sedem členských štátov EÚ však tento dohovor ešte nepodpísalo a osem členských štátov ešte neratifikovalo opčný protokol OSN.
<P>
Potenciálni a skutoční páchatelia sexuálnych trestných činov stále viac využívajú internet ako prostriedok sexuálneho zneužívania detí, najmä v podobe takzvaného groomingu a detskej pornografie.
<P>
Pripúšťam síce, že írske trestné právo na ochranu detí pred sexuálnym zneužívaním a vykorisťovaním je pomerne rozsiahle, no napriek tomu by som chcel naliehavo požiadať írsku vládu, aby čo najskôr predložila aktualizované právne predpisy upravujúce šírenie nových spôsobov sexuálneho zneužívania detí.
<SPEAKER ID="039" NAME="Marusya Ivanova Lyubcheva" AFFILIATION="PSE">
(BG) Správa pani Angelilliovej je veľmi dobre načasovaná a dôležitá. Žijeme vo svete, v ktorom riziká pre deti a mládež neustále narastajú.
<P>
Vykorisťovanie detí vrátane sexuálneho vykorisťovania patrí medzi najväčšie neduhy spoločnosti. Boj proti tomuto fenoménu vyžaduje mnoho spoločného úsilia a integrované opatrenia, metódy a zdroje. Veľmi dôležité sú súdne a represívne opatrenia, napríklad kriminalizácia sexuálneho vykorisťovania, predovšetkým právne predpisy o používaní internetovej technológie proti záujmom dieťaťa.
<P>
Nemôžeme si dovoliť ani ignorovať skutočnosť, že predchádzanie tomuto fenoménu je súčasťou boja proti nemu: je potrebné naučiť deti a rodičov, ako sa vyhnúť kontaktu s týmto fenoménom a ľuďmi, ktorí sa na ňom zúčastňujú, obmedziť všetky druhy reklamy, ktoré vyvolávajú otvorenú a agresívnu sexualitu, zvýšiť záujem rôznych inštitúcií o deti, ktoré sa často stávajú obeťami sexuálneho násilia, integrovať úsilie s cieľom zabrániť obchodovaniu s deťmi - jedným z hlavných dôvodov obchodovania je práve sexuálne vykorisťovanie - a ako protiopatrenie vytvoriť siete zložené z mimovládnych a vládnych štruktúr.
<SPEAKER ID="040" NAME="Marios Matsakis" AFFILIATION="ALDE">
Vážená pani predsedajúca, je naozaj nepredstaviteľné a poľutovaniahodné, že čo sa týka sexuálnych trestných činov proti deťom, nie je v 21. storočí spolupráca jednotlivých zložiek v rámci štátu - ale ani spolupráca medzi samotnými členskými štátmi - taká, aká by mala byť. Blahoželám pánovi komisárovi aj pani spravodajkyni k tomu, že sa vyjadrili tak jasne a zdôraznili potrebu skutočného zlepšenia.
<P>
Žiadam ich aj o to, aby verejne pomenovali členské štáty, ktorých právne predpisy sú v tomto smere nedostatočné. Navrhujem, aby sa ako o jednom z opatrení uvažovalo o zostavení celoeurópskeho - alebo ešte lepšie medzinárodného - verejného zoznamu páchateľov odsúdených za sexuálne trestné činy proti deťom. Navrhujem, aby bol takýto zoznam stály a mená bolo možné z neho odstraňovať len v prípade, že bude vydané súdne rozhodnutie, ktorým sa zruší pôvodné odsúdenie. Sexuálny trestný čin spáchaný na dieťati spôsobí obeti trvalú ujmu a mal by mať za následok aj trvalé označenie páchateľa. Bude to doplnkové opatrenie k trestu, ktoré bude slúžiť aj ako preventívne opatrenie.
<SPEAKER ID="041" NAME="Ewa Tomaszewska" AFFILIATION="UEN">
(PL) Vážená pani predsedajúca, 20 členských štátov podpísalo dohovor Rady Európy, prvý medzinárodný právny dokument, ktorý klasifikuje sexuálne vykorisťovanie detí ako trestný čin.
<P>
Rozvoj vedy a techniky a nových metód komunikácie, najmä internetu a mobilných telefónnych služieb, tiež ukázal nový spôsob vťahovania detí do sexuálneho vykorisťovania, ako aj nový spôsob šírenia detskej pornografie. Zavedenie trestov za činnosť tohto druhu v trestnom práve všetkých členských štátov je nevyhnutné. Zavedenie trestnej zodpovednosti za takéto skutky však nestačí. Nevyhnutné je aj vytvoriť systémy na predchádzanie situáciám, v ktorých by mohlo nastať nebezpečenstvo sexuálneho vykorisťovania detí, napríklad vzdelávaním rodičov a detí a tiež vystopovaním pedofilných organizácií, ktoré využívajú internet.
<P>
Ďakujem pani Angelilliovej za veľmi dôležitú a dobre pripravenú správu.
<SPEAKER ID="042" NAME="Miroslav Mikolášik" AFFILIATION="PPE-DE">
(SK) Vyjadrujem svoj súhlas k danému návrhu odporúčania Európskeho parlamentu Rade. Ochrana detí by mala byť vždy prioritou vo všetkých krajinách Európskej únie, pretože práve deti sú vlastne najcitlivejšou skupinou spoločnosti. Zjednotenie legislatívy by v tomto prípade výrazne prispelo predchádzaniu tohto typu trestnej činnosti a pomohlo by k efektívnejšiemu trestaniu páchateľov vo všetkých členských štátoch. Následne môže jednotná legislatíva eliminovať detskú sexuálnu turistiku, ktorá v Európskej únii pretrváva pre rozdielnu zákonnú úpravu.
<P>
Ochrana detí je nevyhnutná aj vzhľadom na prístup detí k internetu, kde sú deti vystavené akémukoľvek obsahu a zároveň možnosti zneužitia pedofilmi aj formou groomingu. Pohlavné zneužívanie detí a zneužívanie detí na detskú pornografiu je i v rozpore so svetovým kódexom detských práv prijatým na pôde OSN a zároveň i v rozpore so základnými ľudskými právami.
<SPEAKER ID="043" NAME="Rovana Plumb" AFFILIATION="PSE">
(RO) Sexuálne vykorisťovanie detí a detská pornografia sú veľmi závažné trestné činy, ktoré sa rozmáhajú, no dá sa proti nim bojovať pomocou právnych predpisov a informačných kampaní. Ako matka a poslankyňa Európskeho parlamentu za krajinu, ktorá patrí medzi hlavné oblasti hosťujúce webové stránky s pornografickým obsahom, sa nazdávam, že členské štáty EÚ potrebujú jasné zákony zabezpečujúce zákaz detskej pornografie na internete a blokovanie verejného prístupu na webové stránky zverejňujúce takéto obrázky zo strany poskytovateľov internetových služieb.
<P>
Keďže prístup k pornografickému materiálu a jeho distribúcia nie sú časovo ani priestorovo obmedzené, vítam dobre načasovaný návrh na zriadenie špeciálnej jednotky na boj proti detskej pornografii a prostitúcii na európskej úrovni a navrhujem, aby členské štáty a Komisia poskytli finančnú podporu na kampane zamerané na zvyšovanie informovanosti a povedomia občanov.
<SPEAKER ID="044" NAME="Zuzana Roithová" AFFILIATION="PPE-DE">
(CS) Vážená pani predsedajúca, vítam túto správu, mám len dve výhrady. Po prvé, zavedenie trestnosti pre rodičov, ktorí nútia svojich potomkov uzavrieť nedobrovoľný sobáš, nepovažujem za účinné. Nie je veľmi reálne preukázať také konanie vnútri rodiny, kde navyše existuje výnimočné právo odoprieť výpoveď. Po druhé, ustanovenie o zbavovaní povinnosti profesijnej mlčanlivosti by bolo potrebné viac spresniť. Bez ohľadu na tieto dve záležitosti apelujem na členské štáty, Radu a Komisiu vrátane českého predsedníctva, aby urýchlene novelizovali príslušné európske a vnútroštátne právne predpisy a ratifikovali medzinárodné dohovory na účinný boj s pedofíliou. Čo najskôr musí vzniknúť celoeurópska databáza pedofilov, ktorá znemožní zamestnávať ich v školstve a službách pre deti v inom členskom štáte. Je potrebné harmonizovať vekovú hranicu pre sexuálne motivované trestné činy. Upozorňujem aj na to, že členské štáty musia financovať vývoj a šírenie programov, ktoré rodičom umožnia omnoho lepšie chrániť deti pred groomingom pri používaní internetu.
<SPEAKER ID="045" NAME="Jacques Barrot" LANGUAGE="FR">
Vážená pani predsedajúca, myslím, že táto rozprava ukázala jednomyseľnú angažovanosť Európskeho parlamentu v otázke ochrany detí.
<P>
Pokúsim sa vyjadriť čo najjasnejšie. Rád by som zdôraznil, že pripravujeme revíziu rámcového rozhodnutia, ktoré sa venuje ochrane detí. Chceme vylepšiť jeho obsah, aby sa ochrana detí v Európskej únii pozdvihla na úroveň najvyšších medzinárodných noriem, najmä nového dohovoru Rady Európy z roku 2007, a osvedčených vnútroštátnych postupov.
<P>
Pokiaľ ide o trestné vyšetrovanie, legislatívny návrh bude obsahovať nové trestné činy súvisiace s novými formami zneužívania, ktoré umožňujú nové technológie. Vyšetrovania a vznesenie obvinenia bude jednoduchšie. O tomto viac nebudem hovoriť. Čo sa týka pomoci obetiam, uľahčíme im prístup k spravodlivosti.
<P>
Ďalej, a predovšetkým, zorganizujeme prevenciu v podobe riadenia páchateľov na základe individuálnej diagnostiky a zhodnotenia rizík každého páchateľa. Okrem toho sa budeme usilovať o prevenciu a minimalizáciu rizika recidívy a zavádzanie opatrení na zabezpečenie optimálnej účinnosti bezpečnostných mechanizmov v celej Únii. V tomto smere bude veľmi cenný systém ECRIS (Európsky informačný systém registrov trestov), ktorý umožní vytvorenie siete registrov trestov.
<P>
Dostal som aj otázky týkajúce sa extrateritoriality. Túto príležitosť využijeme aj na navrhnutie reštriktívnejších opatrení na tejto úrovni zameraných na stíhanie trestných činov sexuálneho vykorisťovania spáchaných občanmi krajín EÚ v tretích krajinách aj v prípade, že tretia krajina, v ktorej bol trestný čin spáchaný, ho nedokáže zabezpečiť.
<P>
Také je súčasné zmýšľanie. Pani Angelilliová, pri vypracovávaní tejto rámcovej smernice sa budeme, samozrejme, veľmi starostlivo riadiť všetkými vašimi odporúčaniami.
<P>
Vážená pani predsedajúca, dámy a páni, Parlamentu by som chcel povedať aj to, že mať dobrý právny rámec nestačí. Potrebujeme aj nástroje. Z tohto dôvodu sa na európskej úrovni usilujeme vybudovať okolo Europolu platformu, ktorá by mohla slúžiť na spracovanie informácií zozbieraných v členských štátoch a distribúciu správ a štatistických údajov z vnútroštátnych platforiem. Takéto platformy existujú vo viacerých členských štátoch EÚ, no teraz je potrebné zabezpečiť, aby sa s týmito informáciami mohol oboznámiť každý na úrovni Spoločenstva. Ak sa nám podarí vytvoriť okolo Europolu takúto platformu, Európska únia môže v tomto smere priniesť pridanú hodnotu.
<P>
Chcel by som tiež uviesť, že máme aj ďalší nástroj, do ktorého vkladám veľké nádeje - inými slovami, neformálne verejno-súkromné zoskupenie vytvorené Komisiou, ktorá zaviedla európsku finančnú koalíciu proti komerčným obrázkom s detskou pornografiou. Zoči-voči štvornásobnému nárastu počtu stránok v rokoch 2003 až 2007 musíme zapojiť aj súkromný sektor, ktorý ovláda veľkú časť infraštruktúry IT. Je potrebné mobilizovať predovšetkým poskytovateľov prístupu na internet. To je základ.
<P>
Koalícia spojí všetky zainteresované strany: mimovládne organizácie, banky, spoločnosti vydávajúce kreditné karty, organizácie zabezpečujúce platby online, poskytovateľov internetových služieb a ďalších súkromných prevádzkovateľov zastúpených na internete. Pustí sa do lokalizovania a konfiškovania ziskov pochádzajúcich z trestnej činnosti. Je to hlavný faktor smerujúci k zastaveniu množstva obchodných postupov, pri ktorých sa využíva takáto detská pornografia.
<P>
To je v skratke moja odpoveď, pani predsedajúca, ale budeme mať príležitosť sa k tejto významnej téme vrátiť. Dodal by som, že minulý týždeň sme mali veľmi pekný Deň ochrany osobných údajov. Videl som mladých ľudí, ako pozoruhodným spôsobom vystríhali iných mladých, aby boli pri používaní internetu opatrní.
<P>
Viete, že v súčasnosti je stále viac monitorovacích mechanizmov, pomocou ktorých môžu rodiny zvýšiť bezpečnosť detí pri používaní internetu. Nehovorím, že situácia je ideálna, ale robí sa veľa vecí a, samozrejme, musíme zmobilizovať celú internetovú komunitu.
<P>
Rád by som zdôraznil myšlienku "varovania o únosoch", pretože nebola spomenutá v mnohých prejavoch. Je naozaj dôležité, aby Parlament vyzval členské štáty, ako to urobil vo vyhlásení z 2. septembra 2008, aby sa vybavili výstražnými systémami a uzavreli dohody o spolupráci, pomocou ktorých dosiahnu cezhraničné spúšťacie mechanizmy.
<P>
Navyše máte aj veľmi veľkoryso vytvorenú rozpočtovú položku, pomocou ktorej môžete podporiť členské štáty pri vytváraní týchto mechanizmov alebo aspoň vzájomného prepojenia v súvislosti s varovaním o únosoch. Vieme, že varovanie o únose môže byť veľmi účinné, ak sa spustí rýchlo. Teraz by som pred Európskym parlamentom osobitne zdôraznil hrôzy spojené s únosmi detí, ktoré sa často robia na pornografické účely.
<P>
Ešte raz by som chcel Európskemu parlamentu poďakovať za podporu v boji za ochranu detí. Rád by som tiež dodal, že som si všimol vyjadrenia o ochrane údajov pri zákonných postupoch zahŕňajúcich deti. Nemôžem už ďalej pokračovať, ale chcel by som zdôrazniť, že v marci sa pokúsime dať Európskej únii príkladný právny rámec, ktorý bude v súlade s najprísnejšími normami na ochranu detí.
<SPEAKER ID="046" NAME="Roberta Angelilli" LANGUAGE="IT">
Vážená pani predsedajúca, dámy a páni, chcela by som kolegom poslancom ešte raz poďakovať za názory a podporu vyjadrenú počas rozpravy a na záver by som rada vyslovila špeciálne poďakovanie za aktívnu spoluprácu aj Európskej komisii. Osobitné poďakovanie dlhujem pánovi Barrotovi, pretože aj dnes ráno preukázal mimoriadne silnú politickú a zákonodarnú vôľu vo vzťahu k ochrane detí. Dal nám naozaj mnoho podnetov na zamyslenie a predovšetkým praktický záväzok.
<P>
Rada by som pri tejto príležitosti predniesla zopár dodatočných pripomienok. Po prvé, nemáme dostatok údajov. Príliš často nám chýbajú dostatočné údaje, štatistické informácie, ktoré potrebujeme ako základ pre svoju prácu, ak chceme monitorovať a lepšie poznať zneužívanie detí a, samozrejme, lepšie proti nemu bojovať. O tomto nedostatku údajov sa - ako by som to povedala - hovorí často, ale považujem za dôležité poukázať naň, pretože ide o nedostatok, ktorý musíme vyriešiť.
<P>
Čo sa týka ochrany údajov, niektorí poslanci sa dotkli tejto témy a pán komisár im už veľmi konkrétne odpovedal. Rada by som zdôraznila, že problematiku ochrany údajov veľmi dobre poznám a nemyslím si, že by existoval rozpor medzi ochranou súkromia a právami dieťaťa - samozrejme, za predpokladu, že inštitúcie plnia svoju úlohu a všetci, od poskytovateľov internetových služieb až po políciu, dodržiavajú pravidlá.
<P>
Okrem toho by som chcela zdôrazniť, že v skutočnosti práve deti najviac potrebujú ochranu súkromia a údajov. Spomenul to aj pán Barrot: často sa stáva, že počas súdneho konania, keď vypukne škandál, v ktorom je, žiaľ, obeťou dieťa, práve toto vykorisťované dieťa je ponechané napospas médiám bez akejkoľvek ochrany a povedala by som, že aj bez zľutovania, pokiaľ ide o jeho povesť a súkromie, a to všetko len preto, aby sa zvýšila sledovanosť televízie a predalo zopár výtlačkov novín navyše. Rada by som dodala, že pred týmito nebezpečenstvami nie je uchránené žiadne dieťa a deti bez sprievodu a rómske deti sú často ohrozené ešte viaci.
<P>
Vážená pani predsedajúca, na záver by som chcela povedať, že na kultúrnej a politickej úrovni je jednoznačne potrebné vyvinúť významné úsilie, a to zo strany rodín, škôl a médií. Mnoho sa dá dosiahnuť samoreguláciou, no je jasné, že bez záväzných a pevných legislatívnych nástrojov nemôžeme bojovať proti prípadom vykorisťovania, za ktorými nie sú len jednotlivci, ale často skutočné zločinecké organizácie.
<SPEAKER ID="047" NAME="Predsedajúca">
Rozprava sa skončila.
<P>
Hlasovanie sa bude konať dnes.
<P>
Písomné vyhlásenia (článok 142)
<SPEAKER ID="999" NAME="Corina Creţu  " AFFILIATION="PSE">
písomne. - (RO) Jednou z hlavných čŕt sexuálneho zneužívania detí je jeho rýchle šírenie prostredníctvom internetu, čím sa boj proti nemu stáva ešte ťažším. Blokovanie webových stránok šíriacich detskú pornografiu sa musí stať zákonnou povinnosťou. Grooming detí musí byť rozhodne považovaný za trestný čin.
<P>
Musíme si lepšie uvedomiť riziko vyplývajúce z využívania nových technológií pedofilmi v čase, keď deti stále aktívnejšie používajú internet. Nemáme na výber, musíme brať do úvahy generačné rozdiely, ktoré existujú pri používaní internetu, a tým aj pri kontrole prístupu detí na webové stránky s vysokým stupňom rizika.
<P>
Je mimoriadne dôležité nadviazať komunikáciu medzi školou a rodinou s cieľom naučiť deti, ako identifikovať rizikové situácie a ako v nich reagovať. Z tohto dôvodu sú užitočné špeciálne informačné a vzdelávacie programy, nehovoriac o európskej stratégii boja proti sexuálnemu zneužívaniu a aktívnejšej spolupráci medzi členskými štátmi zameranej na vytvorenie nadnárodnej policajnej siete na boj proti detskej pornografii a prostitúcii, ako aj siete na riadenie databázy s údajmi o osobách odsúdených za takéto činy.
<P>
Z hľadiska európskej spolupráce je poľutovaniahodné, že proces ratifikácie dohovoru Rady Európy z roku 2007 je taký pomalý.
<SPEAKER ID="998" NAME="Louis Grech  " AFFILIATION="PSE">
písomne. - Táto správa uznáva, že narušenie dôstojnosti dieťaťa predstavuje závažné porušenie ľudských práv a tiež ohavný skutok, ktorý sa, žiaľ, v EÚ nerieši jednotne. Je znepokojujúce, že niektoré členské štáty nevykonali všetky dôležité medzinárodné dohovory o ochrane detí. Naliehavo žiadam Komisiu, aby použitím všetkých dostupných nástrojov vyvíjala na tieto štáty nátlak, nech dajú veci do poriadku.
<P>
Ak chce Európa bojovať proti detskej pornografii, musí uplatňovať prísne právne predpisy, ale aj uskutočňovať vzdelávacie projekty, ktoré informujú ľudí o tejto problematike. Je potrebné informovať rodičov o existujúcich technických riešeniach na ochranu detí, najmä o softvérových nástrojoch, ktorých použitie je jednoduché a sú k dispozícii zadarmo alebo za nízku cenu.
<P>
Slabé prekážky vstupu a minimálne riziko spôsobujú, že pre zločinecké organizácie je veľmi ľahké dostať sa do kybernetického priestoru. Ak chceme čeliť tejto novej hrozbe, musíme zosúladiť právne predpisy, zlepšiť presadzovanie práva a posilniť spoluprácu v policajnej oblasti. Právne predpisy EÚ by navyše vyriešili problém len čiastočne, pretože má celosvetový rozmer. Je teda potrebný celosvetový rámec na presadzovanie práva na medzinárodnej úrovni. V tomto smere naliehavo žiadam EÚ, aby prevzala iniciatívu.
<SPEAKER ID="048" NAME="Tunne Kelam  " AFFILIATION="PPE-DE">
písomne. - Akékoľvek vykorisťovanie detí je neprijateľné. Deti predstavujú budúcnosť každej spoločnosti a zároveň jej najbezbrannejšiu skupinu. Prvoradou povinnosťou politikov je preto ochrana detí pred všetkými druhmi zneužívania, najmä pred rizikom sexuálneho zneužívania.
<P>
Zo srdca vítam komplexnú správu, ktorá vyzýva všetky členské štáty, aby sa danému problému venovali s absolútnou vážnosťou.
<P>
Pripájam sa k výzve určenej siedmim členským štátom, ktoré ešte nepodpísali dohovor Rady Európy o ochrane detí pred sexuálnym vykorisťovaním a zneužívaním. Pripájam sa aj k výzve, aby všetky členské štáty podpísali, ratifikovali a vykonali všetky dôležité medzinárodné dohovory o ochrane detí.
<P>
Podpísaním a ratifikáciou dohovorov však získame len rámec na zlepšenie. V dôsledku rastúceho počtu dôkazov o sexuálnom vykorisťovaní detí sú potrebné praktické opatrenia. Deti musia vyrastať v bezpečnom prostredí, za ktoré nesú hlavnú zodpovednosť rodičia. Naliehavo žiadam členské štáty o vzájomnú koordináciu opatrení a podporujem aj myšlienku zavedenia systému výmeny informácií o nezvestných deťoch, ktorým sa v tomto smere zlepší spolupráca na európskej úrovni.
<SPEAKER ID="049" NAME="Marianne Mikko  " LANGUAGE="ET">
Deti potrebujú starostlivosť a ochranu nás zákonodarcov. Je veľmi dôležité, aby sedem členských štátov a susedné krajiny podpísali dohovor Rady Európy o ochrane detí pred sexuálnym vykorisťovaním a zneužívaním. Dôležité je aj vykonanie rámcového uznesenia Rady.
<P>
Osobám, ktoré sa stali obeťou zneužívania v ranom veku, je potrebné zaručiť plnú ochranu počas vyšetrovania, pred súdnym konaním a po ňom. Je nevyhnutné okamžite zaviesť mechanizmy na ochranu obetí, napríklad poskytovanie náležitej pomoci rodinám obetí a zaobchádzanie s obeťami ako s obzvlášť bezbrannými osobami.
<P>
Musíme zvýšiť úroveň ochrany. To, čo sa deje na internete, prekročilo všetky hranice. Deti často nie sú schopné chápať vážnosť a následky situácie. Niečo, čo sa často zdá hrou, môže viesť k celoživotnej psychickej ujme.
<P>
Musíme preto zakázať pedofilné diskusné skupiny a internetové fóra a nadväzovanie priateľstva s deťmi na sexuálne účely použitím takýchto metód klasifikovať ako trestný čin. Je to naozaj potrebné.
<P>
Je našou povinnosťou chrániť deti pred svetom, ktorý ich môže zničiť. Páchateľov sexuálnych trestných činov nesmieme k deťom pustiť. Musíme to zabezpečiť prijatím potrebných opatrení.
<SPEAKER ID="050" NAME="Katrin Saks  " AFFILIATION="PSE">
písomne. - (ET) Estónsko patrí medzi krajiny, v ktorých momentálne prebieha proces sprísňovania trestov pre páchateľov trestných činov namierených proti deťom. To je však boj proti následkom.
<P>
Ak chceme trestnej činnosti predchádzať, musíme podporovať internetovú gramotnosť, v rámci ktorej je potrebné aj informovať ľudí o rizikách. Svet počítačov je, žiaľ, práve tým miestom, kde rodičia nie sú schopní byť svojim deťom sprievodcami.
<P>
Ak chceme predchádzať trestnej činnosti, je potrebné zvýšiť informovanosť. Prieskum Eurobarometra z roku 2008 ukázal, že veľké percento rodičov nevenuje pozornosť tomu, čo ich deti robia na internete. Ja napríklad zastupujem krajinu, v ktorej je miera používania internetu jedna z najvyšších v EÚ, ale ľahostajnosť rodičov je tiež jedna z najvyšších v EÚ. Konkrétne 60 % z nich neznepokojuje, že ich deti by sa mohli stať obeťami obťažovania, 47 % rodičov neznepokojuje, že ich deti si prezerajú pornografické alebo násilnícke materiály, a 62 % rodičov neznepokojuje, že ich deti by mohli poskytovať osobné údaje.
<P>
Je veľmi dôležité informovať rodičov a spustiť informačné programy pre deti na internete, lebo len 10 % (estónskych) detí uvádza, že požiadali rodičov o pomoc v súvislosti s nepríjemnými incidentmi, ktoré zažili na internete.
