<CHAPTER ID="009">
Polročné hodnotenie dialógu medzi EÚ a Bieloruskom (rozprava) 
<SPEAKER ID="351" NAME="Predsedajúci">
Ďalším bodom programu sú vyhlásenia Rady a Komisie o polročnom hodnotení dialógu medzi EÚ a Bieloruskom.
<SPEAKER ID="352" NAME="Alexandr Vondra">
úradujúci predseda Rady. - Vážený pán predsedajúci, som vďačný poslancom tohto Parlamentu za príležitosť poskytnúť najnovšie správy o vývoji v Bielorusku a predovšetkým oznámiť výsledok diskusie na túto tému v Rade z minulého pondelka.
<P>
Ako už mnohí z vás vedia, po rozhodnutí Rady z minulého októbra dočasne a čiastočne zrušiť zoznam zákazov udeľovania víz sme v Bielorusku videli určitý pozitívny vývoj. Hlavne by som chcel poukázať na registráciu Hnutia za slobodu a iniciatívy Centra pre Černobyľ, tlač a distribúciu nezávislých novín ako Narodnaya Volya a Nasha Niva, okrúhly stôl o regulácii internetu s predstaviteľom OBSE pre slobodu médií, pokračujúce odborné konzultácie s OBSE/ODIHR o zlepšení volebnej legislatívy a zriadenie poradných rád vrátane rady zaoberajúcej sa otázkami ľudských práv, ktorá spája predstaviteľov občianskej spoločnosti a dokonca opozície.
<P>
Tieto kroky, ktoré sa niektorým môžu zdať relatívne nevýznamné, sú v bieloruskom kontexte významné. Uznali to aj niektorí predstavitelia občianskej spoločnosti v Bielorusku.
<P>
Stalo sa však aj niekoľko incidentov, ktoré sú dôvodom na obavy. Dôležitá mimovládna organizácia zaoberajúca sa ľudskými právami, Viasna, nebola zaregistrovaná, sú problémy s akreditáciou niektorých nezávislých médií a hoci je menej útokov na občiansku spoločnosť ako predtým, stále dochádza ku krátkodobým väzbám. Pozorne sledujeme aj sťažnosti opozície týkajúce sa násilných odvodov do armády.
<P>
Nemôžeme teda poprieť, že obraz je zmiešaný. Napriek tomu sme presvedčení, že je potrebné pokračovať v politike aktívneho angažovania a podporovať pozitívny vývoj. To by mala byť cesta vpred pre naše vzťahy s Bieloruskom. Pri posudzovaní budúceho smeru našej politiky musíme mať na pamäti naše širšie strategické ciele v tomto regióne a tiež vplyv finančnej krízy.
<P>
Naše rozhodnutie zo 16. marca sa zakladá na týchto úvahách. Toto rozhodnutie, ktoré o rok predlžuje reštriktívne opatrenia, zachováva deväťmesačné pozastavenie platnosti zákazu pobytu pre niektorých predstaviteľov Bieloruska.
<P>
Hĺbkové posúdenie plánované pred koncom tohto deväťmesačného obdobia sa sústredí na päť oblastí uvedených v záveroch Rady z októbra 2008. Ide o volebnú reformu a ďalšie konkrétne kroky smerom k rešpektovaniu demokratických hodnôt, právnemu štátu, ľudským právam a základným slobodám vrátane slobody vyjadrovania a médií a slobody zhromažďovania a politického združovania.
<P>
Pevne veríme, že pokračovanie pozastavenia zákazov, ktoré sa dohodlo minulý týždeň, nám umožní dosiahnuť naše politické ciele. Poskytne nám príležitosť pokračovať spolu s našimi bieloruskými partnermi v zlepšovaní vývoja v oblasti ľudských práv. Začatie dialógu o ľudských právach na budúci mesiac bude obzvlášť dôležité.
<P>
Po zrušení zákazu bilaterálnych politických kontaktov sa uskutočnilo niekoľko návštev na vysokej úrovni vrátane ministerskej trojky koncom januára. Cieľom týchto rôznych kontaktov je podporiť Bielorusko a dosiahnuť porozumenie v rámci rozdielnych očakávaní. Dúfame, že tento dialóg bude v nadchádzajúcich mesiacoch pokračovať.
<P>
Sme presvedčení, že pri spolupráci s Minskom musíme byť konštruktívni. Ostávame však realistami a neočakávame žiadne dramatické zmeny. Zmena si vyžaduje čas a je naším spoločným záujmom využiť každú príležitosť na podporu ďalšieho pozitívneho vývoja.
<P>
Je dôležité, že našu politiku aktívneho angažovania podporili predstavitelia občianskej spoločnosti v Bielorusku, ktorí sa nedávno zúčastnili na veľmi užitočnej diskusii s poslancami tohto Parlamentu. Udržiavame tiež pravidelné kontakty s predstaviteľmi bieloruskej občianskej spoločnosti a máme v úmysle pokračovať v tomto dialógu a podporovať občiansku spoločnosť a nezávislé médiá v Bielorusku.
<P>
Dovoľte mi ukončiť svoj prejav niekoľkými slovami o Východnom partnerstve, ktoré minulý týždeň schválila Európska rada a ktoré sa začne na samite v máji. Bielorusko je jednou zo šiestich krajín Východného partnerstva. Sme pevne presvedčení, že Bielorusko by sa do tejto iniciatívy malo zapojiť od začiatku. Rozsah jeho účasti na bilaterálnych rokovaniach bude závisieť od množstva faktorov, predovšetkým od pokroku v určitých oblastiach, o ktorých som práve hovoril.
<P>
Som vďačný za verejnú podporu výsledkov zasadnutia Rady z minulého pondelka zo strany Parlamentu. Je zrejmé, že hĺbkový posudok, ktorý sa má vypracovať do deviatich mesiacov, bude kľúčový pre všetky ďalšie rozhodnutia a bude mať významný vplyv na naše budúce vzťahy s Bieloruskom vo všeobecnosti. Rada je pripravená priebežne informovať Parlament o vývoji a víta, že máte príležitosť priebežne prispievať do tejto diskusie.
<SPEAKER ID="353" NAME="Benita Ferrero-Waldner" LANGUAGE="FR">
Vážený pán predsedajúci, Bielorusko sa nachádza na križovatke.
<P>
Nachádzame sa v situácii po rozhodnutí Rady o potvrdení dočasného pozastavenia zákazu víz do konca roka a pred prijatím uznesenia Európskym parlamentom. Nastal čas uskutočniť počiatočnú revíziu našej politiky týkajúcej sa Bieloruska po šiestich mesiacoch od pozastavenia sankcií v októbri 2008. Mali by sme tiež uvažovať o tom, čo nás čaká počas nasledujúcich deviatich mesiacov.
<P>
Osobne som presvedčená, že rozhodnutie o pozastavení sankcií, ktoré Európska únia prijala minulý rok v októbri, bolo správne. Toto pozastavenie v skutočnosti viedlo k pozitívnemu procesu.
<P>
Bielorusko prijalo opatrenia, ktoré sú bezpochyby v súlade s vyššou úrovňou demokracie. Mám na mysli predovšetkým návrat dvoch nezávislých novín do novinových stánkov, skutočnosť, že sa konečne zlegalizovala organizácia pána Milinkeviča, spoluprácu s OBSE/ODIHR v oblasti volebného práva a rôzne kongresy opozičných strán alebo mimovládnych organizácií, napríklad Zväzu Poliakov v Bielorusku, ktorých uskutočnenie bolo možné. Pripúšťam, že tento pokrok je obmedzený a nedostatočný, ale je tiež bezprecedentný a vo všeobecnosti môžeme uzavrieť, že sa dosiahol pokrok.
<P>
Preto tento zmiešaný posudok vyvolal zmiešanú reakciu Európskej únie, pričom vyvážené rozhodnutie sa prijalo počas posledného zasadnutia rady GAERC. Pozastavenie sankcií na dlhšie obdobie umožňuje viesť dialóg, o čo nás výslovne žiadala aj samotná občianska spoločnosť, okrem iného aj na fóre uskutočnenom v Európskom parlamente len nedávno, 4. marca.
<P>
Zároveň máme stále k dispozícií tento nástroj, keďže sankcie je možné opätovne zaviesť koncom roka, ak budeme dosiahnutý pokrok považovať za nedostatočný. Budeme pokračovať v posudzovaní, pričom sústredíme stálu pozornosť na situáciu v krajine s ohľadom na dosahovanie pokroku v piatich kľúčových oblastiach identifikovaných v záveroch rady GAERC z októbra minulého roka. Navyše Komisia vďaka našej delegácii v Minsku zohráva aktívnu úlohu pri analýze situácie v krajine.
<P>
Dámy a páni, vítam iniciatívu Európskeho parlamentu týkajúcu sa vyslania delegácie členov Výboru pre zahraničné veci a delegácie Európskeho parlamentu pre vzťahy s Bieloruskom, ktorá o 10 dní pocestuje do Minska, aby sa stretla s úradmi a rôznymi stranami a získala predstavu o situácii v krajine.
<P>
Pošlem tiež svojho riaditeľa zodpovedného za tento región, ktorý bude určite úzko spolupracovať s delegáciou Európskeho parlamentu. Začatie nového dialógu o ľudských právach s Bieloruskom je ďalším významným krokom vpred, ktorý nám umožní lepšie usporiadať naše požiadavky a dať väčšiu hĺbku našim diskusiám.
<P>
Prvé zasadnutie tohto dialógu by sa malo uskutočniť v najbližších dňoch v Minsku a Európska únia predloží na stôl všetky témy. Stretneme sa s členmi občianskej spoločnosti pred týmto dialógom a po ňom, aby sme mali prospech z ich odborných vedomostí.
<P>
Dámy a páni, rozvinutie našich vzťahov s týmto susedom nachádzajúcim sa blízko srdca Európy od nás vyžaduje trpezlivosť, aj v dlhodobejšom horizonte, pri reakcii na pokrok, ktorý Bielorusko dosiahlo. Reakcii, ktorá nám umožní priblížiť Bielorusko k našej európskej rodine a jej hodnotám. Preto, ako povedal náš úradujúci predseda, Európska rada prijala minulý piatok rozhodnutie o prijatí Bieloruska do Východného partnerstva, konkrétne do jeho multilaterálnej zložky, do platforiem. Toto partnerstvo poskytne Bielorusku príležitosť rozvinúť nové podporné a výmenné siete so všetkými svojimi susedmi aj v mene bieloruskej občianskej spoločnosti, ktorá chce skoncovať so svojou izoláciou a zúčastniť sa na fóre o občianskej spoločnosti.
<P>
V súvislosti s bieloruskou účasťou na bilaterálnej časti Východného partnerstva je text návrhu Komisie jednoznačný: vývoj bilaterálnych vzťahov medzi Európskou úniou a Bieloruskom závisí a bude závisieť od vývoja politickej situácie v krajine.
<P>
A nakoniec vzhľadom na finančnú a hospodársku krízu, ktorá tiež vážne ovplyvňuje všetkých našich východných susedov, osobne podporujem opatrenia hospodárskej pomoci Bielorusku. MMF už podnikol prvý dôležitý krok aktívnou podporou svojich európskych členov tým, že poskytol úver vo výške 2 miliardy USD na riešenie bezprostredných účinkov krízy, čím myslím ukončenie platobnej bilancie. Druhá etapa by mala Bielorusku umožniť získať prístup k úverom od EIB a významnejším úverom od EBOR s cieľom financovať projekty spojené s transeurópskymi sieťami a tiež pomôcť pri diverzifikovaní hospodárskych väzieb krajiny.
<P>
Zároveň sa Komisia zúčastňuje na procese posilňovania technických dialógov s Bieloruskom v sektoroch spoločného záujmu, ako napríklad energetika, doprava, clá, normy a v dlhodobejšom horizonte hospodárstvo.
<P>
Na záver, dámy a páni, Parlament budúci týždeň prijme uznesenie o Bielorusku s cieľom posilniť tieto dialógy a Komisia sa bude skutočne podrobne a pozorne zaoberať vašimi odporúčaniami. Pokiaľ ide o mňa, úprimne dúfam, že počas nasledujúcich mesiacov budeme pokračovať v úzkej spolupráci pri posudzovaní situácie a v dialógu s Bieloruskom, jeho úradmi a občianskou spoločnosťou. Dúfam, že to bude prvý krok k hlbokému vzájomnému záväzku, ktorý sa bude zakladať na konkrétnom pokroku.
<SPEAKER ID="354" NAME="Charles Tannock">
v mene skupiny PPE-DE. - Vážený pán predsedajúci, vzťahy medzi EÚ a Bieloruskom sa teraz právom zakladajú na pragmatických úvahách oboch strán. Roky politiky izolácie neviedli nikam, ako si to teraz Rada s oneskorením uvedomila. Určite neurobila nič pre to, aby uvoľnila uchopenie moci posledným európskym izolujúcim sa diktátorom, prezidentom Alexandrom Lukašenkom.
<P>
Pred dvoma týždňami som mal tu v Štrasburgu česť stretnúť sa s dvoma významnými disidentmi z Bieloruska s cieľom diskutovať o politickom vývoji v krajine. Jeden z nich, Alexander Kazulin, bol nedávno prepustený ako politický väzeň. Je to jeden z dôvodov, prečo sa EÚ začala pozerať na Lukašenka v priaznivejšom svetle.
<P>
Politická represia v Bielorusku však stále ostáva vážnym problémom. Je preto otázne, či toto zjavné zlepšenie vzťahov medzi EÚ a Bieloruskom bude niekam viesť, keďže Lukašenko môže hrať hru s Ruskom tým, že sa väčšmi prikláňa k EÚ. Je to však lepšie ako pokračovanie v našej neúspešnej politike bojkotovania z minulého desaťročia.
<P>
Je dôležité, aby si Rada vo vzťahu k Bielorusku zachovala prístup "cukor a bič". Ak Lukašenkovi ponúkneme jasnú motiváciu pre vnútropolitickú reformu, možno bude reagovať pozitívne. Rovnako však musí vedieť, že nemôže pokračovať ako predtým a že akýkoľvek náznak zvýšeného autoritárstva a represie môže spôsobiť zastavenie alebo obmedzenie podpory EÚ, pokiaľ ide o ambície Bieloruska vo vzťahu k členstvu vo WTO. V tejto fáze by podľa môjho názoru mohlo byť pozvanie Lukašenka do Prahy na májový samit, kde sa začne Východné partnerstvo, ku ktorému Bielorusko patrí, príliš veľkým krokom. Bližšie vzťahy musíme prepojiť s konkrétnymi záväzkami zo strany režimu s cieľom zmeniť jeho spôsoby.
<P>
Musíme tiež Bielorusko presvedčiť, že uznanie gruzínskych regiónov Abcházsko a Južné Osetsko za nezávislé štáty - v súčasnosti ich uznáva iba Rusko - nie je akceptovateľné. Domnievam sa, že Bielorusko by sa chcelo dištancovať od ruskej kontroly a my musíme túto jedinečnú príležitosť využiť. Podpora skutočnej zmeny v Bielorusku bezpochyby vyžaduje trpezlivosť a odhodlanie zo strany EÚ, ale stojí za to usilovať sa o odmenu - o návrat Bieloruska do európskej rodiny národov.
<SPEAKER ID="355" NAME="Jan Marinus Wiersma" LANGUAGE="NL">
Vážený pán predsedajúci, tiež radi podporíme pokračovanie politiky Európskej únie, ktorá umožňuje dialóg a užšiu spoluprácu s bieloruským režimom. Pracujeme na tom už šesť alebo sedem mesiacov a potrebujeme vedieť, či zámery Európskej únie prinesú ovocie aj v nasledujúcom období. To nemení nič na fakte, že budeme stále pochybovať o úmysloch vlády, o ktorej je známe, že nie je demokratická. Osobne som mal česť byť v kontakte s týmto režimom pri niekoľkých príležitostiach a, verte mi, pán Lukašenko sa nestal demokratom zo dňa na deň.
<P>
Skutočnosť, že sa chce viac angažovať vo vzťahu k Európskej únii, sa týka iných faktorov, ale skutočnosť, že to chce, môžeme využiť s cieľom vyvíjať naňho tlak, aby ďalej pokračoval v ceste, ktorú začal niekoľkými pozitívnymi krokmi v oblasti ľudských práv. Rovnako ako pán Tannock si myslím, že je ešte príliš skoro uvažovať o tom, či by mal dostať odmenu v podobe Východného partnerstva. Stále je potrebné umožňovať skutočný dialóg o ľudských právach a stále sa objavujú porušenia ľudských práv.
<P>
Domnievame sa, že pri dialógu o ľudských právach musí opozícia zohrávať plnohodnotnú úlohu. V posledných rokoch sme podporovali opozíciu všetkými možnými spôsobmi vrátane udelenia dvoch Sacharovových cien. Minsk si myslí, že takáto podpora opozície nie je akceptovateľná. Existujú však precedensy. Šesť alebo sedem rokov som sa spolu s Organizáciou pre bezpečnosť a spoluprácu v Európe (OBSE) a Radou Európy osobne zapájal do pokusu umožniť dialóg medzi bieloruskou vládou a vtedajšou opozíciou. Tento pokus nebol úspešný, ale predstavuje precedens pre tento typ stretnutia.
<P>
Európska politika, ktorú chceme, musí jasne prispievať k väčšej slobode a otvorenosti. Témy, ktoré považujeme za dôležité, sú uvedené aj v predloženom uznesení. Domnievame sa, že ak sa v týchto otázkach dosiahne pokrok počas niekoľkých nasledujúcich mesiacov, ďalšie reštrikcie EÚ sa môžu zrušiť.
<P>
Chcel by som doplniť ešte niekoľko poznámok. Po prvé, domnievame sa, že Komisia musí zohľadniť skutočnosť, že v Bielorusku vedia o Európskej únii veľmi málo a že satelitná televízia to nezmení. Samotná krajina musí urobiť viac, v samotnej krajine sa musí urobiť viac. Po druhé, naliehavo žiadam, aby sme sa úradov v Minsku spýtali, či konečne nenastal čas zrušiť všetky zákazy pobytu pre deti Černobyľu.
<P>
Moja posledná poznámka je o čosi osobnejšia. Nová situácia viedla aspoň k jednej veci - po prvýkrát za šesť alebo sedem rokov som dostal víza. Umožňujú mne a delegácii z Parlamentu odcestovať do Bieloruska na niekoľko týždňov. Túto príležitosť veľmi rád využijem.
<SPEAKER ID="356" NAME="Janusz Onyszkiewicz">
v mene skupiny ALDE. - (PL) Po zrušení sankcií voči Bielorusku sme dúfali, že proces zmierňovania systému dospeje o trochu ďalej. Ukazuje sa však, že sa to nestalo. Dnešní rečníci to už spomenuli, ale chcel by som pripomenúť, že neboli registrované žiadne iné politické strany, hrozba zrušenia registrácie existujúcich strán stále trvá, novinám, ktorým mohlo byť udelené právo na distribúciu, nebolo toto právo udelené a obnovili sa internetové útoky na webové stránky, napríklad na stránku Rádia Slobodná Európa. Okrem toho sa prezident Lukašenko rozhodol odísť z Minska, a preto sa nemohla uskutočniť návšteva pani Ferrerovej-Waldnerovej. Nemyslím si, že to bolo priateľské gesto a nenaznačuje to, že rešpektuje a chápe význam kontaktov s Európskou úniou.
<P>
Je pravda, že prezident Lukašenko neuznal Abcházsko a Osetsko, ale navštívil Abcházsko a zdá sa, že títo dvaja partneri - nepoviem štáty, pretože pre nás, samozrejme, Abcházsko nie je štátom - budú úzko hospodársky spolupracovať. Pokiaľ ide o opozíciu, prezident Lukašenko ju nazýva "piatym pilierom" a nevidíme vôbec žiadnu ochotu uznať ju ako dôležitý prvok politickej opozície, ako je to v každej krajine.
<P>
Myslím si však, že v tejto súvislosti by sme mali zachovať určitý druh dialógu. Súhlasím s tým, čo povedal pán Tannock, že prezident Lukašenko by nemal byť v Prahe prítomný. To by sme určite zachádzali priďaleko. V skutočnosti by sme mali významnejšie a efektívnejšie využiť iný nástroj, ktorý máme k dispozícii, konkrétne finančný nástroj vo forme financovania demokratického a hospodárskeho rozvoja. V tejto súvislosti by ma zaujímalo, nie aké čiastky sa vyčlenili, ale aké čiastky sa vynaložili na podporu demokracie v Bielorusku minulý rok a v roku 2007, ak do nich nezahrnieme podporu rádia.
<SPEAKER ID="357" NAME="Konrad Szymański" LANGUAGE="PL">
Pán komisár, experiment s pozastavením sankcií voči Bielorusku musí pokračovať, aby sme vyskúšali každú možnosť dialógu s touto krajinou. Bieloruské úrady si však musia uvedomiť, že čas vyhradený na tento experiment je obmedzený a že s našimi návrhmi nebudeme čakať donekonečna.
<P>
Musíme tiež byť veľmi opatrní. Prvé mesiace nám poskytli len hmlistý obraz o úmysloch úradov v Minsku. Zároveň pokračuje represia voči Zväzu Poliakov v Bielorusku, vyhosťujú katolíckych kňazov a televízii Belsat, jedinej nezávislej televízii vysielajúcej v Bielorusku, úrad v Minsku zamietol registráciu. To je dostatočným dôvodom na to, aby sme Alexandra Lukašenka nepozvali na samit EÚ, ako to žiada bieloruská opozícia.
<SPEAKER ID="358" NAME="Jacek Protasiewicz" AFFILIATION="PPE-DE">
- (PL) Vážený pán predsedajúci, pán premiér, pán komisár, súhlasím s pánom komisárom, že rozhodnutie Rady predĺžiť sankcie voči Bielorusku o rok a zároveň ich pozastaviť na deväť mesiacov bolo rozumné riešenie. Vyzývame Bielorusko, aby s nami spolupracovalo, ale nezabúdame na to, že je stále poslednou nedemokratickou krajinou v Európe.
<P>
Napriek pozitívnym zmenám, ktoré sa v Bielorusku nedávno odohrali a o ktorých hovoril pán Vondra, nie je možné povedať, že sa tam rešpektujú základné ľudské práva, ako napríklad sloboda prejavu, sloboda vyjadrovania politických názorov alebo rešpektovanie národných a náboženských menšín. Napriek tomu ponúkame Bielorusku účasť vo Východnom partnerstve, pretože veríme, že to prinesie prospech predovšetkým ľuďom v Bielorusku.
<P>
Východné partnerstvo znamená vyhliadku lacnejších víz, lepšej hospodárskej spolupráce a finančnej podpory občianskej spoločnosti. Existujú spôsoby, ktorými môže Bielorusko po mnohých rokoch izolácie profitovať z tejto novej politiky. Cenou za to je však bezpochyby cynické zneužívanie našej dobrej vôle s cieľom dodať dôveryhodnosť nedemokratickému vládnutiu. Bieloruská vláda, ktorá kontroluje hlavné masmédiá a nepoužíva ich na informovanie, ale na propagandu, triumfálne oznamuje, že Európska únia akceptuje "bieloruský model", v ktorom je možné obmedziť demokraciu a slobodu. V Parlamente musíme jednoznačne vyhlásiť, že Bielorusi majú rovnaké práva ako občania iných slobodných európskych krajín vrátane práva slobodne demonštrovať v Minsku dnes, v deň 91. výročia bieloruskej nezávislosti. Zámerom účasti vo Východnom partnerstve je pomôcť im uvedomiť si tieto práva. Ak tomu budú stáť bieloruské úrady v ceste, nebudú môcť rátať s partnerstvom a dobrými vzťahmi so Západom, určite nie na vysokej úrovni, ktorú spomínal pán Vondra, a určite nie, ak myslíme na májový pražský samit, ktorý bude o Východnom partnerstve.
<P>
Pokiaľ ostanú politickí aktivisti v Bielorusku zadržaní, pokiaľ budú mladí demokratickí opoziční aktivisti násilne odvádzaní, pokiaľ bude demonštrácie násilne potláčať milícia a pokiaľ budú nezávislí novinári dostávať pokuty za svoje slová, predstavitelia Bieloruska nemajú právo očakávať partnerstvo a zmierlivý prístup od európskych predstaviteľov, od Rady, Komisie a nášho Parlamentu.
<SPEAKER ID="359" NAME="Justas Vincas Paleckis" AFFILIATION="PSE">
- (LT) Bielorusko je v strede Európy a domnievam sa, že by malo mať záujem udržiavať dobré vzťahy s Európskou úniou a ďalším jeho susedom, Ruskom. Účasť na partnerskom programe Európskej únie ponúka takéto príležitosti.
<P>
Nezávislé, stabilné Bielorusko, ktoré kráča smerom k demokracii, rozširovaniu ľudských práv a sociálnemu trhovému hospodárstvu, je záujmom Európskej únie a predovšetkým bezprostredných susedov Bieloruska, Litvy, Lotyšska a Poľska. Som presvedčený, že to čoraz viac chcú aj obyvatelia Bieloruska.
<P>
Politika izolácie vo vzťahu k Bielorusku nebola oprávnená a musí sa to povedať hlasno a jasne. Na druhej strane, pokiaľ existujú obmedzenia slobody prejavu a názoru a činnosti strán a opozície, medzi Bruselom a Minskom nemôže byť skutočný dialóg alebo porozumenie.
<P>
Nie som si istý, či nastal čas rozprestrieť v Bruseli červený koberec pre všetkých predstaviteľov Bieloruska.
<P>
Bielorusko je jediným štátom v Európe, ktorý stále vykonáva popravy, hoci ich počet podľa výpočtov organizácií ochraňujúcich ľudské práva dramaticky klesol. Domnievam sa, že všetci poslanci Európskeho parlamentu, bez ohľadu na skupinu, v ktorej pôsobia, sú z tejto situácie nešťastní a žiadali by, aby Minsk zrušil trest smrti čo najskôr.
<P>
Do siedmich rokov plánuje Bielorusko postaviť jadrovú elektráreň celkom blízko hraníc s Litvou. Chcel by som vám pripomenúť, že Európska komisia sa zaviazala, že bude pozorne sledovať, ako bieloruská vláda dodržiava predpisy agentúry MAAE a iných medzinárodných organizácií, a že zabezpečí súlad jadrovej elektrárne so všetkými najnovšími bezpečnostnými požiadavkami.
<SPEAKER ID="360" NAME="Predsedajúci">
- Nasleduje postup "catch-the-eye".
<P>
Mám príliš veľa žiadostí o slovo, z ktorých väčšina je od Skupiny Európskej ľudovej strany (kresťanských demokratov) a európskych demokratov. Dám priestor iba trom poslancom.
<SPEAKER ID="361" NAME="Christopher Beazley" AFFILIATION="PPE-DE">
- Vážený pán predsedajúci, postup "catch-the-eye" odsúhlasený Parlamentom nestanovuje, že predsedajúci môže zvoliť poslancov podľa toho, do ktorej skupiny patria. Postup "catch-the-eye", ako mu ja rozumiem, je na to, aby každý jednotlivý poslanec upútal pozornosť vás, predsedajúceho. Myslím, že to, čo ste práve povedali - že dovolíte hovoriť len trom členom skupiny PPE-DE - je poľutovaniahodné. Nie je to v súlade s naším rokovacím poriadkom.
<SPEAKER ID="362" NAME="Predsedajúci">
- Pán Beazley, vždy bol takýto postup a vždy aj bude, kým budem predsedať.
<P>
Keďže žiadosti sú súčasné, pretože skoro všetci poslanci žiadajú o slovo v rovnakom čase, a keďže som obmedzený na päť žiadostí o slovo, nemôžem túto dobu predĺžiť bez zasahovania do iných rozpráv. Okrem toho sa takto postupovalo aj v minulosti a zmena postupu by viedla k rozdielom v porovnaní s predchádzajúcimi zasadnutiami.
<P>
Pán Beazley, procedurálnu námietku som vysvetlil. Nemá zmysel na nej trvať, pretože vám slovo nedám. Nedám vám slovo. Procedurálnu námietku som vysvetlil.
<SPEAKER ID="363" NAME="Laima Liucija Andrikien" AFFILIATION="PPE-DE">
- (LT) Dnes si obyvatelia Bieloruska pripomínajú Deň nezávislosti. Chcela by som vám pripomenúť, že Bielorusko sa vyhlásilo za republiku 25. marca 1918. Práve teraz, v čase konania našej rozpravy, je v Minsku na námestí oproti Akadémii vied demonštrácia iniciovaná demokratickou opozíciou. Na námestí sa zhromaždilo päťtisíc ľudí. Dúfam, že sa proti nim nepoužijú represívne opatrenia. Preto by som chcela, tak ako predtým a predovšetkým dnes, prejaviť solidaritu so všetkými Bielorusmi na celom svete a najmä so všetkými Bielorusmi, ktorí sa zhromaždili na jednom z námestí v Minsku a ktorým je drahý duch nezávislosti a slobody.
<P>
Pokiaľ ide o dialóg s Bieloruskom, je potrebný, ale nie za každú cenu. Čo my, Európska únia, môžeme urobiť, bez ustupovania režimu, ale podporou dialógu s občianskou spoločnosťou, je čo najskôr vyriešiť otázku ceny schengenských víz. Schengenské víza, ktoré stoja 60 EUR, sú pre mnohých Bielorusov príliš drahá záležitosť. Chcela by som vám pripomenúť, že pre ruských občanov stoja schengenské víza polovicu tejto ceny.
<SPEAKER ID="364" NAME="Czesław Adam Siekierski" AFFILIATION="PPE-DE">
- (PL) Je dôležité, aby sme pokračovali v budovaní nových vzťahov medzi Európskou úniou a Bieloruskom. Nepochybne je potrebné dosiahnuť situáciu, v ktorej by sa rešpektovali základné práva bieloruských občanov. Je neprijateľné, aby sa v dnešnej dobe nerešpektovali práva ako sloboda prejavu, sloboda názoru, volebné právo alebo právo na nezávislé súdnictvo.
<P>
Preto súhlasím s filozofiou, aby sme Bielorusko povzbudzovali k maximálnemu úsiliu o posun smerom k demokracii. Som spokojný s rozhodnutím zapojiť Bielorusko do nového programu posilňovania východnej politiky EÚ prostredníctvom európskej susedskej politiky. Verím, že to Bielorusku pomôže dosiahnuť stabilitu a bezpečnosť a zvýšiť životnú úroveň jeho obyvateľov. Spoločenstvo by malo pokračovať v poskytovaní finančnej pomoci osobám, ktoré sú na to odkázané, a zasiahnuť pri porušovaní občianskych práv. Opakujem: zasiahnuť pri porušovaní občianskych práv.
<SPEAKER ID="365" NAME="Árpád Duka-Zólyomi" AFFILIATION="PPE-DE">
(HU) Európska politika vo vzťahu k bieloruskej otázke bola jednoznačná. Najdôležitejšie boli ľudské práva a proces demokratizácie. Neodmietali sme zblíženie, ale aj naše podmienky boli jednoznačné. Teraz sa však situácia podstatne zmenila.
<P>
Je pravda, čo uvádzajú bieloruskí politickí aktivisti a nezávislí experti: režim sa v podstate nezmenil, urobili sa len kozmetické zmeny. Hoci bolo prepustených niekoľko politických väzňov, ich miesto zaujali noví a mladých aktivistov neposielajú do väzenia, ale do armády. Zmenili sa iné veci, a nie režim.
<P>
Mnohí v EÚ sa domnievajú, že úspech Východného partnerstva závisí aj od Bieloruska. Brusel musí vyplniť medzeru, ktorú zanechala nerozhodnosť Ukrajiny a na tento účel sa môže ukázať ako prijateľný dokonca aj prezident Lukašenko. Inštitúciám EÚ sa podarilo obísť vlastnú skupinu podmienok. Niekoľkoročná práca Komisie vyšla navnivoč jedinou návštevou Javiera Solanu. Prezident Lukašenko si myslel, že je dosť silný na to, aby zrušil návštevu pani Ferrerovej-Waldnerovej. Namiesto prijatia podmienok našiel Minsk partnera v milovníkovi kompromisov, Javierovi Solanovi.
<SPEAKER ID="366" NAME="Elisabeth Schroedter" AFFILIATION="Verts/ALE">
(DE) Vážený pán predsedajúci, dámy a páni, pán komisár, pán úradujúci predseda Rady, počúvala som vás veľmi pozorne. Zelení podporujú dialóg, ale len kritický dialóg, inými slovami, dialóg, ktorý nie je o prázdnych slovách diktátora.
<P>
Dialóg sa musí využiť na dosiahnutie pokroku v politike ľudských práv v tejto krajine, napríklad tak, že sa bude môcť legálne vrátiť Európska humanitná univerzita, že nebude obmedzená sloboda prejavu a že sa budú môcť uskutočniť nerušené demonštrácie ako dnešná. Dialóg musí posilniť demokratické sily. Len v tom prípade bude mať zmysel. Nemal by bodnúť demokratické sily do chrbta. Otázka ľudských práv sa musí v tomto štádiu riešiť ako kľúčová a v krajine sa musia povoliť nástroje pre ľudské práva EÚ.
<P>
Tiež sa domnievam, že partnerstvo je predčasné. Napriek tomu by sa mala znížiť cena víz.
<SPEAKER ID="367" NAME="Erna Hennicot-Schoepges" AFFILIATION="PPE-DE">
- (FR) Vážený pán predsedajúci, všetky opatrenia, ktoré pripravila Komisia a pán komisár, boli schválené, pretože zlepšujú situáciu ľudí.
<P>
Je však správne, aby sme dovolili diktátorovi zaujať najvyššie miesto? Nie je to urážka tých, ktorí boli nedávno znovu uväznení, a tých, ktorých stále väznia? Pán komisár, pán minister, chcela by som sa vás spýtať veľmi otvorenú otázku. Mohlo Bielorusko vyvíjať určitý tlak na európske orgány s cieľom zabezpečiť si pozvanie na pražský samit, pozvanie, ktoré považujem za neprimerané a nevhodné?
<SPEAKER ID="368" NAME="Predsedajúci">
- Dámy a páni, keďže nám ostalo trochu času, môžem dať slovo niektorým ďalším rečníkom na zozname. Nemá to nič spoločné s tým, čo bolo povedané predtým. Ide jednoducho len o prípad vyváženého riadenia, ktoré používam vždy počas postupu "catch-the-eye".
<SPEAKER ID="369" NAME="Alessandro Battilocchio" AFFILIATION="PSE">
. - (IT) Vážený pán predsedajúci, dámy a páni, (...) s uspokojením novú ochotu Bieloruska spolupracovať s Európskou úniou a medzinárodným spoločenstvom. Pri rokovaniach s prezidentom Lukašenkom sme veľmi opatrní, ale nové smerovanie v tejto oblasti je vítané. Nikdy neprestaneme zdôrazňovať potrebu komplexného a významného posunu vo vzťahu k rešpektovaniu ľudských práv.
<P>
Domnievam sa, že Komisia by mohla od Minska požadovať jasnejšie a konzistentnejšie správanie v jednej veci. Hovorím o situácii desiatok tisícov detí, ktoré niekoľko mesiacov bývajú v európskych rodinách. Bieloruská vláda mnoho rokov konala absurdne, niekedy nepochopiteľne, často rušila pobyty detí na poslednú chvíľu a ponižovala hostiteľské rodiny, čím dala ďalšiu facku deťom, často sirotám zo zložitých rodinných pomerov, ktoré celú záležitosť zle znášali. Pokúsme sa dosiahnuť zmenu smerovania v tejto oblasti čo najskôr.
<SPEAKER ID="370" NAME="Zita Pleštinská" AFFILIATION="PPE-DE">
(SK) Dnes si Slovensko pripomína 21. výročie bratislavskej sviečkovej manifestácie. 25. marca 1988 kresťania, ktorí v tichosti manifestovali za slobodu tlače, slobodu vierovyznania, boli surovo rozohnaní políciou a vojskom. Táto sviečková manifestácia bola historickým štartom vytúženej slobody na Slovensku, preto veľmi rozumiem obavám, ktoré vyslovili moji kolegovia v súvislosti so zmenou postoja Európskej únie k Lukašenkovi.
<P>
Som presvedčená, že Lukašenko by nemal vycestovať do Prahy. Aj podľa mojich osobných skúseností s totalitným režimom na Slovensku neverím, že totalitný vodca sa dokáže zmeniť v srdci a vo svojej mysli na demokrata, je to možné iba vtedy, keď ho vedú k tomu pragmatické dôvody. Vážení kolegovia, mali by sme viac načúvať bieloruskej opozícii, Alexandrovi Milinkievičovi a až v prípade istoty, že Bielorusko je skutočne demokratické, môžeme zrušiť všetky sankcie Bielorusku.
<SPEAKER ID="371" NAME="Predsedajúci">
Na rade je pán Beazley, ale podľa všetkého sa na mňa urazil a opustil snemovňu. Nemôžem mu teda odovzdať slovo.
<SPEAKER ID="372" NAME="Alexandr Vondra">
úradujúci predseda Rady. - Vážený pán predsedajúci, rád by som vám poďakoval za všetky príspevky. Ako som povedal v úvodných poznámkach, v posledných mesiacoch sme boli svedkami krokov bieloruských úradov smerujúcich k očakávaniam, ktoré boli sformulované v záveroch Rady v októbri roku 2008. V kontexte vývoja Bieloruska sú tieto kroky významné. Zároveň však máme zmiešané pocity a myslím, že v rozprave sa to potvrdilo. Radi by sme videli ďalšie kroky ako zmeny trestného súdu a registráciu iných mediálnych kanálov a mimovládnych organizácií v Bielorusku.
<P>
V budúcom hodnotení reštriktívnych opatrení sa zohľadní situácia v Bielorusku aj kroky podniknuté vládou. Prehodnotí sa pokrok v oblastiach zahrnutých v záveroch Rady z októbra 2008. Permanentné vyhodnocovanie už prebieha a o pokroku sa diskutuje s členmi opozície - napríklad pred týždňom som sa v Prahe stretol s Alexandrom Kazulinom.
<P>
Pod podmienkou pokroku v oblasti demokracie, ľudských práv a právneho poriadku sme pripravení vzťahy s Bieloruskom prehlbovať. Som presvedčený, že môžeme Bielorusku ponúknuť konkrétne stimuly v rámci Východného partnerstva, ale nielen tam.
<P>
Dovoľte mi teraz vrátiť sa k živej rozprave o ustanovujúcom samite Východného partnerstva a najmä k miere spoluúčasti Bieloruska. Prosím, počúvajte pozorne: v tejto otázke, ktorá si vyžaduje konsenzus v rámci EÚ, sa ešte nerozhodlo. Budeme sa jej podrobnejšie venovať na samite a v tejto fáze sa nechcem zaoberať špekuláciami. Trápi nás však samotná skutočnosť, že ešte nebola vydaná žiadna pozvánka.
<P>
Ešte raz by som vám chcel poďakovať za zaujímavú rozpravu a cenný prínos. Veľmi oceňujeme záujem a aktívnu účasť Európskeho parlamentu v otázke Bieloruska. Vaša podpora politike aktívneho angažovania EÚ je pre nás povzbudením. Bielorusko je dôležitým partnerom EÚ, a preto sa o vývojové trendy v tejto krajine všetci zaujímame. Je dôležité, aby sme Minsku vyslali jasný a jednotný signál, a teší ma, že v tomto nás Európsky parlament vie podporiť.
<P>
Aktívna zainteresovanosť je dôležitá, pretože ponúka najlepší spôsob zabezpečenia tých zmien, ktoré by sme v Bielorusku radi videli a ktoré sú dôležité z hľadiska širších záujmov EÚ. Ako som sa vyjadril v úvodných poznámkach, som pripravený informovať Parlament o vývoji a som si istý, že to isté bude platiť aj v prípade budúcich predsedníctiev, v neposlednom rade v súvislosti s budúcim hĺbkovým preskúmaním odsúhlaseným Radou minulý týždeň.
<SPEAKER ID="373" NAME="Benita Ferrero-Waldner" LANGUAGE="FR">
Vážený pán predsedajúci, vážení poslanci, vážené poslankyne, opäť budem veľmi stručná.
<P>
Ako vieme, Bielorusko urobilo určitý pokrok, ale, samozrejme, má toho ešte veľa pred sebou. Okrem toho je jasné, že časy politiky izolácie Bieloruska sú už za nami a dialóg je jediným efektívnym spôsobom, ako môžeme ovplyvniť demokratickú budúcnosť tejto krajiny.
<P>
Pochopiteľne, vážená pani Schroedterová, je to kritický dialóg, to je úplne samozrejmé. Európska únia sa v súvislosti s tým zaviazala veľmi pozorne sledovať vývoj v týchto piatich kľúčových otázkach: politickí väzni, volebné právo, sloboda médií, sloboda mimovládnych organizácií a sloboda zhromažďovania. V súčasnosti sa pripravujú pravidelné správy, ktoré uvedú naši hlavní predstavitelia misie v Minsku, a proces sa zavŕši dialógom o ľudských právach.
<P>
Samozrejme, ostávajú nedoriešené ešte ďalšie otázky, v neposlednom rade otázka univerzity. Požiadali sme o hodnotenie pokroku v súvislosti so spomínanými piatimi bodmi. Domnievam sa, že je to nutné. Taktiež je dôležité dať naše slovo, tým mám na mysli, že ak uvidíme pokrok, tiež podnikneme prvé kroky.
<P>
Z nášho pohľadu ide o skutočne nevyhnutný proces, ktorý je ešte vždy v plienkach a vyžaduje si našu stálu pozornosť. Musíme ho sledovať, až kým sa nezavŕši.
<P>
V tejto etape by som rada povedala - a dúfam, že sme si uvedomili, že je to absolútne spravodlivé a správne - že sme medzitým uzavreli dvojstranné dohody medzi Bieloruskom a určitými štátmi, predovšetkým Talianskom, v záležitostiach týkajúcich sa detí. Domnievam sa, že je to veľmi dôležité a rovnako tu pozorujeme istý pokrok.
<P>
Čo sa týka vízovej otázky, situácia je tiež jasná. Jednotlivé členské štáty môžu znížiť cenu víz pre určité kategórie vrátane občanov. Zatiaľ však nemožno vytvoriť všeobecnú dohodu o uľahčení vízového režimu, pretože to by si vyžadovalo implementáciu politiky Východného partnerstva alebo susedskej politiky.
<P>
A napokon k otázke jadrovej energie vám môžem povedať, že minulý rok v novembri cestovala do Bieloruska delegácia Komisie. Uskutočnil sa dialóg o energetike a vymenili sme si názory na otázku medzinárodnej bezpečnosti a ochrany na najvyššej úrovni. Samozrejme, zachováme túto pozíciu.
<SPEAKER ID="374" NAME="Predsedajúci">
Rozprava sa skončila.
<P>
Hlasovanie sa uskutoční počas ďalšieho zasadnutia.
