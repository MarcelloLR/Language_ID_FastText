<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, toto je prvé z našich stretnutí v novom roku 2008. Každému by som preto rád zaželal veľa zdravia a šťastia a nádeje, že spolu úspešne plníme úlohy, ktoré nám boli pridelené, a to konkrétne pomáhať Európskej únii na ceste k pozitívnej budúcnosti.
<P>
Dovoľte mi pripomenúť niekoľko bodov súvisiacich s našou činnosťou. v deň, keď Európsky parlament zasadal naposledy tu, v Štrasburgu, 13. decembra 2007, bola v Lisabone podpísaná reformná zmluva. V krátkom prejave, ktorý som mal za prítomnosti predsedu Európskej rady, Josého Socratesa, a predsedu EK, Josého Manuela Barrosa, som vyjadril vôľu veľkej väčšiny Európskeho parlamentu, aby sa reformná zmluva do 1. januára 2009 stala právnou, a tým aj politickou realitou. Tento cieľ je prioritou priorít na rok 2008.
<P>
Uplatňovanie hraničných obmedzení v prípade deviatich krajín, ktoré k Európskej únii pristúpili 1. mája 2004, skončilo 21. decembra. Pri tejto príležitosti sa konalo mnoho dojemných podujatí. Stovky rokov si vojaci násilím razili cestu cez hranice štátov nášho kontinentu, aby vyvolávali vojny, zúfalstvo a utrpenie iných. Odstránenie bariér medzi našimi národmi znamená, že nás naši susedia vítajú. Všetci sme radoví občania Európskej únie a ako je uvedené v Berlínskej deklarácii z 25. marca 2007: "Je šťastím, že sme zjednotení"
<P>
(potlesk)
<P>
Malta a Cyprus pristúpili k Európskej menovej únii 1. januára. Naša spoločná mena euro sa tak stala úradným platidlom v obidvoch týchto krajinách. Maltu a Cyprus teda ešte raz srdečne vítame.
<P>
(potlesk)
<P>
V Ľubľane sa 9. januára členovia Európskej rady, Komisie a Parlamentu zúčastnili na veľkolepej oslave pri príležitosti Európskeho roku medzikultúrneho dialógu. Medzikultúrny dialóg bude kľúčovým prvkom našej práce nielen počas nadchádzajúceho roku. Rád by som vás všetkých požiadal, aby ste sa zajtra zúčastnili na vyhlásení Veľkého Muftiho Sýrie, šejka Ahmada Badera Hassouna.
<P>
Dovoľte mi prejsť k dvom záverečným bodom. Tento rok našu legislatívnu prácu vo veľkej miere ovplyvnia záležitosti súvisiace s klímou a životným prostredím. Ako zákonodarcovia sme na jednej strane zodpovední za ochranu klímy a životného prostredia a na strane druhej za ochranu európskej konkurencieschopnosti a za chránenie pracovných miest. Musíme spoločne nájsť rovnováhu medzi hospodárstvom a ekológiou.
<P>
Európska únia je založená na hodnotách, právach a zodpovednosti. Predsedovia Európskeho parlamentu, Rady a Komisie 12. decembra 2007 v tejto miestnosti podpísali Chartu základných práv. Tento okamih bol veľkou udalosťou pre občanov Európskej únie, ako aj pre Európsky parlament. Počas podpisovania charty ho mnohí poslanci prerušovali hlasnými poznámkami a snažili sa o to, aby rečníkov nebolo počuť. Takéto správanie nemôže nič ospravedlniť.
<P>
(potlesk)
<P>
Sloboda prejavu je základom demokracie a parlamentarizmu. Každý člen Európskeho parlamentu má právo slobodne vyjadriť svoj názor v ktorejkoľvek z na to určených diskusií. Je našou spoločnou povinnosťou toto právo neustále presadzovať. Avšak rušenie rečníkov, ktorí hovoria k Európskemu parlamentu, najmä keď sú v tomto Parlamente hosťami, je porušením základných práv slobody, demokracie a parlamentarizmu.
<P>
(potlesk)
<P>
Rovnako to znamená aj porušenie nášho rokovacieho poriadku, ktoré nemôžeme za žiadnych okolností akceptovať. Preto hodlám začať konanie v súlade s ustanoveniami rokovacieho poriadku proti tým poslancom, ktorí napriek opakovaným požiadavkám predsedajúceho, aby s vyrušovaním prestali, pokračovali v snahe prerušovať akt podpísania charty.
<P>
(potlesk)
<P>
Rovnako budem postupovať aj v prípade poslancov, ktorí sa správali nepatrične k našim zriadencom vykonávajúcich si len svoje povinnosti.
<P>
(potlesk)
<P>
V novom roku nás čaká množstvo veľkých výziev. Som však presvedčený, že ich prekonáme len, ak sa budeme navzájom rešpektovať a preukazovať si úctu. Myslím práve na úctu a rešpekt, keď vám opätovne želám len všetko najlepšie v roku 2008.
<P>
(potlesk)
