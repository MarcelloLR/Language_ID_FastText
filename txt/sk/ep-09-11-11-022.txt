<CHAPTER ID="022">
Politická situácia v Hondurase vzhľadom na voľby, ktoré sa majú konať 29. novembra 2009 (rozprava) 
<SPEAKER ID="274" NAME="Predsedajúci">
Ďalším bodom programu je vyhlásenie Komisie o politickej situácii v Hondurase vzhľadom na voľby, ktoré sa majú konať 29. novembra 2009 (rozprava).
<SPEAKER ID="275" NAME="Catherine Ashton">
členka Komisie. - Vážený pán predsedajúci, dnes sme tu preto, aby sme prediskutovali najaktuálnejší dôležitý vývoj politickej krízy v Hondurase.
<P>
Štyri mesiace po zvrhnutí prezidenta Zelayu je politická kríza v Hondurase, žiaľ, naďalej nevyriešená napriek dohode, ktorú 30. októbra podpísali výbory zastupujúce prezidenta a súčasnú vládu.
<P>
Realizácia tzv. dohody zo San José, ktorá by mala vytvoriť potrebný rámec a podmienky na obnovenie demokracie a ústavného poriadku v Hondurase, nepokročila potom, čo prezident Zelaya odmietol vládu národnej jednoty vymenovanú 5. novembra. Kongres okrem toho ešte nerozhodol o jeho návrate do funkcie, čo ohrozuje uznanie legitímnosti všeobecných volieb 29. novembra - kľúčového prvku pre východisko z krízy.
<P>
Preto sme spolu s predsedníctvom naliehali na všetky strany, aby bezodkladne zrealizovali všetky ustanovenia dohody ako predpoklad návratu k normálu v našich vzťahoch vrátane našej rozvojovej spolupráce.
<P>
Európska komisia doteraz v plnej miere podporovala snahu o sprostredkovanie a riešenie situácie zo strany kostarického prezidenta Óscara Ariasa a Organizácie amerických štátov a opatrenia realizované medzinárodným spoločenstvom s cieľom vyvinúť na jednotlivé strany tlak, aby našli mierové riešenie. Veľvyslanec predsedníctva EÚ bol odvolaný na konzultácie a všetci ostatní veľvyslanci krajín EÚ takisto opustili krajinu. Platby na podporu rozpočtu ako aj rozvojová spolupráca - s výnimkou spolupráce s občianskou spoločnosťou a spolupráce humanitárnej povahy - boli pozastavené. Okrem toho bola zrušená plánovaná volebná pozorovateľská misia na všeobecné voľby 29. novembra.
<P>
Túto krízu berieme veľmi vážne, pretože v demokratickom zmysle predstavuje krok naspäť, a to nielen pre Honduras a zvyšok Strednej Ameriky, ale aj pre celú Latinskú Ameriku.
<P>
Chcem tu dnes zopakovať, že Komisia podporí normalizáciu politickej situácie v Hondurase, a preto potrebujeme, aby strany dodržiavali dohodu. Hoci vzhľadom na obmedzený čas už nie je možné vyslať volebnú pozorovateľskú misiu, Komisia vyslala dvoch volebných expertov ako doplnenie k delegácii Európskej komisie z 9. novembra na päť týždňov s mandátom, aby podali správu o aspektoch volebného procesu a tiež navrhli možný postup po voľbách. Ak politická situácia umožní aktívnejšie zapojenie sa do podpory volebného procesu, Komisia ráta aj s finančnou podporou volebného tribunálu na základe zmluvy s UNDP. Komisia je tiež pripravená poskytnúť finančnú pomoc OAŠ, ak budú vytvorené podmienky na pozorovanie volieb.
<P>
Naďalej monitorujeme situáciu a podporujeme všetky snahy s cieľom napomôcť obnovu demokracie v Hondurase.
<SPEAKER ID="276" NAME="Alojz Peterle" LANGUAGE="SL">
Vážený pán predsedajúci, pani komisárka, dámy a páni, ako člen osobitnej delegácie Európskej ľudovej strany som mal pred vyše mesiacom príležitosť dôkladne sa oboznámiť s politickou situáciou v Hondurase. Naša delegácia navštívila najprv pána Ariasa, prezidenta Kostariky a medzinárodne uznaného sprostredkovateľa v kríze, ktorý nám predložil dohodu zo San José.
<P>
V Hondurase sme sa stretli s úradujúcim prezidentom Michelettim, zvrhnutým prezidentom Zelayom, ministrom zahraničných vecí, sudcami Najvyššieho súdu, Najvyššieho volebného tribunálu, predsedom Národného kongresu, verejným prokurátorom, ako aj so štyrmi kandidátmi na prezidenta a inými dôležitými osobami. Obe strany privítali našu misiu a vyjadrili ochotu zapojiť sa do vzájomného dialógu.
<P>
Bez ohľadu na rôzne interpretácie udalostí z konca júna tohto roku by som chcel zdôrazniť, že od zvrhnutia prezidenta Zelayu, ktoré podporilo rozhodnutie Najvyššieho súdu, neprišlo k eskalácii násilia. V našich rozhovoroch sme zachovávali dôležitosť politického dialógu v duchu návrhu prezidenta Ariasa. Vnútorný dialóg sa uskutočnil neskôr, ale, žiaľ, zatiaľ nepriniesol výsledky. Stále si však myslím, že by sme v tejto krajine mali naďalej presadzovať politickú dohodu.
<P>
Zo vzájomných rozhovorov s kľúčovými politickými osobnosťami sme sa dozvedeli, že voľby 29. novembra nie sú dôsledkom politickej zmeny, ale naopak: boli vyhlásené predošlým autonómnym rozhodnutím Najvyššieho volebného tribunálu v čase, keď bol pri moci ešte prezident Zelaya. Po júnových udalostiach neprejavili záujem o funkciu prezidenta žiadni noví kandidáti. Samotní kandidáti na prezidenta v skutočnosti zdôraznili, že sa neobávajú toho, že politická kríza by mohla spochybniť legitímnosť prezidentských volieb, keďže prípravy sa začali na základe demokratických rozhodnutí.
<P>
Honduras je jednou zo stredoamerických krajín, s ktorými chce Európska únia uzavrieť asociačnú dohodu. Politická kríza však prerušila proces rokovaní. Vzhľadom na to, že pokračujúci demokratický vývoj Hondurasu je v záujme Európskej únie, zdá sa mi dôležité, aby Európsky parlament vyslal svojich pozorovateľov na monitorovanie prezidentských volieb.
<SPEAKER ID="277" NAME="Luis Yañez-Barnuevo García" LANGUAGE="ES">
Vážený pán predsedajúci, potom, čo som si vypočul pani komisárku, by mi vlastne nezostávalo nič iné, než povedať "amen", ale mal som už pripravený prejav v mene Skupiny progresívnej aliancie socialistov a demokratov v Európskom parlamente.
<P>
Zrútenie ústavného poriadku v Hondurase znamená koniec dvoch desaťročí bez prevratov v Latinskej Amerike a vytvára zlý precedens pre ďalšie krajiny, najmä pre najslabšie z nich, ako napríklad najnovšie Paraguaj.
<P>
Európsky parlament nemôže a nemal by zostať hluchý a nemý vzhľadom na také porušenie zásad právneho štátu. Rada i Komisia predložili jednoznačné vyhlásenia odsudzujúce prevrat a podporujúce sprostredkovanie zo strany prezidenta Ariasa v súlade so stanoviskom, ktoré jednomyseľne prijala OAŠ s podporou Organizácie Spojených národov.
<P>
Pán Micheletti, ktorý sa vyhlásil za prezidenta a de facto ním je, nerešpektuje dohody, ktoré sa nedávno dosiahli, robí si posmech z medzinárodného spoločenstva a jedným z jeho opatrení je zabrániť pánovi Zelayovi, zvrhnutému prezidentovi, aby sa opätovne ujal funkcie.
<P>
Za súčasných podmienok by bolo zvolenie nového prezidenta vo voľbách plánovaných na 29. novembra nelegitímne od samého začiatku a medzinárodné spoločenstvo nemôže a nemalo by uznať ich výsledok.
<P>
Európsky parlament by urobil vážnu chybu, ak by vyslal delegáciu na pozorovanie volieb, pretože to by sa interpretovalo ako podpora prevratu. OAŠ už vylúčila vyslanie pozorovateľskej misie na tieto voľby.
<P>
Tento Parlament označil sám seba za garanta slobody, demokracie, právneho štátu a rešpektovania ľudských práv. Ako dnes predpoludním povedal Václav Havel, nemôžeme mať dvojitý meter. Všetci sme tu demokrati, a teda bojovníci za slobodu. Z toho vyplýva, že bez ohľadu na to, či hovoríme o Kube, Číne, Severnej Kórei alebo, ako teraz, o Hondurase, naša rozprava musí byť rozhodná zoči-voči nepriateľom slobody. Nedovoľme, aby nás zaslepili vlastné ideologické preferencie. Vodcovia prevratov alebo diktátori nie sú pravicoví alebo ľavicoví. Sú to len represívni ľudia, ktorí ničia slobodu.
<P>
Máme veľké obavy, že situácia v Hondurase sa nezmení, že tieto udalosti budú znamenať veľmi nebezpečný precedens a že zvíťazí doktrína dobrého, časovo precízneho a nie príliš krvavého prevratu.
<SPEAKER ID="278" NAME="Izaskun Bilbao Barandica" LANGUAGE="ES">
Vážený pán predsedajúci, 30. októbra podpísali strany tohto konfliktu dohodu, dohodu zo San José, a rozhodli, že do 5. novembra sa vytvorí vláda národnej jednoty a zmierenia a že Kongres opätovne uvedie do funkcie pána Zelayu až do konca súčasného obdobia vlády, teda do 27. januára 2010.
<P>
Čo sa však stalo? Pán Micheletti sa pokúsil vytvoriť vládu jednoty bez účasti pána Zelayu a Kongres odložil hlasovanie, aby ho nemusel opäť uviesť do funkcie. Pán Micheletti nedodržiava dohodu a situácia sa zhoršuje. Boli vyhlásené voľby a kandidáti z nich odstupujú, ako vidíme vo všetkých médiách, pretože vidia, že neexistujú demokratické podmienky, v ktorých by mohli prebehnúť voľby. Vyskytuje sa aj násilie: dnes sme boli informovaní, že starosta z opozičnej strany a jeden strážca boli zastrelení.
<P>
Je naďalej potrebné, aby na to zareagovalo medzinárodné spoločenstvo, a podporujeme opatrenia generálneho tajomníka Organizácie amerických štátov prezidenta Lulu, sprostredkovateľskú misiu USA a sprostredkovateľa pána Ariasa. Prostredníctvom všetkých týchto opatrení žiadame dodržiavanie dohôd a návrat pána Zelayu do funkcie, aby sa obnovili demokracia, inštitucionálna legitímnosť a mierové spolužitie Hondurasanov.
<P>
Vyzývame jednotlivé strany, aby prejavili veľkorysosť a vrátili sa k dialógu, hoci OAŠ už vyhlásila, že to je čoraz ťažšie. Vážený pán predsedajúci, hlas Európy sa musí pridať k medzinárodnému tlaku na vodcov prevratu s využitím všetkých diplomatických a politických opatrení, ktoré sú k dispozícii, aby sa presadila dohoda.
<SPEAKER ID="279" NAME="Catherine Greze" LANGUAGE="FR">
Vážený pán predsedajúci, dámy a páni, po prevrate a zvrhnutí legitímneho prezidenta sa možno zdalo, že dohoda zo San José je vítaná správa. Táto šanca sa však premárnila. Vytvorením vlastnej vlády národnej jednoty pučista Roberto Micheletti naďalej vykonáva svoju nezákonnú a autoritatívnu činnosť. Európska únia musí jednoznačne odsúdiť tento postoj a vyzvať na okamžitý návrat prezidenta Zelayu do funkcie.
<P>
V súčasnej situácii nie je možné, aby voľby organizovala nezákonná diktatúra. Voľby 29. novembra nesmú byť uznané. Aj keď Organizácia amerických štátov už tak urobila, my musíme vyslanie pozorovateľov odmietnuť. Aj keď opozícia odstúpila, odmietame uznať výsledok volieb, ktoré sa stali bábkovými voľbami.
<P>
Znepokojujú nás mnohé prípady porušovania ľudských práv, o ktorých sme boli informovaní. Európa sa musí práve teraz jednoznačne postaviť na obranu demokracie. Odmietame akúkoľvek dohodu s nezákonnou vládou. Dohody GSP+ sa musia anulovať. Ak bude konflikt pokračovať, nadíde čas pre sankcie. Nesieme zodpovednosť za to, aby si milióny Hondurasanov mohli zvoliť demokraciu a aby sa Latinská Amerika nevrátila do éry vojenských prevratov.
<SPEAKER ID="280" NAME="Edvard Kožušník" LANGUAGE="CS">
Vážený pán predsedajúci, pani komisárka, veľmi si vážim kolegu pána Yañeza, dokonca som sledoval jeho kariéru, ale nemôžem súhlasiť so spôsobom, akým dnes použil slová Václava Havla, ktorého si v tomto Parlamente všetci vážia. Bol som jedným z miliónov ľudí na uliciach, keď Václav Havel hovoril z pódia a my sme stáli dole - ja som mal vtedy 18 rokov - a chceli sme len jednu vec, bez ohľadu na svoje politické názory: chceli sme slobodné voľby. To bolo heslo tej doby a myslím si, že to je heslo, na ktorom sa všetci zhodneme. Hovoríme o voľbách, pretože voľby sú demokracia. Podľa môjho názoru nie je situácia v Hondurase jednoduchá a určite ju nevyriešime len z pohľadu EÚ: musíme ju vnímať z globálneho pohľadu. Myslím si, že voľby by mali byť východiskom a že EÚ by tam mala mať svojich pozorovateľov, pretože sa budú konať voľby, a my musíme dúfať, že prebehnú demokraticky.
<SPEAKER ID="281" NAME="Ilda Figueiredo" LANGUAGE="PT">
Odsudzujeme vojenský prevrat, ktorý sa uskutočnil 28. júna v Hondurase, ako aj neustále porušovanie dohody z Tegucigalpy a San José z 30. októbra osobami, ktoré vykonali prevrat. Je neprijateľné, aby osoby, ktoré vykonali prevrat, očividne presadzovali stratégiu systematického naťahovania času a výhovoriek s cieľom oddialiť návrat ústavne zvoleného prezidenta Zelayu do funkcie.
<P>
Európska únia musí požadovať bezpodmienečný a okamžitý návrat prezidenta Zelayu do funkcie. Bez toho nie je možné pokračovať vo volebnom procese, pretože sa stane nerealizovateľným a nelegitímnym vzhľadom na to, že neexistujú minimálne podmienky, ktoré by občanom zaručovali všeobecné právo voliť priamo, tajne a bez nátlaku alebo akýchkoľvek hrozieb. Európska únia a tento Parlament musia jednoznačne odsúdiť a odmietnuť postoje osôb, ktoré uskutočnili prevrat. Musia tiež požadovať okamžité obnovenie demokracie v Hondurase a dohodnúť sa na tom, že európski pozorovatelia nebudú vyslaní, alebo že nebudú akceptovať výsledky volieb uskutočnených za týchto okolností.
<SPEAKER ID="282" NAME="Filip Kaczmarek" AFFILIATION="PPE">
(PL) Vážený pán predsedajúci, pani komisárka, voľby môžu byť východiskom z politickej krízy alebo slepej uličky. V Európe na to máme príklady z minulosti.
<P>
Príkladom sú voľby v Poľsku v roku 1989. Neboli to demokratické voľby. Boli to voľby, ktoré predstavovali politický kompromis, ale neboli to demokratické voľby. Boli rozhodujúce, špecifické a veľmi dôležité. Aby mohli voľby splniť takú špecifickú, pozitívnu úlohu, musia byť splnené určité podmienky. Základnou podmienkou je dôsledné dodržiavanie politických dohôd, ktoré umožnili, aby sa voľby vôbec uskutočnili. Najbežnejšou prekážkou dodržiavania dohôd sú otázky interpretácie dohodnutých záležitostí.
<P>
Aby sa zabránilo tomu, že rozdiely v interpretácii povedú ku konfliktu, je potrebné niečo osobitné, niečo, čo je sotva badateľné a ťažko definovateľné. Nevyhnutná je dobrá vôľa oboch strán sporu, a to platí aj pre prípad Hondurasu. Bez dobrej vôle oboch strán sa voľby vôbec neuskutočnia, alebo nesplnia nádeje, ktoré sa do nich vkladajú. Preto nalieham na dobrú vôľu, na zohľadnenie budúcnosti a napokon na zodpovednosť. To všetko je tým dôležitejšie, pretože v minulosti pán Zelaya a pán Micheletti urobili politické a právne chyby. Voľby vytvárajú príležitosť a nádej na nápravu týchto chýb. Som si istý, že si všetci želáme, aby sa tak stalo.
<P>
Voľby môžu byť pre demokratický Honduras rozhodujúce a pozitívne. Európska únia podporuje tento proces a je ním potešená. Všetci podporujeme tento proces, pretože veríme tomu, že demokracia a demokratizácia sú hodnoty, ktoré si zaslúžia toto úsilie. Václav Havel dnes v tomto Parlamente povedal, že zlu nemožno ustupovať, pretože zlo zo svojej podstaty využije každý ústupok vo svoj prospech. Súčasná situácia v Hondurase je dočasná a nemôže trvať dlho. Voľby sú príležitosťou na zmenu.
<SPEAKER ID="283" NAME="Emine Bozkurt" AFFILIATION="S&amp;D">
(NL) Vážený pán predsedajúci, prezident Zelaya, legálne zvolený prezident Hondurasu, bol 28. júna zvrhnutý armádou. Čo najrozhodnejšie odsudzujem tento vojenský prevrat. V Hondurase sa musia obnoviť demokratické zásady právneho štátu a musí sa to uskutočniť mierovou cestou, prostredníctvom dialógu.
<P>
Takmer pred dvoma týždňami - zhodou okolností práve vtedy, keď naša delegácia pre vzťahy s krajinami Strednej Ameriky navštívila tento región - sa zdalo, že po mesiacoch intenzívnych rokovaní sa v Hondurase pomocou dialógu dosiahla historická dohoda, ktorá by znamenala obnovu demokracie a právneho štátu, návrat legálne zvoleného prezidenta a vytvorenie vlády národnej jednoty a napokon zriadenie komisie na preskúmanie situácie. Táto dohoda - ak by sa zrealizovala - by preniesla legitimitu na nadchádzajúce voľby, ale momentálne sa nedodržiava.
<P>
Chcela by som vyjadriť želanie, aby sa jednotlivé strany v Hondurase vrátili za rokovací stôl, zrealizovali dosiahnutú dohodu a zvrátili vojenský prevrat prostredníctvom dialógu. Je to ich povinnosťou voči honduraskému ľudu, ktorý touto politickou krízou trpí najviac. Ak by sa nedosiahlo demokratické riešenie, vyzerá to momentálne tak, že voľby si nezískajú široké uznanie. To by malo ďalekosiahle dôsledky pre proces integrácie v Strednej Amerike a pre rokovania o asociačnej dohode, čo by znamenalo roky stagnácie, čím by utrpelo najmä obyvateľstvo.
<P>
Kolegom poslancom, ktorí už navrhujú uznať nadchádzajúce voľby, musím povedať toto: nesmieme Hondurasu, Strednej Amerike a zvyšku sveta vyslať signál, že tolerujeme prevrat. V súčasnosti musia všetci zúčastnení zamerať celú svoju energiu na obnovenie demokracie. Ak poslanci EP vopred vyjadria, že podporia voľby, ani Manuel Zelaya, ani Roberto Micheletti nebudú mať motiváciu vrátiť sa za rokovací stôl. Tým by sme sa stali súčasťou problému, nie jeho riešenia, a zahrali by sme do karát nedemokratických síl a nejednoty.
<SPEAKER ID="284" NAME="Willy Meyer" AFFILIATION="GUE/NGL">
(ES) Vážený pán predsedajúci, pani komisárka, blahoželám Európskej komisii a Rade k dosiahnutiu jednomyseľnosti spolu s medzinárodným spoločenstvom pri veľmi rozhodnom postoji k odsúdeniu prevratu, vojenského puču, a k podmieneniu medzinárodných opatrení bezpodmienečným návratom prezidenta Zelayu do funkcie.
<P>
Hlboko ľutujem skutočnosť, že tento Parlament ešte neodsúdil vojenský prevrat. Chcel by som poukázať na zodpovednosť najväčšej parlamentnej skupiny v Európe, Poslaneckého klubu Európskej ľudovej strany (kresťanských demokratov), ktorý dokonca aj v dnešnej rozprave naďalej považuje vodcov prevratu a legitímnu vládu za rovnocenných partnerov. Je neprijateľné, že tento Parlament ešte neodsúdil vojenský prevrat. Preto súhlasím s tým, že pozorovatelia nemôžu byť vyslaní a že výsledok novembrových volieb nemôže byť uznaný, pretože sa uskutočnia v podmienkach nedostatočnej slobody, pričom legitímny prezident je zatvorený na brazílskom veľvyslanectve.
<SPEAKER ID="285" NAME="Carlos José Iturgaiz Angulo" AFFILIATION="PPE">
(ES) Vážený pán predsedajúci, potešilo by ma, keby určití ľavicoví poslanci tohto Parlamentu, ktorí vyslovujú rezolútne odsúdenia Hondurasu, vyslovili podobne rozhodné odsúdenie udalostí, ku ktorým prichádza na Kube, alebo konania pána Cháveza vo Venezuele a Latinskej Amerike, pretože niektorí ľudia si, žiaľ, väčšmi želajú a podporujú Berlínsky múr, stalinské čistky a dokonca Leninovu múmiu než demokratické voľby v niektorej krajine, v tomto prípade v Hondurase. Vychádzajúc z uvedeného by sme sa mali s ohľadom na nadchádzajúce voľby vážne zamyslieť nad tým, čo sa stalo v tejto stredoamerickej krajine.
<P>
Vážený pán predsedajúci, prezidentské voľby v Hondurase boli vyhlásené pred 16 mesiacmi. Členovia volebného súdu, orgánu zodpovedného za prípravu volieb, boli vymenovaní pred 28. júnom, to znamená počas úradovania pána Zelayu. Šesť prezidentských kandidátov prešlo primárnymi voľbami a väčšina kandidátov chce, aby sa voľby v Hondurase uskutočnili.
<P>
Prečo teda niektorí ľudia nechcú uznať volebný proces, ak bol prirodzeným výsledkom vývoja bez ohľadu na to, či bol pán Zelaya v Hondurase vo funkcii?
<P>
Vyjednávači oboch strán sa 30. októbra podpisom dohody zaviazali, že budú hľadať riešenie krízy, to je pravda. Dohoda obsahovala súbor kľúčových bodov, ktoré podporovali obe strany. Predstavitelia rokujúci v mene zvrhnutého prezidenta Zelayu však nestanovili, kto má stáť na čele vlády jednoty.
<P>
Je preto jasné, že Európska ľudová strana je za to, aby sa voľby konali, a to za podmienok transparentnosti, demokracie a slobody, a my ich podporíme pozorovateľmi z našej skupiny. Nezabúdajme, že žiadosť o ich vyslanie predložil sprostredkovateľ Óscar Arias, prezident Kostariky. Na otázku delegácie pre Strednú Ameriku odpovedal, že je potrebné ich vyslať, pretože samotná nadácia Óscara Ariasa vyšle do Hondurasu pozorovateľov. Presne to urobíme, pretože o to žiada aj medzinárodný sprostredkovateľ Óscar Arias.
<SPEAKER ID="286" NAME="Bogusław Sonik" AFFILIATION="PPE">
(PL) Vážený pán predsedajúci, myslím, že voľby 29. novembra sú pre Honduras príležitosťou, a Európsky parlament je povinný vyslať pozorovateľov na tieto voľby. Nemá to byť preto, aby ich legitimizovali, ako tvrdí ľavica, pretože to by bolo nezákonné, ale preto, aby videli, ako voľby prebehnú.
<P>
Zároveň by som chcel povedať, že Honduras je vzdialený len hodinu letu od Kuby, od Havany. Tam sa už 50 rokov neuskutočnili žiadne voľby. Kube vládne komunistický tyran, ktorý zatvára všetkých oponentov do väzenia. Európsky parlament často žiadal o ich prepustenie a dokonca udelil Sacharovovu cenu skupine Ženy v bielom, ale Fidel Castro im nedovolil navštíviť Európsky parlament, aby si pre cenu prišli. Želal by som si, aby Komisia, Rada a ľavá strana tohto Parlamentu žiadali práva a slobody pre občanov Kuby s rovnakou rozhodnosťou.
<SPEAKER ID="287" NAME="Ricardo Cortés Lastra" AFFILIATION="S&amp;D">
(ES) Vážený pán predsedajúci, dámy a páni, chcel by som vyjadriť svoje mimoriadne obavy týkajúce sa nedodržiavania dohody zo San José. Na stretnutí Euro-latinskoamerického parlamentného zhromaždenia, ktoré sa konalo koncom októbra v Paname, sme opakovane odsúdili vojenský prevrat a vyjadrili podporu sprostredkovateľskému úsiliu OAŠ.
<P>
Musíme opätovne naliehať na presadzovanie mieru a dialógu. Situácia v Hondurase je kritická nielen politicky, ale aj zo sociálneho a hospodárskeho hľadiska. Je potrebné zabrániť tomu, aby sa v procese riešenia politického konfliktu neodsúvalo ďalej riešenie problémov, ako napr. chudoby, hospodárskej krízy a vonkajšieho zadlženia.
<P>
Práve teraz nastal čas, aby Európsky parlament prejavil svoju bezpodmienečnú podporu demokracii, právnemu štátu a rešpektovaniu ľudských práv a návratu pána Zelayu do funkcie ako nevyhnutného predpokladu legitímnosti volebného procesu.
<SPEAKER ID="288" NAME="Ulrike Lunacek" AFFILIATION="Verts/ALE">
(DE) Vážený pán predsedajúci, v tento deň, keď Václav Havel hovoril v tomto Parlamente o slobode, za ktorú sa pred 20 rokmi bojovalo vo východnej Európe, by som sa chcela opýtať všetkých tých z Poslaneckého klubu Európskej ľudovej strany, ktorí sa dnes vyslovili za to, aby Európska únia vyslala pozorovateľov do Hondurasu, čo by boli urobili, keby pred vyše 20 rokmi Európska únia bola vyhlásila, že vyšle volebných pozorovateľov, aby monitorovali nelegitímne voľby v ich krajine - keď každý hovoril, že tam nie je sloboda, že vládne klíma násilia a že vládne neistota. Čo by ste boli pred 20 rokmi povedali, keby bola EÚ vyhlásila: "Áno, vyšleme tam volebných pozorovateľov, pretože režim, ktorý je práve pri moci, hovorí, že to je v poriadku?"
<P>
Všetci by ste boli povedali, že by bolo nezákonné, aby tam Európska únia vyslala volebných pozorovateľov. Z tohto dôvodu, dámy a páni z EPP, vás dnes žiadam, aby ste presne také isté kritériá uplatnili aj na súčasnú situáciu v Hondurase. Inými slovami, nevysielajte volebných pozorovateľov na nelegitímne voľby.
<P>
Som vďačná Komisii, že zastáva presne tento postoj.
<SPEAKER ID="289" NAME="Catherine Ashton">
členka Komisie. - Vážený pán predsedajúci, budem pomerne stručná, nie preto, žeby som neuznávala dôležitosť tejto veci, ale skôr pre neskorú hodinu.
<P>
S veľkým záujmom som vnímala zanietenie, s ktorým poslankyne a poslanci predniesli svoje prejavy, ako aj vyjadrené obavy týkajúce sa vzťahu, ktorý musíme v krátkej dobe rozvinúť s touto mimoriadne chudobnou krajinou, ktorá sa musí, otvorene povedané, čo najrýchlejšie vrátiť do normálu.
<P>
Obavy, ktoré vyjadrili poslankyne a poslanci rôznych presvedčení a ktoré sa týkajú úlohy, ktorú my z Európskej únie zohrávame v nadchádzajúcich voľbách a nasledujúcich týždňoch, sú oprávnené. Túto otázku predložím svojim kolegom a spolu ju prediskutujeme.
<P>
Podľa môjho názoru je veľmi dôležité - a to nie je žiadne prekvapenie -, že pokračujeme vo veľmi pozornom monitorovaní situácie v Hondurase, aby sme vedeli, čo sa deje, a prijali potrebné opatrenia a poskytli podporu s cieľom pokúsiť sa čo najrýchlejšie dosiahnuť mierové riešenie krízy.
<P>
Ako som povedala, ide o chudobnú krajinu. Riešenie tejto krízy sa malo nájsť už dávno a veľmi vítam podporu, ktorú Komisii prejavili poslankyne a poslanci za prácu, ktorú sa snažíme vykonať pri dosahovaní tohto cieľa a pri zohrávaní našej úlohy s cieľom zabezpečiť, aby sa Honduras čo najrýchlejšie vrátil k stabilite.
<SPEAKER ID="290" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="984" NAME="Daciana Octavia Sârbu  " AFFILIATION="S&amp;D">
písomne. - Veľká časť rozpravy o Hondurase sa, pochopiteľne, zameriava na politickú krízu, no jej účinky výrazne presahujú oblasť politiky. Honduras je druhou najchudobnejšou krajinou Latinskej Ameriky a hospodárske a sociálne dôsledky politickej krízy pôsobia na 70 percent obyvateľstva, ktoré už aj tak žije v chudobe. Cestovný ruch sa takmer zastavil, pozastavenie zahraničnej pomoci má priamy dosah na verejné investície a preplnené a slabo vybavené nemocnice sa horko-ťažko snažia vyrovnať nielen s bežnými problémami spôsobenými zlou hygienou, podvýživou a chorobami, ale teraz aj s obeťami rastúceho násilia v uliciach vrátane bitiek, či dokonca úmrtí, za ktoré zodpovedajú vládne sily. Organizácie v oblasti ľudských práv a rozvoja nemôžu vykonávať svoju hodnotnú prácu, pretože ich pracovníci nie sú chránení bežnými ústavnými právami. Namiesto toho musia dodržiavať zákaz nočného vychádzania, sú vystavení zadržiavaniu bez obvinenia a iným porušeniam osobných slobôd. Táto kríza ďaleko presahuje politický pat a súboje medzi kľúčovými politickými osobnosťami. Zasahuje obyčajných ľudí, ktorých každodenný boj o prežitie sa počas uplynulých štyroch mesiacov ešte väčšmi sťažil. Je potrebné vyvinúť maximálne úsilie, aby sa uskutočnili slobodné a spravodlivé voľby a aby sa obnovili ústavné práva a zahraničná pomoc s cieľom zmierniť utrpenie obyčajných ľudí.
