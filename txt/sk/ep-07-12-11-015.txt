<CHAPTER ID="015">
Výročná správa Európskej únie o ľudských právach (rozprava) 
<SPEAKER ID="248" NAME="Predsedajúci">
Ďalším bodom sú vyhlásenia Rady a Komisie o výročnej správe Európskej únie o ľudských právach.
<SPEAKER ID="249" NAME="Manuel Lobo Antunes">
výkonný predseda Rady. - (PT) Pán predsedajúci, pani komisárka, dámy a páni, je pre mňa veľkou cťou, že tu dnes môžem byť a stať sa svedkom tejto diskusie o deviatej výročnej správe Európskej únie o ľudských právach. Táto správa sa týka obdobia od 1. júla 2006 do 30. júna 2007 a bola formálne predstavená Európskemu parlamentu dňa 26. novembra v Bruseli.
<P>
Rovnako ako v predchádzajúcich rokoch je aj táto deviata výročná správa Európskej únie o ľudských právach skutočne spoločnou správou pripravenou predsedníctvom, Európskou komisiou a generálnym sekretariátom Rady. Účelom tejto správy je poskytnúť prehľad o práci Európskej únie vzťahujúcej sa na ľudské práva počas fínskeho a nemeckého predsedníctva. Cieľom správy je znázorniť, ako sú spoločné hodnoty, na ktorých je EÚ založená, transformované do konkrétnych činností spojených s ľudskými právami v ich bilaterálnych vzťahoch s tretími krajinami, na multilaterálnych fórach a vo vzťahu k mnohým tematickým otázkam. Druhým cieľom tejto správy je zaistiť transparentnosť v činnostiach EÚ spojených s ľudskými právami, a takisto zaistiť zviditeľnenie týchto početných a nesmierne dôležitých činností.
<P>
Teraz by som rád vyzdvihol najpozoruhodnejšie všeobecné aspekty politiky EÚ v oblasti ľudských práv za sledované obdobie. Ide o tieto: uskutočnenie pokynov EÚ k ľudským právam - ako viete, už máme usmernenia o boji proti mučeniu, trestu smrti, usmernenia týkajúce sa ochrancov ľudských práv a detí v ozbrojených konfliktoch; vytvorenie nových, komplexnejších usmernení EÚ k právam dieťaťa, pôvodne zameraných na otázku násilia voči deťom; prvý rok fungovania Rady OSN pre ľudská práva; zavŕšenie procesu inštitucionálneho budovania tohto nového orgánu a, napokon, začleňovanie ľudských práv do všetkých aspektov politík EÚ vrátane krízového riadenia v operáciách a misiách európskej bezpečnostnej a obrannej politiky.
<P>
Aj keď štruktúra tejto správy z veľkej časti kopíruje rovnaký formát ako minulý rok, tohtoročné vydanie sa usiluje o dodatočné zameranie na analýzu, aby mohlo poskytnúť komplexnejší a zásadný súhrn vplyvov a účinnosti pôsobenia EÚ v oblastiach ľudských práv a demokratizácie. Toto zameranie na analýzu vyplýva z návrhov Európskeho parlamentu, ktoré sú zahrnuté v aprílovej správe vypracovanej pánom Coveneyim.
<P>
Táto správa teda predstavuje činnosti EÚ v oblasti ľudských práv z pohľadu témy, ako aj z pohľadu jednotlivých krajín. Tento rok pribudli dve nové časti: jedna o politike susedstva a druhá o slobode náboženstva a viery. Chceli sme týmto spôsobom zdôrazniť dôležitosť, ktorú prikladáme boju proti neznášanlivosti na základe viery alebo náboženského presvedčenia.
<P>
Výročná správa obsahuje komentáre k uzneseniu Valného zhromaždenia Organizácie Spojených národov o tejto téme, ktoré na jeho zasadnutí v roku 2006 podporila Európska únia. Môžem vás s radosťou informovať, že sme tento rok opäť podporili uznesenie o neznášanlivosti na základe náboženského presvedčenia alebo viery, ktoré bolo prijaté na základe konsenzu v treťom výbore OSN.
<P>
Na zasadnutí Rady OSN pre ľudské práva, ktoré bolo otvorené včera, 10. decembra v Ženeve, bude predstavené ďalšie uznesenie o náboženskej neznášanlivosti. Jeho cieľom je najmä obnoviť mandát zvláštneho spravodajcu. Dúfame, že aj toto uznesenie bude prijaté na základe konsenzu. Správa takisto obsahuje komplexnejšiu časť o činnostiach Európskeho parlamentu zameraných na presadzovanie a ochranu ľudských práv a demokracie, najmä prostredníctvom uznesenia, ale takisto vypočutí a diskusií organizovaných v Podvýbore pre ľudské práva, Výbore pre zahraničné veci a Výbore pre rozvoj a so zástupcami tretích krajín.
<P>
Zásadný prínos Európskeho parlamentu nášmu spoločnému úsiliu pri presadzovaní a ochrane ľudských práv je nepopierateľný. Správa sa takisto zmieňuje o mechanizmoch vytvorených v rámci EÚ s cieľom zaručiť úctu k ľudským právam a ich ochranu. V tomto smere by sa mala uviesť zmienka o založení Agentúry pre základné práva 1. marca tohto roku, ktorá nahrádza Európske stredisko pre monitorovanie rasizmu a xenofóbie. Správa okrem iných činností vyzdvihuje kroky prijaté s cieľom uvádzať do praxe usmernenia Európskej únie týkajúce sa ľudských práv.
<P>
Rád by som začal zmienkou o krokoch prijatých v priebehu tohto roka s cieľom uviesť do praxe usmernenia na boj proti trestu smrti. Vďaka spolupráci s krajinami vo všetkých regiónoch dala Európska únia skutočný impulz kampani za zrušenie trestu smrti. V priebehu vykazovaného obdobia prijala Európska únia množstvo krokov týkajúcich sa trestu smrti a pokúsila sa presvedčiť krajiny na zmenu ich postoja k tejto téme, a takisto sa snažila zachrániť ľudské životy. Práve tieto pokyny takisto tvorili kontext vyhlásenia o treste smrti, ktoré sme v roku 2006 predložili Valnému zhromaždeniu Organizácie Spojených národov, ktorého výsledkom bolo prijatie rezolúcie proti trestu smrti 15. novembra tohto roku.
<P>
Upevnili sme aj náš postoj proti mučeniu v kontexte usmernení a pokračovali sme v zlepšovaní realizácie usmernení týkajúcich sa detí v ozbrojených konfliktoch a takisto obrancov ľudských práv. Európska únia v tomto roku takisto prijala novú iniciatívu a vytvorila súbor usmernení k právam dieťaťa, ktoré budú s veľkou pravdepodobnosťou Radou prijaté na konci tohto roku.
<P>
Jadrom správy sú aj naďalej činnosti EÚ v oblasti spoločnej zahraničnej a bezpečnostnej politiky, rozhovory o ľudských právach s rôznymi krajinami a konzultácie trojky. V správe sú uvedené informácie o vývoji politík a akcií vo vzťahu k 20 rôznym tematickým otázkam, nielen vrátane tých oblastí, kde EÚ prijala usmernenia k ľudským právam, ale takisto iným tematickým otázkam, ako sú práva žien, práva detí, boj proti rasizmu a obchodovanie s ľuďmi.
<P>
Správa zahŕňa analýzu činností EÚ v susediacich krajinách a poskytuje prehľad činností EÚ v medzinárodných organizáciách. V tomto ohľade by som vám pripomenul, že obdobie analyzované v tejto správe sa kryje s prvým rokom činnosti Rady OSN pre ľudské práva, ku ktorej práci Európska únia aktívne prispela.
<P>
Ďalšou prioritou pre EÚ vo vzťahu k ľudským právam bolo, rovnako ako v predošlých rokoch, začlenenie ľudských práv do všetkých aspektov politík EÚ. Mám na mysli plánovanie a plnenie krízového riadenia operácií a misií v rámci európskej bezpečnostnej a obrannej politiky a pridelenie špeciálnych poradcov pre ľudské práva a rovnosť mužov a žien do misií. Mandáty špeciálnych zástupcov Európskej únie sa teraz takisto stali konkrétnymi usmerneniami v tejto oblasti.
<SPEAKER ID="250" NAME="Benita Ferrero-Waldner">
členka Komisie. - Pán predsedajúci, takisto vítam túto správu Európskej únie, ktorá je spoločnou správou Rady a Európskej komisie. Tí z vás, ktorí boli prítomní, keď som tu po prvý raz hovorila ako komisárka, budú vedieť, že bolo vždy mojím prianím, aby sme sa touto otázkou zaoberali spoločne. Rada by som takisto poďakovala tým kolegom v Parlamente, ktorí do tejto našej správy prispeli. V konečnom dôsledku ide o veľmi dobrý dokument, ktorý vyjadruje to, čo máme povedať, a ukazuje, čo robíme v oblasti ľudských práv.
<P>
Svet včera oslávil Medzinárodný deň ľudských práv, ktorý je tento rok zvlášť dôležitý, pretože pripomína začiatok osláv na pripomenutie si 60. výročia prijatia Všeobecnej deklarácie ľudských práv. Bol to prvý krok k založeniu komplexného medzinárodného rámca pre ochranu ľudských práv, po ktorom teraz, v priebehu posledných desaťročí, nasleduje impozantná kodifikácia medzinárodných zákonov v oblasti ľudských práv.
<P>
Dnešnou výzvou je prejsť od plnenia k realite, a to v celosvetovom meradle. Napríklad odsúdeniahodné situácie týkajúce sa ľudských práv v Mjanmarsku, v Sudáne/Dárfúre, Iráne a Zimbabwe sú tvrdou pripomienkou náročnej úlohy, pred ktorú sme postavení a ktorej dôležitosť nám dnes objasnil laureát Sacharovovej ceny, pán Osman. Jasne nám ukázal cestu.
<P>
Rada by som vás upozornila na štyri kľúčové udalosti, ktoré zvlášť poznamenali činnosti Európskej únie za posledné roky. Po prvé sme boli svedkami dôležitých zmien v rámci systému Organizácie Spojených národov v oblasti ľudských práv. Fáza inštitucionálneho budovania Rady OSN pre ľudské práva bola viac-menej úspešne dokončená a existuje dôvod na opatrný optimizmus, za predpokladu že sa Rada bude včas zapodievať porušovaním ľudských práv, nech k nemu dôjde kdekoľvek a kedykoľvek.
<P>
V tomto ohľade sme boli potešení, že na základe iniciatívy EÚ, Rada OSN pre ľudské práva urobila kroky na riešenie hrubého porušovania ľudských práv v Mjanmarsku, a takisto v Sudáne/Dárfúre. Okrem toho vítame aj vytvorenie systému univerzálnej pravidelnej revízie, ktorý od budúceho roku takisto umožní pravidelné dôkladné vyšetrenie stavu dodržiavania ľudských práv v každom členskom štáte OSN.
<P>
Aj keď bola vytvorená Rada OSN pre ľudské práva, tretí výbor Valného zhromaždenia Organizácie Spojených národov, samozrejme, ostáva rovnocenne dôležitým fórom pre otázky ľudských práv. Európska únia bude aj naďalej tento výbor plne využívať na navrhovanie tematických uznesení, ako aj uznesení týkajúcich sa jednotlivých krajín. Na tohtoročnom zasadnutí sa podarilo dosiahnuť mimoriadny úspech - menovite bolo po prvý raz prijaté uznesenie vyzývajúce na moratórium na používanie trestu smrti. Vďaka iniciatíve EÚ a budovaniu koalície naprieč regiónmi znamená historické odsúdenie trestu smrti zásadný krok v budovaní medzinárodného konsenzu orientovaného na jeho konečné odstránenie.
<P>
Po druhé sú jedným z najdôležitejších nástrojov, ktoré máme k dispozícii na nastolenie otázok ľudských práv s tretími krajinami, dialógy o ľudských právach. Umožňujú nám takisto upozorňovať na konkrétne obavy týkajúce sa ľudských práv v prípade partnerskej krajiny, vydávať odporúčania na zlepšenie, a takisto diskutovať o možných spôsoboch presadzovania reformy prostredníctvom vzdelávacích projektov a spolupráce. Za posledný rok došlo k podstatnému zvýšeniu počtu dialógov o ľudských právach.
<P>
V súčasnosti vedieme dialógy približne s 25 partnerskými krajinami. Napríklad sme nadviazali dialóg o ľudských právach s väčšinou európskych susediacich krajín a úvodné stretnutia boli celkovo - a niekedy veľmi - konštruktívne.
<P>
Prvé kolo dialógov odborníkov na otázky ľudských práv vrátane dialógu s Africkou úniou otvorilo nové možnosti pre spoločnú prácu s africkým kontinentom v oblasti ľudských práv. V máji 2007 viedla Európska únia prvý dialóg o ľudských právach s Uzbekistanom a stratégia EÚ pre strednú Áziu predpokladá nadviazanie takých dialógov so všetkými krajinami strednej Ázie.
<P>
Pretože sa však počet dialógov zvyšuje, musíme byť opatrní, aby sme zaistili dôslednosť a účinnosť - čo je bod, ktorý Európsky parlament správne zdôraznil vo svojom uznesení zo 6. septembra 2007.
<P>
Po tretie dovoľte, aby som sa vrátila k pokynom EÚ k ľudským právam: mám radosť - a predsedníctvo Rady si to už všimlo -, že sa v roku 2007 prijali nové pokyny na presadzovanie a ochranu práv dieťaťa, spoločne s realizačnou stratégiou. Ako prvou prioritou sa budeme podľa týchto pokynov zaoberať zásadnou otázkou násilia páchaného na deťoch.
<P>
Rovnako ako v prípade všetkých pokynov EÚ ide, samozrejme, o realizáciu, ktorá má význam. Európska únia je aktívna najmä podľa pokynov na boj proti trestu smrti, mučeniu a zlému zaobchádzaniu, a to prostredníctvom početných všeobecných diplomatických demaršov, ale takisto mnohých konkrétnych oficiálnych protestov proti jednotlivým prípadom trestu smrti alebo mučenia v mnohých tretích krajinách. O týchto záležitostiach budeme systematicky hovoriť v priebehu politických dialógov vedených pri schôdzkach s tretími krajinami.
<P>
Nakoniec sa musím zmieniť o európskom nástroji na demokraciu a ľudské práva (EIDHR), ktorý je zavedený od januára 2007. EIHDR nám umožňuje poskytovať finančné prostriedky priamo pre organizácie občianskej spoločnosti po celom svete, bez zásahu vlád. Tento nástroj sa stal zásadným prostriedkom posilňovania organizácií pôsobiacich v teréne po celom svete, bez ktorých by ľudské práva ani demokracia nemohli rozkvitať. EIDHR kladie nový dôraz na presadzovanie demokracie a takisto nám umožňuje poskytovať pomoc akciám na podporu pokynov EÚ k ľudským právam.
<P>
Ďalšou inováciou je, že je teraz možné mobilizovať prostriedky na pomoc obrancom ľudských práv, ktorí sa ocitnú v dôsledku svojich činností v nebezpečenstve. Celkom bude v rámci tohto nástroja každý rok k dispozícii 140 miliónov EUR a prvé výzvy na predkladanie projektov sú teraz otvorené.
<P>
Čas mi dnes dovolí sa iba letmo dotknúť týchto niekoľkých bodov. Myslím si však, že už len geografický záber našich činností v oblasti ľudských práv a rozsah tematických otázok, o ktorých sa v správe píše, nemôže neurobiť dojem na každého čitateľa tejto dobrej a zaujímavej správy.
<P>
Okrem tém, o ktorých som sa už zmienila, by som rada uviedla, že Európska únia už bola aktívna v takých rôznorodých záležitostiach, ako sú presadzovanie členstva Medzinárodného trestného dvora (ICC), práva žien a práva osôb so zdravotným postihnutím.
<P>
Rok 2007 bol rokom úspechov. Napriek tomu sme si však vedomí, že porušovanie ľudských práv ostáva endemické po celom svete. V tomto roku 60. výročia Všeobecnej deklarácie ľudských práv budeme, samozrejme, pokračovať v našom úsilí zaistiť, aby sa práva, ktoré sú v tejto deklarácii obsiahnuté, napokon stali realitou pre všetkých z nás.
<SPEAKER ID="252" NAME="Laima Liucija Andrikienė" LANGUAGE="LT">
Najprv by som chcela poďakovať všetkým, ktorí pripravili túto výročnú správu. Na tento dokument sa tešil Európsky parlament a tiež Rada OSN pre ľudské práva, Rada Európy a mimovládne organizácie, ktoré pokračujú v práci v oblasti ochrany ľudských práv, čo je nesmierne dôležitý dialóg. Hovorím o dialógu Európskeho parlamentu, jeho podvýboru pre ľudské práva a Rady OSN pre ľudské práva, spoločností a skupín, ktoré v nich pôsobia.
<P>
Súhlasím s myšlienkami, ktoré vyjadrila krajina predsedajúca Rade EÚ a pani komisárka. Chcela by som však poukázať na niekoľko bodov.
<P>
Výročná správa je podrobným prehľadom krokov EÚ v oblasti ľudských práv, ktoré vykonala na celom svete. V správe sa uvádzajú činností členských štátov EÚ, Komisie a Európskeho parlamentu. Správa podáva prehľad o situácii v určitých oblastiach sveta, ale myslím si, že v správe chýba niekoľko záležitostí, ktoré by jej hodnotu ešte zvýšili.
<P>
Predovšetkým v nej chýba hodnotenie politiky EÚ v oblasti ľudských práv. Bolo by dobré sa na konci roku dozvedieť názor Rady a Komisie na výsledky a účinok spomínaných opatrení. Takáto analýza by mala omnoho väčšiu cenu, ako uvedenie akokoľvek dlhého zoznamu prijatých opatrení. Prehľad orientovaný na výsledky, ktorý by mal poukázať na všetky opatrenia, ktoré EÚ prijala v oblasti ľudských práv a označiť tie, ktoré sa ukázali ako bezvýznamné . Týka sa to aj jednotlivých prípadov uvedených v správe: aké výsledky Európska únia v skutočnosti dosiahla? Nemohlo sa stať, že naša taktika a činnosti nepriniesli žiadne výsledky alebo mali dokonca negatívne následky?
<P>
Na druhej strane mi chýba jasnejšie vysvetlenie práce Európskeho parlamentu a odporúčaní uznesení, ktoré sme prijali. Pre Európsky parlament by bolo prínosom, keby mal informácie o tom, ktoré z jeho odporúčaní zobrali Komisia a Rada do úvahy, ktoré z nich sa realizovali a aké výsledky sa dosiahli.
<SPEAKER ID="253" NAME="Raimon Obiols i Germà">
v mene skupiny PSE. - (ES) Vážený pán predsedajúci, rád by som uviedol tri stručné poznámky k tejto deviatej správe a potom sa v krátkosti zamyslel nad budúcimi správami.
<P>
Tieto poznámky sú pozitívne. Najprv by som chcel povedať, že napriek tomu, že správa sa riadi štruktúrou predchádzajúcich verzií, venuje veľkú pozornosť podrobnej analýze. Niektoré otázky sa skúmajú dokonca z dvoch hľadísk: zemepisného a tematického. To je pozitívny prvok.
<P>
Druhým pozitívnym prvkom správy je zvýšený dôraz na zrušenie trestu smrti, mučenia, na práva dieťaťa a väčší záujem o ochranu obhajcov ľudských práv.
<P>
Tešiť by nás mal aj zvýšený záujem o osobitnú zraniteľnosť žien v situáciách zneužívania a z toho vyplývajúcu potrebu posilnenia ich ochrany.
<P>
Moja tretia poznámka je, že táto správa hovorí o prvom roku Rady OSN pre ľudské práva. Európska únia hrala aktívnu úlohu pri zavádzaní mechanizmu všeobecného pravidelného preskúmania, a to by mohlo vytvoriť určité veľmi pozitívne synergie.
<P>
Nakoniec by som sa rád podelil o úvahu, ktorá sa čiastočne zhoduje s myšlienkami pani Andrikienėovej. Každý rok robíme pokrok zameraný na stanovenie omnoho komplexnejšej diagnózy, ale ešte stále je pred nami dlhá cesta, ktorú musíme prejsť, kým premeníme tieto podrobné a náročné analýzy do hmatateľnejších a účinnejších výsledkov opatrení Európskej únie.
<P>
Znamená to teda, že musíme vytvoriť koncepčné a analytické prostriedky, ktoré nám umožnia hodnotiť naše vlastné nástroje. Máme pocit, že spôsob, ktorým pristupujme k dialógu s tretími krajinami, podmienenosť, výrazy, ktoré používame, keď sa vyjadrujeme proti určitým situáciám, uplatňovanie dvojakého metra podľa veľkosti a strategického významu tej, ktorej krajiny, to všetko by sa malo dôkladne preskúmať a dúfame, že sa to vezme do úvahy v budúcich verziách našich výročných správ.
<P>
(potlesk)
<SPEAKER ID="254" NAME="Sarah Ludford">
v mene skupiny ALDE. - Vážený pán predsedajúci, myslím si, že Európsky parlament udelením Sacharovovej ceny za slobodu myslenia impozantnému pánovi Salihovi Mahmoudovi Osmanovi urobil veľmi dobrý prvý krok smerom k oslavám 60. výročia Všeobecnej deklarácie ľudských práv.
<P>
Ten nám však povedal, že neplníme svoje povinnosti a neposkytujeme ochranu ľuďom z Dárfúru a že EÚ musí do tohto úsilia vložiť svoje odhodlanie a zdroje vrátane vojenských jednotiek. Ako je možné, že EÚ, ktorá hlása ľudské práva pripustí vraždu 600 000 ľudí a vysídlenie štyroch miliónov? Európska únia musí budovať svoju schopnosť zasahovať v krízových situáciách, ako je táto. Bez činov sú naše slová o presadzovaní spoločných hodnôt iba prázdne reči. Myslím si, že veľa mojich voličov a trpiacich ľudí v Dárfúre muselo byť prekvapených pri pohľade na vedúcich predstaviteľov EÚ, ktorí sa minulý týždeň zúčastnili na koktailových recepciách s prezidentmi Zimbabwe a Sudánu.
<P>
Hlavným nedostatkom správy Komisie a Rady o ľudských právach za rok 2007 je, že v nej chýba akákoľvek reakcia na odhalenia o tajných dohodách vlád EÚ o mimoriadnom vydávaní osôb, hlavne reakcia Parlamentu. V správe sa hovorí, že EÚ bola aktívna v súvislosti s problémom mučenia. Ako je potom možné, že EÚ, ktorá obhajuje ľudské práva a usiluje sa o odstránenie mučenia neponúkla žiadnu skutočnú zodpovednosť alebo vyšetrenie pravdy o svojom vlastnom zapojení do tohto barbarstva, ale iba nič nehovoriace odmietnutia a neurčité ubezpečenia. Podpísanie Charty základných práv v tomto týždni, ktoré je vítané najmä preto, že po prvý krát bude v medzinárodnom nástroji týkajúcom sa ľudských práv zakázaná diskriminácia z dôvodu sexuálnej orientácie znie nedôveryhodne, keď sa v praxi stretávame s pokrytectvom.
<P>
A nakoniec pán Osman tiež varoval, že spravodlivosť a zodpovednosť sa nesmú oslabovať politickým obchodovaním a že sa musí preseknúť kruh beztrestnosti. Myslím, že toto varovanie môžeme aplikovať na súčasnú situáciu na Balkáne. Európska únia sa nesmie dať Srbskom vydierať, aby podpísala dohodu o pridružení, ako úplatok za stratu Kosova, kým nebudú Ratko Mladić a Radovan Karadžić predvedení do Haagu. Nemôžeme zmiesť zo stola rozsudok hlavnej žalobkyne z Haagu, Carly Del Ponteovej, podľa ktorého srbská vláda neodovzdala Mladića a Karadžića spravodlivosti úmyselne. Nemôžeme Srbsko odmeniť za to, že nebude reagovať na Kosovo násilím.
<SPEAKER ID="255" NAME="Konrad Szymański" LANGUAGE="PL">
Vážený pán predsedajúci, ochrana ľudských práv by mala byť záležitosťou svedomia a nie snahou držať krok s čímkoľvek, čo je náhodou poslednou intelektuálnou módou. Preto vyzývam, aby Európska únia v tejto oblasti pristupovala s väčšou citlivosťou k otázke náboženskej slobody. Svedomie veriacich je vystavené útokom stále častejšie a tento problém teraz dosiahol dramatické rozmery.
<P>
Mohol by som uviesť Čínu, Barmu, Severnú Kóreu, Irán, Sudán, Eritreu, Vietnam, a tiež Rusko, Saudskú Arábiu, Uzbekistan a Kubu. Je to dosť dlhý zoznam? Preto je teda zarážajúce, že tomuto problému sa najmä v prvej časti správy venuje tak málo pozornosti. Vítam skutočnosť, že v našom programe sa uprednostnili otázky práv dieťaťa a rodové otázky, ale ľutujem, že sa nevenovala dostatočná pozornosť slobode náboženského vyznania. Môže sa to vysvetľovať ako známka toho, že niektorí ľudia v Európe majú predsudky voči viere per se.
<P>
Európska únia by mala naliehavo vypracovať všeobecné usmernenia pre oblasť slobody náboženského vyznania. Sloboda náboženského vyznania je ľudským právom, ktoré sa v súčasnom svete najčastejšie beztrestne porušuje.
<SPEAKER ID="256" NAME="Hélène Flautre">
v mene skupiny Verts/ALE. - (FR) Vážený pán predsedajúci, vítam túto výročnú správu. Je to dôležitá práca, ktorá nám prináša komplexný pohľad na iniciatívy uskutočnené počas jedného roka a dvoch predsedníctiev s cieľom vykonávať politiku EÚ v oblasti ľudských práv. Samozrejme, že to nie je žiadny priemerný úspech: je to praktický nástroj a referenčný dokument.
<P>
Preto si myslím, že pani Andrikienėová má pravdu. Správe chýba určitá miera objektívneho hodnotenia, analýzy a kritického ducha a z otázok, ktorými sa zaoberá nerobí žiadne závery a chýbajú v nej akékoľvek odporúčania. Úspechy alebo prehry tejto politiky nie sú v správe dostatočne rozpracované. Dúfam a som presvedčená, že práca poslancov na správe, ktorú má Parlament vypracovať taká bude: ich práca sa musí uberať týmto smerom.
<P>
V tejto správe sú tiež určité miesta, ktoré sú znepokojujúco tiché. Ako spomenula pani Ludfordová, časť o ľudských právach v súvislosti s bojom proti terorizmu našťastie končí odkazom na prácu Parlamentu o letoch CIA a mimoriadnom vydávaní osôb, ale nehovorí nič o tom, že Rada neurobila dostatočné kroky pri vedení vyšetrovaní, obvinení tých, ktorí nesú zodpovednosť a v oblasti odškodnenia obetí, ktoré boli nespravodlivo premiestnené, väznené alebo mučené urobila dokonca ešte menej.
<P>
Podobne časť o azyle a migrácii nehovorí nič o rozsiahlom porušovaní práv prisťahovalcov, nie je v nej žiadne hodnotenie vykonania série readmisných dohôd, nič o správe hraníc vojenského charakteru, nič o tisícoch ľudí, ktorí zomierajú pri pokuse dosiahnuť naše brehy, hoci práca poslancov na týchto otázkach je rozsiahla a pravidelná.
<P>
Pri čítaní tejto správy nemôže človek pochopiť ani dôvody, prečo naše členské štáty zaujali veľmi zahanbujúci postoj voči našim partnerom a voči medzinárodnému právu, keď otvorene odmietli ratifikovať dohovor o migrujúcich pracovníkoch a ich rodinách. Naša vnútorná politika vzhľadom na tieto otázky má vplyv na ľudské práva za našimi hranicami.
<P>
Vítam prijatie charty základných práv, ktorá nám vrátane Veľkej Británie a Poľska pomôže lepšie posúdiť samých seba. Analýza nášho úspechu by tiež mohla byť užitočná na inšpiráciu našich budúcich stratégií. Pani Ferrero-Waldnerová má pravdu: rozhodujúca úloha EÚ pri prijatí sľubných a náročných pracovných mechanizmov Radou OSN pre ľudské práva, ako je nedávne prijatie uznesenia vyzývajúceho na moratórium na trest smrti musí byť predmetom analýzy. Aktívne predsedníctvo, mobilizovaná Rada, Európsky parlament a ofenzívne a húževnaté občianske organizácie pomáhajú vytvárať Európu, ktorá by bola účinným svetovým hráčom: to sú veľmi dobré a povzbudzujúce správy.
<SPEAKER ID="257" NAME="Patrick Louis" LANGUAGE="FR">
Dámy a páni, "narodil sa nový človek ľudských práv, ktorý so svojim predchodcom z roku 1789 nemá nič spoločného okrem mena": takto provokatívne opísal filozof Marcel Gauchet Chartu základných práv, ktorá bola vyhlásená tu, v tomto Parlamente a ktorej záväznosť ustanovuje článok 6 Lisabonskej zmluvy.
<P>
Vieme, že veľké množstvo práv, ktoré obsahuje sú z mnohých hľadísk v rozpore s právami a slobodami chránenými našimi vnútroštátnymi ústavami. Európske právo je nadradené vnútroštátnemu právu, dokonca aj ústavnému právu. Čo v takomto prípade zostane zo sekulárnej zásady v prípade konfrontácie s článkom 10 Charty, ktorý hovorí, že náboženská sloboda zahŕňa slobodu verejného aj súkromného prejavu náboženského vyznania? Čo zostane zo zásady rovnosti pri konfrontácii s článkom 20 a nasledujúcimi článkami Charty, ktorý predstavuje katalóg práv obetí na základe ich príslušnosti k určitej skupine? Čo zostane zo zásady slobody, ktorá zahŕňa právo na sebaurčenie pri konfrontácii s článkami 6 až 19, ktoré ho zamieňajú s osobnými právami a jednoduchou právomocou požadovať službu od ostatných?
<P>
Pokúšame sa urýchliť transformáciu občanov, ktorí kontrolujú vlastnú budúcnosť na obyčajných konzumentov, pasívnych poskytovateľov služieb, a to sme nemohli urobiť lepšie. Na adresu kolegov poslancov, ktorí si vážia sekulárne slobody a práva svojich krajín, ako slobody a práva chránené ich ústavami môžem povedať iba dve slová: prebuďte sa.
<SPEAKER ID="258" NAME="Philip Claeys" AFFILIATION="NI">
(NL) Vážený pán predsedajúci, politika ľudských práv, ktorá nie je dôsledná je pokrytecká a chýba jej dôslednosť. Je správne, keď chce Európska únia podporovať ľudské práva v tretích krajinách, ale aby sme boli dôveryhodní, musíme rešpektovať všetky základné demokratické práva aj my sami.
<P>
Nie vždy tak robíme, najmä v prípade práva na slobodu prejavu. Toto právo je jedným zo základných práv, ak nie najzákladnejšie právo, stále viac sa však vníma ako problém. Najmä kritika neúspešnej migračnej a integračnej politiky sa vždy označuje ako rasizmus a ako taká sa kriminalizuje.
<P>
Správa, o ktorej teraz diskutujme robí tiež tú istú chybu. Ľudia riskujú, že budú súdne stíhaní a odsúdení nie kvôli niečomu, čo urobili, ale kvôli svojim názorom a vyjadrovaniu týchto názorov. Takto uskutočňovaná politika nerieši problémy, ale táto politika samotná sa stáva súčasťou problému.
<SPEAKER ID="259" NAME="Ari Vatanen" AFFILIATION="PPE-DE">
Vážený pán predsedajúci, som vďačný za túto správu, ale chcel by som poukázať na to, že naše ľudské práva sú stále selektívne, sú politicky korektné. Dokonca ani v tomto Parlamente by sme nemohli usporiadať výstavu fotografií o zverstvách, ku ktorým dochádza v Čečensku, pretože by sme sa báli, že sa to Rusom nebude páčiť.
<P>
Čo sa týka nášho dialógu o ľudských právach s Čínou, nikdy sa nehovorilo o tých 30 až 40 miliónoch dievčat, ktoré sú, v demografickom zmysle, v Číne nezvestné. Kde sú tieto deti? Boli potratené, zavraždené po pôrode alebo opustené alebo sú v rukách organizovaného zločinu. Nabudúce by preto malo byť našim poslaním prerokovať túto záležitosť s čínskymi orgánmi.
<P>
Je vôbec situácia v EÚ lepšia? V žiadnom prípade nechcem u nikoho vyvolávať pocit viny. Chcem len, aby ste sa zamysleli na tým, čo je základom humanity. Prečo ukazujeme prstom, i keď celkom oprávnene, na tie krajiny, ktoré majú trest smrti, keď v EÚ, kde sa zabíja viac ako jeden milión detí ešte skôr než sa môžu narodiť, máme tiež trest smrti? Chcem sa iba spýtať, či toto je humánne. Môžeme budovať zdravšiu spoločnosť, keď ľudský život nemá absolútnu hodnotu?
<P>
Našim prvým poslaním je brániť bezbranných, tých, ktorí sú najzraniteľnejší. Tomu sa hovorí skutočná solidarita. Možno to nie je politicky korektné myslenie, ale musím sa pýtať, v čom spočívajú hodnoty. Dá sa o nich rokovať? Môžu hodnoty ľudských práv závisieť od väčšiny dosiahnutej jeden deň, ktorá sa na druhý deň môže stať menšinou? Jednoducho povedané, prvým ľudským právom je narodiť sa. Som veľmi šťastný, že som sa narodil a som si istý, že aj moji kolegovia sú šťastní, že sa narodili. Keď budeme vnímať absolútnu hodnotu ľudského života, môžeme budovať spoločnosť založenú na súcite a láske. Nemôžeme budovať lepší zajtrajšok na piesku, ktorý je mokrý od sĺz nenarodených detí.
<SPEAKER ID="260" NAME="Józef Pinior" AFFILIATION="PSE">
(PL) Vážený pán predsedajúci, máme pred sebou Výročnú správu Európskej únie o ľudských právach. Je to vynikajúca správa. Je to skutočne jeden z najlepších dokumentov, ktoré boli v poslednej dobe v Európskej únii vytvorené, a je pozitívnym príkladom koordinovanej činnosti hlavných európskych inštitúcií, v tomto prípade Rady a Komisie, v oblasti ľudských práv.
<P>
Politika Európskej únie v oblasti ľudských práv je zo všetkých politík najvyspelejšia. Symbolizuje to, čo Európska únia v súčasnej civilizácii na začiatku 21. storočia okrem spoločného trhu znamená. Európska únia vystupuje na medzinárodnej scéne v otázke ľudských práv jednotne. Neváha vyjadriť svoj vlastný postoj, ktorý nie je vždy v súlade s postojom Spojených štátov. Únia stále viac dokazuje svoju účinnú pomoc jednotlivcom prenasledovaným v nedemokratických režimoch na celom svete.
<P>
Napriek tomu, vážený pán predsedajúci, si skutočne uvedomujeme, že ešte veľa zostáva urobiť. Pán Salih Mahmoud Mohamed Osman, laureát tohtoročnej Sacharovovej ceny, to napríklad v dnešnom vystúpení v tomto Parlamente vyjadril jasne. Mali by sme zvážiť, aké opatrenia by zvýšili účinnosť politiky Európskej únie v oblasti ľudských práv. Mám na mysli najmä štúdiu o situácii týkajúcej sa ľudských práv v Rusku po voľbách v tejto krajine. Myslím tiež na situáciu v Číne počas príprav na Olympijské hry, ktoré sa tam majú konať budúci rok. Európska únia tam má veľa práce najmä v oblasti ľudských práv.
<SPEAKER ID="261" NAME="Anneli Jäätteenmäki" AFFILIATION="ALDE">
(FI) Vážený pán predsedajúci, pán úradujúci predseda Rady povedal, že otázky ľudských práv by sa brať do úvahy v celej politike. To je pravda a malo by sa tak stať v zahraničných veciach, ale EÚ by si mala tiež zamiesť pred vlastným prahom. Zaobchádza sa so zahraničnými robotníkmi v celej EÚ spôsobom zohľadňujúcim práva každého človeka? Je tu veľa chudoby. V skutočnosti nespadá pod oficiálnu politiku EÚ. Tieto záležitosti sú zadávané cirkvi a charitám, ako externým subdodávateľom. Európska únia musí zaujať k ľudským právam rozhodnejší postoj, potrebné sú skutky, nie iba slová.
<P>
Napokon by som chcela upozorniť na otázku humanitárnej krízy v Iraku, ktorá čoskoro nadobudne katastrofálne rozmery. Okolo 4,5 milióna ľudí muselo opustiť svoje domovy a Iračania predstavovali v minulom roku najväčšiu skupinu žiadateľov o azyl v Európe. Európska únia reagovala na túto krízu pridelením 4 miliónov EUR na prácu Agentúry OSN pre utečencov a Červenému krížu v Holandsku a ďalších 11 miliónov EUR sa plánuje pre zdravotníctvo a školstvo v tejto krajine. Je to však dostatočná podpora od bohatej Európskej únie pre týchto 4,5 milióna ľudí, ktorí sú v takejto neutešenej situácii bez vlastnej viny? Kríza v Iraku je teraz jednou z najhorších na svete.
<SPEAKER ID="262" NAME="Hanna Foltyn-Kubicka" AFFILIATION="UEN">
(PL) Vážený pán predsedajúci, v tejto správe vítam najmä časť o činnostiach poslancov tohto Parlamentu. Udelenie Sacharovovej ceny Alexandrovi Milinkievichovi, spolu s rozhodným a jednoznačným odsúdením vraždy Anny Politkovskej, ukázalo, že Európa sa nebude nečinne prizerať a ignorovať porušovanie ľudských práv za našimi východnými hranicami. V tomto smere však toho zostáva ešte veľa, čo je potrebné urobiť.
<P>
Posledné parlamentné voľby v Rusku ukázali, že základné zásady a slobody sa v tejto krajine porušujú so samozrejmosťou. Udalosti, ktoré sa stali v Rusku spochybnili pravidelné konzultácie Európskej únie a Ruskej federácie v oblasti ľudských práv. Možno nastal čas na nové stanovenie charakteru týchto stretnutí, na zavedenie sankcií za nedostatočný pokrok pri realizácii prijatých záväzkov a vytvorenie mechanizmov na monitorovanie ich vykonávania. Jedna vec je istá. Rusko sa stále viac vzďaľuje od demokracie.
<P>
Môžeme iba dúfať, že na budúci rok budeme mať viac dôvodov si blahoželať, že sme nepremárnili čas a príležitosti na zlepšenie tohto sveta.
<SPEAKER ID="263" NAME="Milan Horáček" AFFILIATION="Verts/ALE">
(DE) Vážený pán predsedajúci, správa obsahuje dobré inovácie. Je v nej napríklad kapitola o európskej susedskej politike. V správe sa opisuje aj zhoršujúca sa situácia v oblasti ľudských práv v Rusku, varuje však pred akýmikoľvek krokmi na izolovanie tejto krajiny. Napriek tomu je však dôležité, aby nasledujúce rozhovory obsahovali ďalšie diskusie o otázkach, ako je sloboda prejavu, sloboda tlače a náboženská sloboda, právne predpisy o mimovládnych organizáciách a právne predpisy proti extrémizmu, boj proti terorizmu a čečenská otázka. Rada a Komisia by mali vytvoriť nadväzný mechanizmus. Okrem toho je na ruskej strane úplný nedostatok ochoty zaoberať sa mimovládnymi organizáciami. Musíme dúfať, že ruská vláda bude nakoniec predsa len súhlasiť s účasťou na konzultáciách, ktoré budú viesť k rozhovorom o ľudských právach.
<P>
Správa ukazuje, že EÚ sa stala aktívnejšou v oblasti ľudských práv, žiaľ stráca však príležitosť zapojiť sa do kritickejšieho uvažovania o situácii v oblasti ľudských práv v samotnej Európskej únii. Ak však máme uskutočňovať dôveryhodnú politiku v oblasti ľudských práv, je potrebné to urobiť.
<SPEAKER ID="264" NAME="Roberta Alma Anastase" AFFILIATION="PPE-DE">
(RO) Vážené dámy a páni, chcela by som zablahoželať európskym inštitúciám k vypracovaniu tejto správy, ktorá predstavuje skutočný indikátor dôležitosti, akú Európska únia prikladá ľudským právam a presadzovaniu demokratických hodnôt na celom svete. Je to podrobná správa a oceňujem iniciatívu na jej rozšírenie aj do iných oblastí. Zároveň by som chcela poukázať na tri veľmi dôležité aspekty v tej istej oblasti, ktoré by mali byť prioritou na zlepšenie európskej činnosti v budúcnosti.
<P>
Predovšetkým by som chcela zdôrazniť dôležitosť presadzovania a rešpektovania ľudských práv z pozície garanta mieru v Európe. Dnešná Európa je globalizovaná a multietnická Európa a podporovanie tolerancie a pochopenia by sa malo zakladať na vzájomnom rešpektovaní našich práv a slobôd. Veľký význam má preto zaručovanie práv menšín, najmä na západnom Balkáne a v susedskej politike a tiež zintenzívnenie úsilia Európskej únie v tomto smere.
<P>
Zároveň by aj naďalej mala pokračovať konsolidácia podporovania práv Rómov a ich integrácie do európskeho spoločenstva, tiež prostredníctvom vytvorenia agentúry, ktorá by za túto oblasť niesla zodpovednosť.
<P>
Situácia ľudských práv na území Európskej únie, ktorá ašpiruje na úlohu podporovateľa ľudských práv nie je o nič menej dôležitá, a preto stojí za zmienku. V tejto súvislosti vyjadrujem svoju obavu týkajúcu sa nedávneho zhoršenia situácie Rumunov v Taliansku, ktorá vyústila do hromadného porušovania ich práv. Preto žiadam Komisiu a Radu, aby podnikla rozhodné kroky na obnovenie práv Rumunov a v budúcnosti takejto situácii zabránila.
<P>
Nakoniec by som chcela upozorniť Radu a Komisiu na potrebu konsolidovať hodnotiace mechanizmy Európskej únie vo výročných správach o ľudských právach. Tieto činnosti budeme schopní rozvíjať súdržným a účinným spôsobom, iba ak budeme vedieť konkrétne výsledky. Do budúcich správ by sa mal zahrnúť aj prieskum a vyhodnotenie regionálnych činností Európskej únie vrátane vytvárania Čiernomorskej synergie.
<SPEAKER ID="265" NAME="Richard Howitt" AFFILIATION="PSE">
Vážený pán predsedajúci, dovoľte mi tiež uvítať tohtoročnú výročnú správu Rady a Komisie. Správa určite predstavuje pokrok z hľadiska ďalších podrobností, ktoré sme v minulých rokoch požadovali. Avšak, ak to tak môžem povedať, správa je stále ešte trochu dlhšia pri opisovaní a trochu kratšia pri analýze, než by sme chceli.
<P>
Chcem však z celého srdca zablahoželať portugalskému predsedníctvu k jeho novým usmerneniam týkajúcim sa práva dieťaťa, čo je významným krokom vpred.
<P>
Dúfam, že ďalšie predsedníctva na budúci rok zabezpečia účinnú úlohu Agentúry pre základné práva a zlepšenie právnych predpisov EÚ, aby sa zabezpečila účinná ochrana proti diskriminácii z akýchkoľvek dôvodov a pokračovanie tlaku na krajiny západného Balkánu, aby postavili vojnových zločincov pred súd.
<P>
Dnes by som chcel tiež požiadať o špecifickú európsku podporu, ktorá by sa v budúcom roku poskytla správe osobného zástupcu generálneho tajomníka OSN pre obchod a ľudské práva. Ako parlamentný spravodajca o tejto otázke som hlboko znepokojený, že indické súdy v Bangalore budú v tomto týždni požadovať vykonanie medzinárodného zatykača na siedmych holandských aktivistoch z kampane za čisté šaty, pretože na internete uverejnili správu o porušovaní pracovných práv indickým dodávateľom značky G-Star vrátane nútených nadčasov a fyzického a verbálneho týrania.
<P>
Je to v rozpore so zodpovednosťami indickej vlády podľa článku 19 Medzinárodného paktu o občianskych a politických právach. Žiadam Radu a Komisiu o prešetrenie tohto prípadu a vyzývam všetky vlády EÚ, aby v súvislosti s týmto zatykačom týkajúcim sa základnej otázky pracovných práv aj slobody prejavu nespolupracovali.
<SPEAKER ID="266" NAME="Ewa Tomaszewska" AFFILIATION="UEN">
(PL) Vážený pán predsedajúci, správa obsahuje informácie o rozhovoroch s ruskými a čínskymi vedúcimi predstaviteľmi, ktoré sa týkali dodržiavania ľudských práv. Žiaľ, tieto informácie nie sú veľmi konkrétne. Medzitým v Rusku pokračuje konflikt medzi políciou a armádou pre orgány, ktoré patria Čečencom. Čečencov sa zmocňujú v ich domovoch, a keď sú z ich tiel odobrané všetky orgány vhodné na transplantáciu, telá sú odhodené, ako nepotrebná vec.
<P>
V Číne sa orgány odoberajú z tiel politických väzňov. Rada Európy vydala začiatkom tohto roka vyhlásenia k týmto prípadom. Všetko, čo bol náš Parlament schopný urobiť, bolo odinštalovanie výstavy ilustrujúcej zločiny spáchané Ruskom proti Čečencom. Výstava bola jedného dňa zrušená, pretože bola považovaná za príliš šokujúcu. Chcela by som zdôrazniť, že za príliš šokujúcu bola považovaná výstava, nie akcie, ktoré ilustrovala.
<P>
Ako dlho budeme prehliadať genocídu? Chcela by som požiadať o vysvetlenie, či sa o probléme, ktorý som spomínala hovorilo počas rozhovorov s Ruskom a s Čínou.
<SPEAKER ID="267" NAME="Ana Maria Gomes" AFFILIATION="PSE">
(PT) Musím zablahoželať portugalskému predsedníctvu k tejto správe, ktorá obsahuje podrobný opis vykonanej hodnotnej práce, pre mňa hlavne moratórium na trest smrti. Chýba jej však jedna kritická a predovšetkým sebakritická analýza. Hovorím o nedostatočnej reakcii Európskej rady na odporúčania tohto Parlamentu a senátora Dicka Martyho týkajúce sa tzv. letov CIA. Európska rada a najmä portugalské predsedníctvo napriek tomu, že boli konfrontovaní s dôkazom, že územie a agenti rôznych členských štátov sa podieľali na únose a mučení osôb podozrivých z terorizmu, ktorým preto bola odopretá spravodlivosť, neurobili dodnes nič, aby riadne zistili, čo sa stalo, aby určili podiel viny a predišli opakovaniu takýchto trestuhodných akcií.
<P>
Napriek priznaniu a vyšetrovaniu v USA majú európske vlády svoje hlavy stále pevne zaborené do piesku a tak urážajú základné európske hodnoty a záujmy závažným spôsobom a oslabujú dôveryhodnosť Európy v zmysle všeobecného presadzovania ľudských práv.
<SPEAKER ID="268" NAME="Genowefa Grabowska" AFFILIATION="PSE">
(PL) Vážený pán predsedajúci, chcela by som vyjadriť radosť, že moja vlasť, Poľsko, sa rozhodla stiahnuť svoje výhrady v súvislosti s ustanovením Svetového dňa proti trestu smrti. Toto rozhodnutie nielen presne odráža pocity ľudí v Poľsku, ale tiež umožňuje Únii hovoriť jednohlasne.
<P>
Pokiaľ ide o správu, ktorú máme pred sebou, vítam kapitolu 4.5 nazvanú Práva žien a rodová rovnosť. Je dobre, že Európska komisia zaradila rodovú rovnosť a práva žien medzi svoje priority a akčné rámce na rok 2010. Každý členský štát musí teraz pamätať na tieto otázky a brať ich do úvahy pri všetkých politických iniciatívach a spoločných akciách zameraných na rozvoj.
<P>
Urobili by sme dobre, keby sme zvážili situáciu v tejto oblasti v súvislosti s týmito otázkami. Môžeme byť naozaj spokojní, keď počujeme, čo sa skutočne deje? Mohla by som napríklad hovoriť o dvadsaťštyriročnej iránskej žene menom Delaram Aliová, ktorá bola odsúdená na 32 mesiacov väzenia a 10 rán bičom iba preto, že sa zúčastnila demonštrácie proti prenasledovaniu žien. Okrem toho sa v júli tohto roku našli v Basre telá 42 žien. Ako zareagujeme na skutočnosť, že tieto ženy boli zavraždené iba preto, lebo si nezakryli hlavy a boli nalíčené? Určite nemôžeme prepáčiť zbytočnú smrť týchto žien.
<SPEAKER ID="269" NAME="Manuel Lobo Antunes">
úradujúci predseda Rady. - (PT) Vážený pán predsedajúci, dámy a páni, budem veľmi stručný. Po prvé, čo sa týka správy, ktorá bola dnes predložená a o ktorej sa viedla rozprava a štýlu tejto rozpravy, musím vám poďakovať za vašu podporu. Vlastne viac než to, musím vám poďakovať za vaše uznanie práce, ktorú vykonala Rada, Komisia a tiež generálny sekretariát Rady pri príprave tejto správy a za jej obsah. Pripomienky, ktoré sme počuli boli rajskou hudbou pre naše uši, pretože ocenili podrobnosti a prednosti správy a úsilie do nej vložené. Počuli sme tiež kritiku, konkrétne, že sme mohli tu a tam zlepšiť analýzu a ísť viac do hĺbky prípadov a dôsledkov. Táto správa určite týmto smerom ide: je viac analytická, ako predchádzajúce správy alebo sa o to usiluje a dámy a páni, nemali by ste mať žiadne pochybnosti o tom, že budeme pokračovať spôsobom, ktorý ste radili a navrhovali.
<P>
Boli vznesené aj podstatné pripomienky. Jeden pán poslanec povedal, že Európa niečo urobila, alebo urobila veľa, ale ešte stále ju čaká dlhá cesta. Som presvedčený, že Európa je pravdepodobne najväčšou oblasťou slobody, spravodlivosti, ľudských práv a právnych štátov. Pri svojej stále silnejšej a pevnejšej ochrane ľudských práv postupuje dôslednou a stabilnou cestou. Je však jasné, že vždy sa dá urobiť viac, pretože koniec z hľadiska slobody a ľudských práv nedosiahneme nikdy: vždy bude čo brániť, rozvíjať, chrániť a zabezpečovať. Mali by sme však uznať, že Európska únia vykonala na vnútornej aj vonkajšej úrovni veľa. Uvedený bol nedávny prípad: rozhodnutia alebo opatrenia, ktoré sme prijali v tejto oblasti, napríklad ochrana práv dieťaťa. To sme urobili.
<P>
Vyzdvihol by som tiež štyri alebo päť iniciatív v oblasti ľudských práv, ktoré nesporne dokazujú, čo sa EÚ snaží urobiť vzhľadom na ochranu týchto ľudských práv. Zajtra tu slávnostne vyhlásime Chartu základných práv Európskej únie. Európska únia v tejto polovici roku 2007 zabezpečila prijatie rezolúcie o moratóriu na trest smrti v Organizácii spojených národov. Založili sme Európsku agentúru pre základné práva, ktorá je v záverečných fázach jej prípravy. Vytvorili sme tiež Európsky deň proti trestu smrti. Existujú konkrétne, špecifické a nedávne príklady stálosti, vytrvalosti a poctivosti našej práce pri ochrane ľudských práv. Musíme akceptovať, že budú problémy a že niektoré opatrenia alebo činnosti nebudú až také dokonalé!
<P>
Musíme však uznať aj obrovský úspech, ktorý sme v tejto oblasti dosiahli. Konkrétne, čo sa týka externej činnosti, hovorilo sa o samite EÚ/ Afrika, o ktorom bude rozprava nabudúce. Niet pochýb o tom, že v dialógu, ktorý sme viedli v Lisabone počas samitu EÚ/ Afrika bola otázka ľudských práv a dobrej verejnej správy dôležitá, v skutočnosti veľmi dôležitá otázka. Vážené dámy a páni, všetci viete, tak ako vedia všetci európski občania, že v našom dialógu s tretími krajinami je otázka ochrany ľudských práv stálou a prioritnou témou nášho programu a nášho dvojstranného dialógu. Dokazujú to naše odsúdenia vždy, keď dôjde k porušeniu ľudských práv v tretích krajinách a opatrenia, ktoré sme prijali ako reakciu na porušovanie ľudských práv v tretích krajinách, hlavne prijímaním sankcií, ktoré sa konkrétne zameriavajú na zabránenie akémukoľvek ďalšiemu opakovaniu takýchto prípadov porušovania ľudských práv. Mali by sme preto uznať naše zásluhy a vynaložené úsilie. Samozrejme musíme tiež napraviť, čo sa napraviť dá, ale v tejto veci by sme mali mať sebavedomý a kladný postoj a vieru, že sme na správnej ceste v súlade s našimi humanistickými tradíciami.
<SPEAKER ID="270" NAME="Benita Ferrero-Waldner">
členka Komisie. - Vážený pán predsedajúci, skôr než zareagujem na niektoré otázky uvedené v rozprave, dovoľte mi povedať, že sme vám priviezli pár kópií pre prípad, že by ste o ne mali záujem. Sú k dispozícii.
<P>
Teraz prejdem k diskusii. Dovoľte mi začať všeobecnými poznámkami k správe. Som rada, že mnohí z vás ju považujú za užitočnú a zaregistrovali sme tiež návrhy a odporúčania, ktoré ste spomínali v tejto rozprave. Pokiaľ ide o otázku analýzy účinnosti našej vlastnej politiky, ktorú niekto z vás položil, chcela by som upozorniť na kapitolu 7, ktorá sa venuje tejto problematike, sú v nej hodnotenia a analýzy, ale je tiež pravda, že sa môžeme zlepšiť, môžeme urobiť viac. Dovoľte mi tiež povedať, že existuje určité obmedzenie, pretože otázky ľudských práv sa tiež veľmi často vzťahujú na zmenu celej spoločnosti, preto sa nedajú jednoducho merať, ako iné veci, ktoré sa do praxe zavádzajú rýchlo.
<P>
Dovoľte mi tiež povedať niekoľko všeobecných poznámok. Spomínali sa náboženské slobody. Európska únia je samozrejme dôrazne proti diskriminácii, ktorá sa dotýka akýchkoľvek náboženských skupín a predpokladá sa, že náš dialóg s tretími krajinami posilní vlastné úsilie príslušných vlád zamerané na presadzovanie a uplatňovanie zásad ľudských práv, napríklad prostredníctvom vnútroštátnych inštitúcií pre ľudské práva.
<P>
Pokiaľ ide o ostatné otázky, ktoré tu boli spomenuté, napríklad situácia Rómov v kandidátskych krajinách, v tejto výročnej správe sa uvádza, že sme rozhodní zástancovia plného rešpektovania ľudských práv všetkých osôb vrátane tých, ktoré patria k menšinám. Rómske komunity boli medzitým označené, ako jedna z najzraniteľnejších menšín v rámci EÚ aj v kandidátskych krajinách. Myslím, že sa tomuto problému ešte musíme venovať a zabezpečiť jeho zlepšenie.
<P>
Bola položená tiež otázka o vydávaní osôb všeobecne. Podľa môjho názoru postupy, ktoré sa nazývajú vydávanie osôb, alebo tajné zadržiavanie predstavujú porušovanie základných práv. To bolo povedané jasne. V tomto prípade Komisia od začiatku aktívne podporovala a uľahčovala vyšetrovanie vydávania osôb a tajných zadržiavaní, ktoré začala Rada Európy aj Európsky parlament. Len by som to tu rada spomenula. Urobilo sa to.
<P>
O Sudáne: dnes sme tu počuli pána Osmana. Jedným z kľúčových prvkov spoločnej stratégie na samite bola otázka partnerstva v oblasti bezpečnosti a mieru. V tejto oblasti poskytujeme významnú podporu na pomoc pri predchádzaní konfliktom, mierovým operáciám a posilneniu spôsobilosti Afriky riešiť konflikty na regionálnej a národnej úrovni. Pán predseda Barroso a pán komisár Michel využili na odstránenie zostávajúcich prekážok všetky príležitosti vrátane posledného samitu EÚ/ Afrika.
<P>
Dnes som bola prítomná, keď hovoril pán Osman a on tiež výslovne povedal, že dostal veľkú podporu od delegácií Európskej komisie. Takže je tu veľká podpora, ale človek môže samozrejme urobiť vždy viac.
<P>
Pokiaľ ide o situáciu ľudských práv v Iraku, o ktorej sa tu tiež hovorilo: vieme, že je to ešte stále alarmujúca situácia, najmä vo svetle zlej bezpečnostnej situácie a tiež čo sa týka žien, detí, menšín a vysídlených osôb. Aby sa mohli pomaly uberať správnym smerom, tu, podľa mňa, stojí v centre našich politík dobrá verejná správa, demokracia, ľudské práva a právny štát. Často sme sa na nich obracali vo veci zrušenia trestu smrti. Iba som poukázala na niektoré z problémov.
<P>
O Rusku: konzultácie o ľudských právach medzi Európskou úniou a Ruskom prebiehajú dvakrát ročne a Rusko sa v našej správe spomína dvakrát, na stranách 72 a 73: po prvé boli vyzdvihnuté konzultácie a po druhé sme jasne prehovorili o situácii ľudských práv vrátane Čečenska. Takže ešte raz, na Čečensko sa nezabudlo.
<P>
Nakoniec mi dovoľte povedať pár slov o Indii. Vieme o súdnej žalobe, ktorú podala spoločnosť Fibres and Fabrics International na kampaň za čisté šaty. Táto otázka je osobitne dôležitá pre tie generálne riaditeľstvá Komisie, ktoré sa zaoberajú spravodlivými pracovnými podmienkami. Požiadali sme delegáciu Európskej komisie v Dillí, aby nám podávala aktuálne informácie o situácii na indických súdoch a musíme preskúmať spomínané zadržanie.
<P>
Zostáva toho ešte veľa o čom by sa dalo hovoriť, ale myslím, že to bola rozsiahla rozprava a nechcem už zaberať viac času.
<SPEAKER ID="271" NAME="Predsedajúci">
Rozprava sa skončila.
