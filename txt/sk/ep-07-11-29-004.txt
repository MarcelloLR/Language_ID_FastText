<CHAPTER ID="004">
Vymenovanie siedmich členov Dvora audítorov (rozprava) 
<SPEAKER ID="036" NAME="Predsedajúci">
Ďalším bodom v poradí rokovania je spoločná rozprava o siedmich správach od pani Ayala Sender z Výboru pre kontrolu rozpočtu o návrhu na vymenovanie Davida Bostocka, Michela Cretina, Maartena B. Engwirda, Henriho Grethena, Haralda Noacka, Ioannisa Sarmasa a Huberta Webera za členov Dvora audítorov.
<SPEAKER ID="037" NAME="Inés Ayala Sender">
spravodajkyňa. - (ES) Pán predsedajúci, ako všetci viete, členovia Dvora audítorov sú menovaní Radou na šesťročné obdobie na základe konzultácie s Parlamentom. Za vypracovanie stanoviska Parlamentu zodpovedá Výbor pre kontrolu rozpočtu.
<P>
Dvor audítorov v súčasnosti pozostáva z 27 členov z členských štátov Únie a teraz sa chystáme obnoviť mandát štyrom kandidátom: Davidovi Bostockovi za Spojené kráľovstvo; Maartenovi B. Engwirdy za Holandsko; Ioannise Sarmate za Grécko a Hubertovi Weberovi za Rakúsko, a navrhnúť troch nových kandidátov: Michela Cretina za Francúzsko, Henriho Grethena za Luxembursko a Haralda Noacka za Nemecko.
<P>
Počas postupu vo Výbore pre kontrolu rozpočtu boli všetci kandidáti schválení, nie všetci však jednohlasne. Ale ako za chvíľu uvediem, na základe niekoľkých vyjasnení je v zásade môj konečný návrh ten, že pokiaľ nie sú žiadne ďalšie pripomienky, mali by byť všetky tieto kandidatúry schválené.
<P>
So všetkými troma novými kandidátmi som viedla osobné rozhovory a chcela by som zdôrazniť prednosti pána Cretina, francúzskeho kandidáta, ktorý Dvor audítorov obohatí značnými skúsenosťami z oblasti medzinárodného auditu z prostredia OSN, aj z prostredia NATO. Výbor pre kontrolu rozpočtu tieto skúsenosti považuje za veľký prínos.
<P>
Popri mojich osobných rozhovoroch so štyrmi členmi Dvora audítorov, ktorých mandát má byť obnovený, bol najdôležitejšou témou ich názor na proces interného hodnotenia, ktorý Dvor audítorov otvoril a ktorý má byť dovŕšený koncom roku 2008, a taktiež príspevky každého kandidáta do prebiehajúcej diskusie o potrebe reformovať organizáciu Dvora audítorov, predovšetkým v súvislosti s rozšírením, s ohľadom na to, že v súčasnosti má Dvor audítorov radu s 27 členmi, a taktiež z hľadiska zlepšenia efektivity a modernizácie.
<P>
V tomto kontexte by som rada povedala, že obzvlášť veľký dojem na mňa urobil pán Samas, ktorý bol výborom jednomyseľne podporený, podľa môjho názoru zrejme preto, že v priebehu procesu schvaľovania preukázal dobrú spoluprácu.
<P>
Na druhej strane dohoda medzi pánom Engwirdom a vládou Holandska nebola celkom transparentná, čo vo výbore vyvolalo istú nedôveru.
<P>
Pokiaľ ide o pána Webera, súčasného predsedu Dvora audítorov, chcela by som pred hlasovaním vyjasniť jednu otázku, ktorá ma veľmi znepokojuje a ktorá sa objavila po stvrdzujúcom rokovaní vo Výbore pre kontrolu rozpočtu, a myslím si, že toto fórum poskytuje k tomuto vyjasneniu vynikajúcu príležitosť.
<P>
Pán predseda, vzhľadom vyššie uvedené by som vás rada požiadala, aby ste po skončení môjho príspevku umožnil pánovi Weberovi vystúpiť, aby bola vysvetlená nasledujúca záležitosť.
<P>
Dňa 13. novembra 2007 po predložení výročnej správy Dvora audítorov, ktorému pán Weber predsedá, odvysielala BBC News niektoré vyjadrenia bývalej hlavnej účtovníčky Komisie, ktorá tvrdila, že 80 % rozpočtu Komisie je naďalej podozrivých. Bezprostredne po tom nasledoval citát z úst pána Webera, ktorý povedal, že táto analýza predstavuje tradičnejší prístup, ale že úplne odlišné vyjadrenia pána Kallasa sú taktiež platné.
<P>
Chcela by som počuť pravdu a chcela by som, aby pán Weber potvrdil, či tieto tvrdenia vychádzajú z jeho úst, a pokiaľ nie, bola by som rada, aby uverejnil dementi a zaslal jeho kópiu tomuto parlamentu, aby sa v očiach verejnosti zabránilo poškodeniu verejnej mienky takýmto rozporom.
<P>
Ak sa vrátim k obsahu svojej správy, rada by som vyjadrila rozčarovanie nad skutočnosťou, že Rada - ktorá nie je prítomná na tomto zasadnutí - a ja opäť opakujem, je to poľutovaniahodné - opäť nedodržala kritériá stanovené Parlamentom v uznesení z roku 1992 s cieľom dosiahnuť vyššiu transparentnosť.
<P>
Rada v podstate v dvoch prípadoch nerešpektovala odporúčanie neprekročiť dva mandáty, teda dvanásťročné funkčné obdobie pri Dvore audítorov. Ešte horšie je ale to, že Rada nedbá na odporúčanie tohto Parlamentu týkajúce sa potreby dosiahnuť v Dvore audítorov vyššiu rovnováhy medzi mužmi a ženami. V súčasnosti je z celkových 27 členov 5 žien, avšak teraz sa navrhuje, aby bol ich počet znížený na štyri. V tomto kontexte si skutočne myslím, že by Rada mala konečne prijať zvláštne opatrenia.
<P>
V tejto súvislosti ďalej žiadame, aby Rada uznala, že ak má kontrolný systém riadne fungovať, tak sú dobré vzťahy medzi Parlamentom a Dvorom audítorov nevyhnutnosťou. Preto by sme mali dostávať návrhy Rady na menovanie členov Dvora audítorov včas a vytvoriť možnosť užšej spolupráce s jeho členmi v čase pred rozhodnutím.
<P>
Ešte dôležitejšie je to, že by sme Rade radi pripomenuli nutnosť rešpektovať stanoviská Európskeho parlamentu, aby sa už neopakovalo to, čo sa stalo v roku 2004, keď bolo záporné stanovisko k jednému z navrhovaných členov Radou úplne ignorované.
<P>
V záujme budúcnosti Dvora audítorov by som rada vyjadrila obavu, ktorú pociťuje celý rad poslancov Európskeho parlamentu, ohľadom efektivity takého dôležitého orgánu, ak je riadený radou zloženou z 27 členov. Preto s istou dávkou netrpezlivosti očakávame závery interného hodnotenia Dvora audítorov a ja vo svojej správe odporúčam, aby ich Parlament starostlivo preštudoval, až budú koncom roka 2008 predložené, a aby zaujal stanovisko k rôznym možnostiam riešenia.
<P>
Medzitým však môže dôjsť k zlepšeniu a ja preto vyzývam Dvor audítorov, aby využil všetky prostriedky, ktoré má k dispozícii, v záujme racionalizácie a zjednodušenia svojej práce, najmä využitím možností dostupných podľa aktuálnej Zmluvy: ide tu napríklad o možnosť prijímať správy absolútnou väčšinou a nie vždy len na základe konsenzu alebo o možnosť zriadenia panelov zodpovedných za konkrétne správy, ktorými sa potom nemusí zaoberať celá Rada.
<P>
Ja teda odporúčam, aby Parlament pri prijatí návrhu na schválenie menovaných členov, a to už za uvedených podmienok, vyjadril želanie, aby sme v každom prípade dostali objasnenie toho, čo som už vo svojom príspevku zmieňovala.
<SPEAKER ID="038" NAME="Predsedajúci">
Ďakujem, pani Ayalová. Pretože pán Weber nie je prítomný v sále, dúfam, že mu vašu výzvu pretlmočia jeho kolegovia, aby pán Weber mohol reagovať na vaše znepokojenia a otázky.
<SPEAKER ID="039" NAME="Petya Stavreva">
v mene skupiny PPE-DE. - (BG) Dnes budeme hlasovať o vymenovaní siedmich nových členov Dvora audítorov. Európsky parlament a jeho poslanci pripisovali tejto inštitúcii vždy veľký význam. Ako europoslankyňa z Bulharska a zástupkyňa nového členského štátu sa domnievam, že riadne fungovanie Dvora audítorov a jeho účinná spolupráca s poslancami Európskeho parlamentu je nesmierne dôležité pre zdravý finančný chod celej Európskej únie.
<P>
V priebehu rokovania s nominovanými audítormi do Výboru pre kontrolu rozpočtu sme mali príležitosť zoznámiť sa s ich odbornou kvalifikáciou, osobnými znalosťami a individuálnou motiváciou. Samozrejme nám nezostalo nič iné, než ľutovať to, že medzi navrhovanými osobami nebola ani jedna žena či mladý človek, avšak Európsky parlament nemá žiadne právomoci nad členskými štátmi a ich výberom na vnútroštátnej úrovni.
<P>
Naša povinnosť, ako členov Európskeho parlamentu, je posúdiť navrhovaných audítorov a ja si myslím, že tých, ktorých sme si vo Výbore pre kontrolu rozpočtu vypočuli, si vymenovanie za členov Dvora audítorov zaslúžia. Väčšina hlasov, ktorú si týchto sedem kandidátov získalo počas hlasovania vo výbore, svedčí o tom, ako vysoko si každého z navrhovaných ceníme. Ich politická aj profesionálna nezávislosť bola jedným zo základných kritérií, ktorými sa naše hodnotenie menovaných osôb riadilo. Frakcia PPE-DE Európskeho parlamentu bude podporovať všetkých nominovaných audítorov s očakávaním dobrej a plodnej spolupráce s členy európskeho Dvora audítorov.
<SPEAKER ID="040" NAME="Gabriele Stauner" AFFILIATION="PPE-DE">
(DE) Pán predsedajúci, dámy a páni, vítam návrhy na vymenovanie siedmich členov Dvora audítorov a nemôžem nezopakovať, aká dôležitá je práca Dvora audítorov pri ochrane finančných záujmov EÚ a členských štátov. Dvor audítorov hrá kľúčovú úlohu v sledovaní tohto cieľa a vybudoval si vynikajúcu povesť. Svoju úlohu plní odvážne, spravodlivo, profesionálne a nezávisle, ale samozrejme musí sa vždy opierať o jednotlivcov, pretože každá inštitúcia funguje len pomocou ľudí. A pretože sú jeho členovia navrhovaní členskými štátmi, sú vlastne moje poznámky adresované hlavne im.
<P>
Pri pohľade na zoznam navrhovaných členov by niekto mohol mať námietky k ich pomerne vysokému veku. Pri týchto konkrétnych funkciách sú však podľa môjho názoru zásadnými faktormi osobná a profesijná skúsenosť a audítori vo veku 25, 30 nebo 35 rokov tieto vlastnosti nemôžu v dostatočnej miere spĺňať. Oprávnenejšia kritika sa podľa môjho názoru týka zastúpenia žien, ktoré je veľmi nízke. Avšak kvalita kandidátov musí mať prednosť aj pred ich pohlavím. Veľmi dôležitý je podľa mňa rozvoj tímového ducha a kolektívu a snaha o nadviazanie úzkych väzieb s národnými kontrolnými úradmi. Malo by ísť o spoluprácu, nie o závislosť.
<P>
Ako viete, otázka, či má Dvor audítorov príliš mnoho členov, sa v poslednom čase stala naliehavou témou k diskusii. Teraz bolo prijatých niekoľko rozhodnutí v súlade s reformnou zmluvou. Pretrváva však znepokojenie - a toto znepokojenie je oprávnené - či Dvor audítorov s 27 členmi môže stále fungovať s maximálnou účinnosťou. Počet a profil členov musí byť správne zvolený. A predovšetkým, najmä v tejto oblasti, nie je možné podriaďovať profesijné schopnosti politickým kritériám. V kontexte plánov na budúcu reštrukturalizáciu, ku ktorej určite dôjde, by som rada uviedla príklad Spolkového kontrolného úradu v krajine, odkiaľ pochádzam, ktorý má veľký počet členov - myslím, že ich je viac než 50 - ale každý člen tu stojí na čele jedného úseku a plne sa venuje auditu, pričom má zároveň plnú súdnu nezávislosť.
<P>
Nech už je budúcnosť Spolkového kontrolného úradu akákoľvek, je a naďalej bude naším hlavným spojencom v oblasti kontroly rozpočtu.
<SPEAKER ID="041" NAME="Predsedajúci">
Myslím, že by sme sa mali spýtať, či sa chce pán Weber stručne vyjadriť k výzve spravodajkyne v tejto rozprave, pani Ayalovej, alebo nejako inak reagovať.
<P>
Pán Weber, chcete sa ujať slova?
<SPEAKER ID="042" NAME="Hubert Weber">
predseda Dvora audítorov. - (DE) Pán predsedajúci, keď bola tato otázka položená, už som bol na ceste preč z parlamentu. Je jasné, že chcem túto záležitosť vyjasniť. Údajne som v rozhovore pre BBC zaujal rovnaké stanovisko ako pani Andreasenová. Môžem vám povedať, že som skutočne poskytol BBC rozhovor, ale meno pani Andreasenovej v ňom nezaznelo ani raz. To môžu dosvedčiť dvaja z mojich podriadených.
<P>
Ďalšia veľmi dôležitá vec je tá, že som vraj povedal, že 80 % výdavkov dostalo červenú, ak to tak môžem nazvať. Ja som ale povedal pravý opak. Redaktor, ktorý má samozrejme voľnosť prezentovať informácie podľa vlastného uváženia, sa ma spýtal, či mi vadí tvrdenie pána Kallasa, že 40 % výdavkov dostalo červenú. Povedal som, že mi to nijako nevadí. Chcem jasne povedať, že medzi pohľadom pána Kallasa a mojim vlastným pohľadom nie je žiadny rozdiel. O percentách sa vždy dá diskutovať. Toto percento je možno aj vyššie než 40 %, ale musím zopakovať, že číslo 80 som nepovedal. Nijako som neodkazoval na pani Andreasenovú, pretože ide o záležitosť medzi Komisiou a pani Andreasenovou a Dvor audítorov nemá v úmysle do tohto zasahovať. Veľmi ďakujem, že som dostal príležitosť zareagovať.
<SPEAKER ID="043" NAME="Predsedajúci">
Ďakujem za vyjasnenie, ktoré je odpoveďou na znepokojenie spravodajkyne. Spoločná rozprava je ukončená.
<P>
Hlasovanie sa bude konať dnes dopoludnia o 11.00 hod.
