<CHAPTER ID="014">
Politické riešenie problému pirátstva na somálskom pobreží (rozprava) 
<SPEAKER ID="362" NAME="Predsedajúca">
Ďalším bodom programu sú vyhlásenia Rady a Komisie o politickom riešení problému pirátstva na somálskom pobreží.
<SPEAKER ID="363" NAME="Carl Bildt">
úradujúci predseda Rady. - Vážená pani predsedajúca, som vďačný za túto príležitosť v krátkosti prediskutovať tému Somálska a najmä veľmi vážny problém, ktorý spôsobuje pirátstvo na Somálskom pobreží.
<P>
Nebudem uvádzať celé pozadie tohto problému: krajina už 18 rokov bojuje s veľkými problémami, humanitárna situácia je veľmi zlá a v celej krajine panujú spory. Existuje tu určitý proces v spolupráci s dočasnou federálnou vládou, je však, čo najmiernejšie povedané, krehký a vyžaduje neustále úsilie zo strany medzinárodného spoločenstva, ktoré by túto krajinu krok po kroku doviedlo k zmiereniu, a postupne tu vytvorilo určitým spôsobom fungujúci štát, čím by sa do tejto mimoriadne rozpoltenej krajiny priniesla aspoň aká-taká stabilita.
<P>
Pirátstvo však predstavuje veľmi vážnu hrozbu. Riešenie tejto otázky vyžaduje veľké nasadenie v samotnej krajine, čo je podľa všetkého mimoriadne ťažké vzhľadom na aktuálnu bezpečnostnú situáciu v krajine. Z tohto dôvodu, ako ste si iste všimli, v súčasnosti zameriavame svoje úsilie na praktickú pomoc, ktorú je možné poskytnúť mimo somálskeho územia v prospech krajiny aj jej obyvateľov. Ako možno viete, práve, samozrejme, prerokúvame ďalšie kroky v tejto osobitej veci.
<P>
V súvislosti s konkrétnou otázkou pirátstva pri pobreží Somálska naďalej úspešne pokračuje námorná operácia Atalanta. Všetky zásielky Svetového potravinového programu boli bezpečne doručené do Somálska z Mombasy do Mogadiša a do Berbery. Od začiatku mája 2009 v Adenskom zálive nedošlo k žiadnemu úspešnému útoku. To je, aspoň do určitej miery, výsledkom záväzku členských štátov EÚ, ako aj zvyšku medzinárodného spoločenstva, ktoré pomohli vytvoriť veľké množstvo námorného majetku na vysokej úrovni. Úspech operácie v tejto obmedzenej otázke je taktiež výsledkom úzkej spolupráce medzi civilným námorným spoločenstvom a operačným štábom EÚ v Northwoode v Spojenom kráľovstve. To umožnilo vytvoriť najlepšie postupy riadenia, ktoré čoraz viac dodržiavajú aj námorníci. Taktiež prebehlo veľmi účinné zavedenie koordinovaného mechanizmu námornej ochrany obchodnej dopravy v Adenskom zálive.
<P>
V súčasnosti preto môžeme povedať, že sa nám pirátstvo v Adenskom zálive do určitej miery podarilo dostať pod kontrolu, stále však pokračuje. Z tohto dôvodu sa Rada do decembra 2010 rozhodla rozšíriť operáciu proti pirátstvu. Znamená to, že musíme byť schopní pokračovať v súčasnom úsilí a udržať primeranú úroveň vojenských prostriedkov. Súčasne očakávame, že uznesenie Organizácie Spojených národov (OSN) č. AL1846 o bezpečnosti bude v priebehu nasledujúcich dní rozšírené.
<P>
Napriek tomu, čo som povedal, tu niet dôvodov na spokojnosť. Piráti svoju činnosť rozširujú ďalej na východ do Indického oceánu a po skončení obdobia dažďov sme opäť boli svedkami zvýšenia počtu útokov na severe a severovýchode Seychel, čo je pomerne ďaleko. Aktuálne je zadržiavaných až 11 lodí, všetky po útokoch v zóne označovanej ako Somálska kotlina, s celkovým počtom 250 členov posádok.
<P>
Pomocou operácie Atalanta sa nám podarilo posilniť svoje možnosti v tejto vzdialenej námornej oblasti. Na Seychelách boli rozmiestnené ďalšie letecké hliadky a môžem oznámiť, že švédska letecká námorná hliadka sa taktiež pridá k hliadkujúcim silám na Seychelách. Potvrdilo sa, že je to užitočné.
<P>
Rovnako tu existuje ochrana medzinárodného tranzitného koridoru v Adenskom zálive. Je to odporúčaná trasa cez tento záliv a všetky lode využívajú námornú ochranu bez ohľadu na vlajku, ktorú nesú. Aktuálne máme v tejto oblasti námorné jednotky Európskej únie, NATO, ako aj koaličných námorných síl pod vedením Spojených štátov s vynikajúcou koordináciou hliadok a veľmi podstatnou spoluprácou spravodajských služieb, ktorá je pri operáciách tohto druhu nevyhnutná.
<P>
Čína je teraz ochotná pripojiť sa k tomuto koordinačnému mechanizmu a podieľať sa na ochrane. Znamená to, že jestvujúci mechanizmus bude potrebné rozvinúť a rozšíriť. V prípade úspechu by následne mohla Čína, a eventuálne aj iné námorné mocnosti, prevziať určitú zodpovednosť. Ostatné mocnosti, ako Rusko, India a Japonsko, taktiež rozmiestnili svoj námorný majetok a čo najskôr by mali byť vyzvané, aby sa k tomuto mechanizmu pripojili. Kľúčom k úspechu je, samozrejme, koordinácia.
<P>
Viem, že v Parlamente vládne istý záujem o pomerne zložitú otázku súdneho procesu s osobami podozrivými z pirátstva, ktoré zadržali a zatkli jednotky operácie Atalanta. Vo väzniciach v Keni je aktuálne zadržiavaných 75 podozrivých. V súdnom konaní išlo o sumy v súvislosti s deviatimi rôznymi procesmi, čo výrazne zaťažuje súdny systém Kene. Primerané vedenie týchto súdnych procesov je, samozrejme, mimoriadne dôležité preto, aby sa nám podarilo zachovať odstrašujúci účinok, ktorý zabezpečuje Atalanta, ako aj celkovú dôveryhodnosť našich snáh zameraných proti pirátstvu. Nedávno uzavretá dohoda so Seychelami, iste o nej viete, o prevezení osôb podozrivých z pirátstva predstavuje v tejto otázke ďalší dôležitý prínos. Pirátstvo je veľmi lukratívna činnosť, a preto je veľmi dôležité, aby sme si v každom jednom ohľade pripravili svoje aktivity a odstránili pirátom všetky možnosti, ako získať ďalšie peniaze touto skutočne ohavnou činnosťou.
<P>
Napokon, je samozrejmé, že to, čo robíme v námorných vodách nemôže slúžiť ako náhrada za to, čo je potrebné vykonať v Somálsku alebo voči samotnému Somálsku, je to však oblasť, ako som už povedal, kde okamžitý úspech nemôžeme brať ako samozrejmosť. Budeme musieť pokračovať v námornej operácii, a to bude vyžadovať v prvom rade našu pripravenosť udržať dlhodobé viazanie vojenského majetku, ďalej budeme musieť posilniť koordináciu spolupráce medzi všetkými mocnosťami a medzinárodnými orgánmi zapojenými do tejto operácie a napokon, budeme musieť pomôcť rozvíjať aj regionálne námorné kapacity, pretože toto bremeno nemôže ostať len na našich pleciach. Medzinárodné námorné organizácie, ako napríklad kontaktná skupina pre pirátstvo, tu budú zohrávať dôležitú úlohu.
<P>
Toto je nakoniec jedna z oblastí, v ktorej sme za posledné roky preukázali možnosti Európskej bezpečnostnej a obrannej politiky. Pred niekoľkými rokmi by si možno len tí najodvážnejší z prítomných vedeli predstaviť, ako na námornom majetku Európskej únie pracujeme v Adenskom zálive alebo v Indickom oceáne. Naliehavé humanitárne a iné dôvody nás priviedli k tomu, čo sa v rámci možností doteraz ukázalo ako pomerne úspešná operácia, nerobme si však žiadne ilúzie. Ešte toho treba veľa urobiť. Musíme túto operáciu udržať a podpora Parlamentu je v tejto veci veľmi dôležitá.
<SPEAKER ID="364" NAME="Benita Ferrero-Waldner">
členka Komisie. - Vážená pani predsedajúca, tentoraz je zameranie na celú somálsku otázku širšie, pričom trvalo udržateľnými metódami rieši aj hlavné príčiny tohto problému. Komisia vždy tvrdila, že pirátstvo je možné úplne odstrániť jedine riešením jeho základných príčin, počnúc od nestability Somálska, ako aj riešením rozvojových potrieb krajiny, ktoré sa prejavujú tou najextrémnejšou chudobou vrátane mimoriadne rozšírenej negramotnosti a zraniteľnosti.
<P>
Z tohto dôvodu je pri riešení spomínaných otázok bezpečnosti a rozvoja v Somálsku veľmi dôležitý komplexný prístup. Preto bude potrebné vytvoriť fungujúci štát schopný posilňovať zákony a zabezpečiť aspoň základné služby. Zo strednodobého až dlhodobého hľadiska sú správa vecí verejných, vrátane vytvárania inštitúcií a bezpečnosti, vzdelanie a hospodársky rozvoj nevyhnutnými predpokladmi pre odstránenie stimulov, ktoré aktuálne existujú a podnecujú Somálčanov, aby sa stali pirátmi.
<P>
V otázke bezpečnosti je najdôležitejší rýchly prístup. Africká únia, ako viete, zohráva kľúčovú úlohu, v neposlednom rade aj prostredníctvom misie Africkej únie v Somálsku (AMISOM), čo sú jednotky Africkej únie starajúce sa o bezpečnosť dočasnej federálnej vlády v Mogadišu. Prostredníctvom Fondu pre mier v Afrike je Európska únia najväčším prispievateľom misie AMISOM, keďže poskytuje financie na podporu jednotiek Africkej únie. Práve bola dokončená nová dohoda o príspevku vo výške 60 miliónov EUR. Je to časť záväzku, ktorý Komisia prijala na konferencii v Bruseli v apríli tohto roku. Spoločný strategický dokument 2008 - 2013 vymedzuje pomoc Somálsku zo strany Komisie, a ak budeme hovoriť konkrétne, podporný program EK pre Somálsko má na obdobie 2008 - 2013 celkový rozpočet 215,4 miliónov EUR z Európskeho rozvojového fondu (ERF).
<P>
Operácia ATALANTA, prvá námorná operácia EÚ, bude čoskoro sláviť výročie. Táto operácia je úspešná, darí sa jej odstrašovať pirátov, ale taktiež zvyšuje uvedomelosť spoločenstva lodnej dopravy v súvislosti s opatreniami na sebaobranu. Všetci však vieme, že ešte musíme urobiť oveľa viac. Paralelne s operáciou ATALANTA používa Komisia nástroj stability a finančný nástroj na podporu súdneho systému v Keni, ako práve spomenul pán predseda Rady, pretože Keňa sa zaviazala, že bude trestne stíhať prevezené osoby podozrivé z pirátstva, ktoré boli zadržané vďaka operácii, pričom je veľmi dôležité, aby ich skutky neostali nepotrestané. K podpore súdneho systému v Keni patrí aj čosi ako súbor opatrení zameraných na budovanie kapacít v oblasti trestného stíhania, polície, súdnych a väzenských služieb. Program sa realizuje prostredníctvom Úradu OSN pre drogy a kriminalitu (UNODC) vo výške 1,75 milióna EUR.
<P>
V širšom kontexte je aj rozvoj regionálnej námornej kapacity dôležitým hľadiskom na zaistenie bezpečnosti v tejto oblasti. Komisia podporuje zavádzanie takzvaného džibutského kódexu správania Medzinárodnej námornej organizácie, opäť za pomoci nášho nástroja stability. Program zaoberajúci sa určitými kritickými námornými trasami, vrátane Afrického rohu a Adenského zálivu, pomôže vytvoriť regionálne vzdelávacie stredisko pre námorné záležitosti v Džibuti. Tento program sa bude zameriavať na budovanie kapacít a vzdelávanie námorného administratívneho personálu, úradníkov a členov pobrežnej hliadky z tohto regiónu, napríklad aj zo Somálska, Puntlandu a Somelilandu, v závislosti od možností. Regionálne stredisko pre výmenu informácií v Saná v Jemene bolo taktiež identifikované na financovanie v roku 2009. Prvá fáza tohto programu už bola spustená a začali sa štúdie technickej uskutočniteľnosti.
<P>
Skôr než svoj prejav uzavriem, dovoľte, aby som ešte načala ďalšiu dôležitú tému. Komisia rozvíja integrovanú námornú politiku vrátane vonkajšej dimenzie a taktiež integrovaný námorný dohľad vo všetkých sektoroch a na všetkých hraniciach, kde vytvára prehľad o situácii na mori ovplyvňujúcej okrem iného námornú bezpečnosť a ochranu, ale aj všeobecnú vynútiteľnosť práva.
<P>
Súčasné švédske predsedníctvo podnietilo výrazné úsilie s cieľom zabezpečiť medzipilierovú súdržnosť námornej politiky EÚ, zaručujúcu spojenie medzi opatreniami Spoločenstva a prácou realizovanou v rámci druhého piliera najmä Európskou obrannou agentúrou. Sme presvedčení, že integrácia námorného dohľadu má silný potenciál pomôcť operáciám EÚ proti pirátstvu, keďže získavanie údajov námorného dohľadu z rôznych zdrojov umožňuje úradom pôsobiť na mori s cieľom prijímať rozhodnutia a reagovať informovanejším spôsobom.
<P>
Všetky tieto jednotlivé línie aktivít, ktoré boli uvedené aj v uznesení EP z minulého októbra, predstavujú prínos Komisie v boji proti pirátstvu.
<SPEAKER ID="365" NAME="Cristiana Muscardini" LANGUAGE="IT">
Vážená pani predsedajúca, pán minister, pani komisárka, dámy a páni, s veľkým uspokojením vítame rozšírenie misie Atalanta.
<P>
Už asi 10 rokov sa snažím venovať somálskej otázke a nedá sa popierať, že v mnohých prípadoch Európa nekonala dostatočne rýchlo.
<P>
Situácia v Somálsku sa každodenne viac dramatizuje v dôsledku medzinárodného terorizmu, ale aj v dôsledku problému pirátstva a ľudských tragédií prežitých miliónmi ľudí, najmä žien a detí, ktoré trpia násilím, každodenným hladom, a až príliš často ich okolnosti donútia utekať púšťou v snahe nájsť útočisko na európskych brehoch.
<P>
Spolu s bojom proti terorizmu musíme zaviesť opatrenia, ktoré prinesú novú nádej hospodárstvu tohto regiónu, ale aj opatrenia na získanie kontroly Európy nad utečeneckým táborom v Líbyi. Dostali sme správy o veľmi vážnej situácii v tomto tábore, o násilí, ale aj o nedodržiavaní ľudských práv často namierenom proti somálskym ženám.
<P>
Počas stretnutia organizovaného Skupinou Európskej ľudovej strany (kresťanských demokratov) zdôrazňoval stály zástupca somálskej dočasnej vlády pri Organizácii Spojených národov, Dr. Yusuf Mohamed Ismail Bari-Bari, že Somálsko naďalej ochudobňuje nepovolený lov rýb na jeho brehoch a že mnohí piráti sú bývalí rybári, ktorým sa nepodarilo dosiahnuť spravodlivosť či získať pozornosť.
<P>
Preto musíme tvrdo bojovať proti terorizmu, ale aj vyvinúť veľké úsilie na to, aby sa do krajiny, ktorá sa stala obeťou roky trvajúcej vojny, vrátila spravodlivosť, nádej a hospodárstvo.
<SPEAKER ID="366" NAME="Roberto Gualtieri">
v mene skupiny S&D. - (IT) Vážená pani predsedajúca, dámy a páni, prostredníctvom tejto rozpravy a uznesenia, ktoré my členovia Skupiny Aliancie socialistov a demokratov v Európskom parlamente zajtra schválime, máme v úmysle vyjadriť silnú podporu záväzku Európskej únie bojovať proti pirátstvu. Zároveň by sme chceli vyjadriť svoje znepokojenie v súvislosti s dramatickou situáciou v Somálsku, ktorá zosilňuje potrebu a naliehavosť opatrení na podporu stability v krajine s cieľom vyriešiť hlavné príčiny fenoménu pirátstva.
<P>
Misia Atalanta je úspešný príbeh: umožnila prevoz 300 000 ton pomoci a zvýšila bezpečnosť Adenského zálivu pre všetky druhy námornej dopravy, čím preukázala kapacity EBOP a jej pridanú operačnú a politickú hodnotu.
<P>
Zároveň potrebujeme vyššiu angažovanosť zo strany Európy spoločne s Africkou úniou pri podporovaní džibutského procesu a z tohto dôvodu, hoci si plne uvedomujeme ťažkosti a riziká, vyjadrujeme svoju podporu možnej misii EBOP v Somálsku, ktorú Rada začala preskúmavať.
<P>
Preto dúfame, že v súvislosti s pozmeňujúcimi a doplňujúcimi návrhmi a rozpravou pomôžu všetky skupiny posilniť toto posolstvo a nenechajú sa vlákať do pasce využívania dramatickej situácie, ako je tá v Somálsku, na politické invektívy v určitých krajinách nemajúce nič spoločné s touto rozpravou ani s prácou Parlamentu.
<SPEAKER ID="367" NAME="Izaskun Bilbao Barandica" LANGUAGE="ES">
Vážená pani predsedajúca, musíme podporovať sociálny a demokratický rozvoj Somálska, aby sme ukončili existenciu pirátstva. Ďalej žiadame, aby európske rybárske lode vykonávajúce rybolov v južnom Indickom oceáne boli chránené operáciou Atalanta pred útokmi pirátov rovnako ako obchodné lode. Žiadame, aby boli poskytované vojenské sprievody, pretože toto riešenie je najúčinnejšie a zároveň najlacnejšie, pričom ho odporúča Medzinárodná námorná organizácia. Ďalej si želáme, aby boli osoby zatknuté a obvinené z pirátstva súdené v štátoch tejto oblasti, ako to stanovuje zmluva s Keňou a Seychelami z marca 2008.
<P>
To všetko žiadame preto, že rybárskym lodiam v tejto oblasti skutočne a čoraz viac hrozí, že ich napadnú a unesú piráti. Mali by sme si uvedomiť, že v Parlamente sa o tejto situácii hovorilo už pred rokom a napriek tomu i Komisia uznala, že sa v tejto otázke nespravilo nič. A medzitým piráti naďalej útočia.
<P>
Poslednú obeť, loď Alakrana, držali takmer 50 dní. Taktiež si treba uvedomiť, že tieto lode vykonávajú rybolov v súlade s európskou dohodou o rybolove. Ich prevádzka v medzinárodných vodách je zákonná a kontrolujú ich príslušné úrady.
<P>
Preto by sme lodiam tohto typu mali poskytnúť lepšiu ochranu.
<SPEAKER ID="368" NAME="Reinhard Bütikofer" LANGUAGE="DE">
Vážená pani predsedajúca, pán úradujúci predseda Rady, pani komisárka, dámy a páni, operáciou Atalanta EÚ úspešne prispieva k zvýšeniu bezpečnosti Afrického rohu a malo by sa v nej pokračovať. Zároveň má však EÚ väčšiu spoločnú zodpovednosť. To však znamená, že nesmieme odvracať zrak, keď sa nezákonne vyváža nebezpečný odpad alebo keď sa nezákonným rybolovom poškodzujú záujmy Somálska. Z tohto dôvodu musíme zaujať dôsledný prístup pri sledovaní týchto záležitostí.
<P>
Uznesenie, o ktorom budeme zajtra hlasovať, naberá nesprávny smer v dvoch ohľadoch a my tieto prístupy nepodporujeme. Nie je správne, že uznesenie teraz žiada zmenu mandátu Atalanty, či už v súvislosti s rozšírením oblasti pôsobnosti alebo v súvislosti so snahami niektorých členov tohto Parlamentu o rozšírenie mandátu a zahrnutie rybolovu. Chceme, aby mandát pokračoval v nezmenenej podobe.
<P>
Po druhé je veľmi otázne, či spustiť vzdelávaciu misiu Európskej bezpečnostnej a obrannej politiky (EBOP), ktorá nebola primerane odôvodnená a ktorá preukázateľne neprispeje k budovaniu štátu v Somálsku. Mali by sme skôr postupovať rozvážne ako unáhlene.
<SPEAKER ID="369" NAME="Willy Meyer" LANGUAGE="ES">
Vážená pani predsedajúca, plne podporujeme prvú časť vyhlásenia pani Ferrerovej-Waldnerovej. To je samotná podstata problému a je veľmi zásadná. Kým neodstránime samotnú podstatu problému, nejestvuje šanca, že ho vyriešime vzdušnou či pozemnou vojenskou cestou. Pokiaľ ide o námorné riešenie problému, dôstojník zodpovedný za operáciu Atalanta včera dosť jasne povedal, že pirátstvo nie je možné riešiť námornou cestou. Rád by som tomuto Parlamentu pripomenul, že Spojené štáty sa pokúsili riešiť situáciou pozemnou vojenskou cestou a ich snahy neboli úspešné.
<P>
Preto by bolo chybou, keby sme odďaľovali poskytnutie rozvojovej pomoci a riešení týkajúcich dobrej správy vecí verejných v krajine. Situáciu nemožno riešiť vojenskou cestou, nie je však možné ani sprivatizovať funkcie ozbrojených síl, ako sa to rozhodla urobiť španielska vláda. Nejde tu o prípad, keď sa armáda nahradí súkromnými bezpečnostnými firmami s vojnovými zbraňami. Nie, to určite nie je riešenie. Riešenie v skutočnosti spočíva v ukončení všetkých druhov pirátstva. Myslím tým ukončenie pirátstva pochádzajúce zo Somálska, ale aj zahraničného pirátstva, ktoré pácha škodu v somálskych pobrežných vodách.
<SPEAKER ID="370" NAME="Niki Tzavela" LANGUAGE="EL">
Vážená pani predsedajúca, medzinárodní pozorovatelia uvádzajú, že riešenie problému pirátstva spočíva v dosiahnutí politickej stability v danej oblasti. Tú by sme si želali všetci, najmä my Gréci, pretože grécku námornú dopravu pirátstvo v tejto oblasti veľmi výrazne zasahuje.
<P>
Pani komisárka, vaše slová ma príjemne prekvapili. Jediné informácie, ktoré sme doteraz mali z medzinárodných médií a zo všetkých strán, sa týkali len napredovania vojenských operácií. Odzbrojili ste ma, lebo som sa vám chystala položiť túto otázku: aký pokrok zaznamenali do dnešného dňa politické sily v krajine, pretože aktuálne sa zameriavame na skutočnosť, že pre riešenie tohto problému potrebujeme politickú stabilitu v Somálsku. Ďakujem vám za informácie, ktoré ste nám poskytli, a musím povedať, že by bolo užitočné, keby Európsky parlament aj médiá zaoberajúce sa otázkou politických intervencií dostali podrobnejšie informácie.
<SPEAKER ID="371" NAME="Luis de Grandes Pascual" AFFILIATION="PPE">
(ES) Vážená pani predsedajúca, pani komisárka, pán úradujúci predseda Rady, Španielsko práve prežilo bolestnú situáciu, keď naše plavidlo Alakrana a celá jeho posádka museli znášať vydieranie, ponižovanie a nespočetné riziká.
<P>
V Španielsku sa za to berie na zodpovednosť španielska vláda, čo je v tomto prípade správne. Tu v Parlamente budeme hovoriť o Európe a zase len o Európe. Preto treba povedať, že po roku, v priebehu ktorého sme žiadali diplomaciu a rozhodnosť, je výsledok pozitívny.
<P>
Operácia Atalanta je však nedostatočná. Treba ju rozšíriť a spružniť. Musí byť schopná chrániť nielen trasy, po ktorých sa prepravuje humanitárna pomoc, ale aj rybárske a obchodné lode Spoločenstva. Aj tie je potrebné chrániť a z tohto dôvodu budeme v uznesení, ktoré sa bude prijímať zajtra, žiadať Európsky parlament a jeho inštitúcie, aby prijali určité záväzky.
<P>
Snažíme sa povedať svoje "áno" pevnému postoju zo strany štátov, ktoré ochránia svoje plavidlá pomocou ozbrojených síl, aby tak odstrašili a v prípade potreby právne odsúdili pirátsku činnosť. Musíme však povedať "nie" najímaniu súkromných poskytovateľov bezpečnostných služieb, pretože to je podľa Medzinárodnej námornej organizácie (IMO) krok, ktorý so sebou prináša zbytočné násilie. Taktiež musíme povedať "nie" pasívnemu a diletantskému postoju vlád, ktoré pirátom uľahčujú život. Musíme však povedať "áno" diplomacii, "áno" pomoci Somálsku a "nie" neopodstatneným obvineniam z údajného nezákonného lovu rýb.
<P>
Lode Spoločenstva vykonávajú rybolov v súlade s našimi medzinárodnými dohodami. Vykonávajú ho teda zákonne a treba ich chrániť. Inštitúcie Spoločenstva k tomu viaže povinnosť.
<SPEAKER ID="372" NAME="Saïd El Khadraoui" AFFILIATION="S&amp;D">
(NL) Zložitá a nebezpečná situácia v Somálsku a jej vplyv na stabilitu v regióne nám všetkým spôsobuje veľké starosti. Súčasne však je celý svet svedkom problémov, ktoré táto krajina zažíva v dôsledku námorného pirátstva a jeho vplyvu na námornú dopravu v širších vodách v okolí Somálska. Aby sme túto situáciu mohli vyriešiť, jednoznačne potrebujeme integrovaný prístup, ako povedala pani komisárka Ferrerová-Waldnerová.
<P>
Chcel by som využiť túto príležitosť a vyjadriť naše uznanie vynikajúcej práci, ktorú misia Atalanta do dnešného dňa vykonala. Ich snaha je veľmi dôležitá, pretože prístupnosť tejto zóny má kľúčový význam pre medzinárodný obchod a prepravu tovaru. Naším želaním je, aby sa námorníci na palubách obchodných lodí, ako aj rybári vykonávajúci svoju činnosť v tomto regióne, mohli v bezpečí venovať svojej práci. Myslíme si, že to má zásadný význam. Podporujme teda aj naďalej prácu tejto misie. Zvážme preto, samozrejme, čo ešte by sme mohli urobiť, a ako správne uviedla pani komisárka, riešme podstatu tohto problému, a to účinne a na viacerých frontoch.
<SPEAKER ID="373" NAME="Franziska Katharina Brantner" AFFILIATION="Verts/ALE">
(DE) Vážená pani predsedajúca, Somálsko sa nachádza v neustálom stave núdze a už takmer 20 rokov nemá vládu. My v EÚ musíme pomôcť túto situáciu zmeniť. Preto Komisiu v jej práci podporujeme. Staviame sa však veľmi skepticky k novej misii Európskej bezpečnostnej a obrannej politiky (EBOP), ako aj k plánu vycvičiť 2 000 vojakov pre dočasnú somálsku vládu.
<P>
Čo je skutočným cieľom tejto misie? Aká je celková politická koncepcia pre Somálsko? Akú pridanú hodnotu môžeme priniesť aktuálnym projektom Spojených štátov a Francúzska v oblasti výcviku? Nechápeme, ako táto misia môže prispieť k budovaniu štátu. Akú legitímnosť má dočasná vláda? Prečo ju podporujeme? Prečo veríme, že jej pomôžu vojaci? Ako môžeme vojakom po vycvičení zabrániť v tom, aby sa pridali k vojnovým diktátorom? Myslíme si, že vo vzťahu k tejto misii ešte stále existuje primnoho otázok na to, aby sme ju mohli začať plánovať. Okrem toho nevidím, akú pridanú hodnotu by tu mohla EÚ priniesť, a myslím si, že uvedené prostriedky by mohli byť použité lepšie na projekty, ktoré už Komisia rozbehla.
<SPEAKER ID="374" NAME="Eider Gardiazábal Rubial" AFFILIATION="S&amp;D">
(ES) Vážená pani predsedajúca, ak sa máme pokúsiť pochopiť to, čo sa deje vo vodách Indického oceánu, musíme otázku pirátstva riešiť zodpovedne, a to bez demagogických vyhlásení a bez zaujímania politického postoja strany. Hovorím to napriek vyhláseniam, ktoré som si, bohužiaľ, v tomto Parlamente vypočula. Určití poslanci využili príležitosť a vo svojom vystúpení napádali španielsku vládu. Rada by som zdôraznila, že spomínaná vláda bola nápomocná pri propagovaní a presadzovaní operácie Atalanta, ktorú tu dnes chválime. Táto operácia je však zjavne nedostatočná a je potrebné ju posilniť.
<P>
Preto by som chcela požiadať Radu, aby operáciu posilnila, aby rozšírila chránené oblasti, za ktoré bude operácia zodpovedať, aby zvýšila počet prideleného personálu a aby jej zaručila ďalšie právomoci. Mám na mysli najmä dohľad nad prístavmi, z ktorých vyplávajú materské lode používané pirátmi. Je však zrejmé, že Atalanta nemôže byť jediným mechanizmom na riešenie somálskeho problému. Preto využívam príležitosť a vyzývam všetkých zainteresovaných, aby sa snažili nájsť spoločnú stratégiu pre Somálsko. Uvedená stratégia by mala zahŕňať rozvojovú pomoc a politický dialóg s dočasnou federálnou vládou.
<P>
Taktiež vyzývam Radu, aby zriadila novú operáciu, paralelnú s Atalantou. Nová operácia by mala pomôcť zabezpečiť výcvik a vybavenie bezpečnostných síl somálskej federálnej vlády, pričom by súčasne posilnila záväzok dodržiavania ľudských práv a zásad právneho štátu.
<P>
(Rečníčka súhlasila, že bude odpovedať na otázku signalizovanú modrou kartou v súlade s článkom 149 ods. 8.)
<SPEAKER ID="375" NAME="Luis de Grandes Pascual" AFFILIATION="PPE">
(ES) Myslí si pani poslankyňa, že je nezodpovedné vyhlásiť, že španielska vláda by sa mala brať na zodpovednosť v Španielsku a že by sme sa v tomto Parlamente mali zameriavať na Európu a rokovať o európskych opatreniach na podporu operácie Atalanta?
<SPEAKER ID="376" NAME="Eider Gardiazábal Rubial" AFFILIATION="S&amp;D">
(ES) Pán Grandes Pascual, nesnažte sa, prosím, prekrúcať moje slová. Považujem za nezodpovedné z vašej strany, že ste využili svoj priestor počas rozpravy na to, aby ste napádali španielsku vládu.
<SPEAKER ID="377" NAME="Georgios Papanikolaou" AFFILIATION="PPE">
(EL) Vážená pani predsedajúca, to, že somálski piráti sú hrozbou pre medzinárodnú lodnú dopravu, je fakt. Pirátstvo nielenže ovplyvňuje náklady a spoľahlivosť námornej dopravy, ale aj, a to má najväčší význam, bráni v poskytovaní humanitárnej pomoci Somálsku, čím zhoršuje aj vážny nedostatok jedla v krajine. Musím však zdôrazniť, že ovplyvnené sú predovšetkým krajiny s dlhou tradíciou obchodnej námornej dopravy, ako Grécko a iné stredozemské krajiny. Rozumiem tomu, že misia EÚ proti pirátstvu na ochranu námorných ciest v oblasti Afrického rohu je dôležitým krokom. Musíme však pochopiť, že práve tie veci, o ktorých sme si mysleli, že patria do sveta fantázie a filmov, ako dieťa som o nich čítaval v rozprávkových knihách, teraz klopú na naše dvere, sú viditeľným nebezpečenstvom, sú realitou. Preto musíme situáciu koordinovať a musíme presvedčiť Radu a Komisiu, aby prijali viac politických iniciatív.
<SPEAKER ID="378" NAME="Josefa Andrés Barea" AFFILIATION="S&amp;D">
(ES) Vážená pani predsedajúca, pirátstvo je pre Španielsko veľmi závažnou otázkou, pretože postihuje naše rybárske plavidlá, a ja vítam prepustenie lode Alakrana a chválim jej rybárov, jej majiteľa a španielsku vládu za vynaložené úsilie.
<P>
Rybárske lode sú cieľom pirátov, a ako sa zdá, predstavujú neodolateľnú príležitosť na zajatie rukojemníkov. Ako sa vyjadrili zástupcovia Rady, piráti zmodernizovali svoje taktiky na zemi aj na suchu. Táto činnosť je pre nich zisková a členské štáty musia na túto situáciu reagovať.
<P>
Operácia EÚ NAVFOR Somálsko (operácia Atalanta) bola úspešná a pani komisárka uviedla, že bolo podniknutých mnoho aktivít, potrebujeme však viac a lepších takýchto operácií. Rybárske lode už viac nesmú byť zraniteľné. Potrebujeme, aby boli rybárske lode chránené a aby bola rozšírená oblasť, v ktorej im je poskytovaná ochrana.
<P>
Predovšetkým musíme nájsť riešenie na pevnine, pretože tento problém vzniká na pevnine: ako zdôraznila aj pani zástupkyňa Komisie, potrebujeme viac demokratickej stability. Pýtame sa preto Komisie, či by bola pripravená zorganizovať samit na tému pirátstvo v tejto oblasti v snahe nájsť na pevnine riešenia toho, čo sa deje na mori.
<SPEAKER ID="379" NAME="Raül Romeva i Rueda" AFFILIATION="Verts/ALE">
(ES) Aj ja sa, samozrejme, teším zo šťastného konca prípadu lode Alakrana, nanešťastie sa však obávam, že to možno nebude posledný takýto prípad. Ako bolo povedané, je dôležité, aby sme pamätali na to, že piráti nevyužívajú len chudobu, ale aj chyby a nedostatky systému, ktorý nefunguje.
<P>
Je bezpochyby smutné a poľutovaniahodné, že sa námorníci stávajú obeťami únosov, keď si, koniec koncov, len robia svoju prácu. Taktiež je zarmucujúce, že existujú osoby, ktoré využívajú nedostatočnú vládu, nielen v Somálsku, ale v regióne ako takom, aby nezákonne lovili ryby alebo vypúšťali znečisťujúci odpad. Bohužiaľ, pán Grandes Pascual, práve toto sa deje.
<P>
Akúkoľvek pirátsku činnosť nepochybne odsudzujeme. Na to, aby sme mohli bojovať proti tomuto javu, však potrebujeme viac ako len vojakov a žoldnierov. Pravda totiž je, že takéto zúžené nazeranie na túto otázku by mohlo byť kontraproduktívne a viesť k znepokojujúcemu vystupňovaniu konfliktu, najmä keď vieme, že niektorí majitelia lodí, aby maximálne zvýšili svoju prítomnosť v tejto oblasti, riskujú viac, ako by mali, a posúvajú sa ďalej od chránených oblastí, ako by mali, čím vytvárajú riziko, ktoré sa vždy veľmi ťažko rieši.
<SPEAKER ID="380" NAME="Carmen Fraga Estévez" AFFILIATION="PPE">
(ES) Vážená pani predsedajúca, i keď možno v Indickom oceáne dochádza k nezákonnému rybolovu, flotilu Spoločenstva nie je možné označiť ako nezákonnú, ako tu niekto poznamenal. Flotila Spoločenstva vykonáva rybolov v najprísnejších medziach zákonnosti s povoleniami vydanými podľa zásad Európskeho spoločenstva, seychelskej dohody o partnerstve v sektore rybolovu a Komisie pre tuniaky z Indického oceánu (IOTC), ktorá riadi a upravuje lov tuniakov v tejto oblasti.
<P>
Po druhé sú všetky plavidlá Spoločenstva vybavené satelitným monitorovacím systémom, pomocou ktorého ich kedykoľvek môžu vojenské alebo rybárske úrady lokalizovať v reálnom čase.
<P>
Po tretie má flotila Spoločenstva na palube pozorovateľov a okrem iných opatrení musí jej posádka dodržiavať prísny režim poskytovania informácií o rybolovnej činnosti prostredníctvom rybárskych palubných denníkov, odoberať vzorky a taktiež má zákaz prepravovať tovar po otvorenom mori.
<P>
Napokon, celá flotila Spoločenstva bola riadne zapísaná do regionálneho registra flotíl IOTC. Ja osobne by som si želala, aby Komisia a Rada uznali, že európska flotila vykonáva rybolov v tejto oblasti v najprísnejších medziach zákonnosti.
<SPEAKER ID="381" NAME="Janusz Władysław Zemke" AFFILIATION="S&amp;D">
(PL) Vážená pani predsedajúca, veľmi rád by som vyjadril svoje poďakovanie a na úvod by som chcel povedať, že sme tu dnes, podľa môjho názoru, dostali veľmi dobré a spoľahlivé informácie, jednak od pána Bildta a jednak od pani komisárky. Informácie ukazujú, že snahy Európskej únie sa sústreďujú na dve oblasti. Prvou oblasťou je humanitárna pomoc. Druhou oblasťou sú vojenské opatrenia, pričom obe tieto oblasti sú, našťastie, čoraz efektívnejšie. Predsa by som však chcel položiť túto otázku: nemali by sme prikladať minimálne takú istú dôležitosť budovaniu štátu v Somálsku, keďže v skutočnosti ide o krajinu bez riadnej vlády? Nemali by sme vybudovať miestnu políciu, ako aj základ vojenských síl? Som toho názoru, že ak tejto tretej oblasti nebude venovaná rovnaká pozornosť ako tým dvom ostatným, bude ťažké dosiahnuť dlhodobý úspech.
<SPEAKER ID="382" NAME="Carl Bildt">
úradujúci predseda Rady. - Vážená pani predsedajúca, budem veľmi stručný. Somálsko predstavuje veľký problém. A predstavuje ho už 20 rokov. Hovorili sme o pirátstve. Nezabúdajme však na humanitárnu situáciu, ktorá je katastrofálna. Nezabúdajme na problém teroristov. Nezabúdajme ani na nestabilitu regiónu.
<P>
Postupne sa musíme pokúsiť vyriešiť všetky tieto otázky. Buďme však aj realisti. Medzinárodné spoločenstvo, Organizácia Spojených národov a ďalší bojujú s otázkou Somálska už veľmi dlhý čas. Výsledky sú pomerne nedostatočné. My prichádzame do tejto oblasti so snahou riešiť Somálsku otázku pomerne neskoro. Snažíme sa urobiť určité veci.
<P>
Pokiaľ ide o operáciu Atalanta, všetci sme zhodne vyhlásili, že je to úspech, nemyslime si však, že môže vyriešiť všetky problémy. Keď hovoríme o jej rozšírení do Indického oceánu, hovoríme o absolútne obrovských oblastiach. A aj keby sme rozmiestnili všetok námorný majetok všetkých štátov Európskej únie, nie som si istý, či by to zaručilo absolútny úspech.
<P>
Niektorí z týchto pirátov majú, samozrejme, i dostatok financií, to im umožňuje investovať do ďalších prostriedkov. Čo problém pomerne sťažuje.
<P>
Nemalo by nám to však brániť v tom, aby sme robili to, čo môžeme urobiť. S výhradou všetkých ťažkostí by sme sa mali snažiť zapojiť do podpory dočasnej federálnej vlády.
<P>
Usilujeme sa o to prostredníctvom rôznych vzdelávacích programov. Existuje tu záruka na úspech? Nie, neexistuje. Jediná vec, ktorou si môžeme byť úplne istí, aj ak sa o nič nepokúsime, je absolútna istota neúspechu. Ak sa však pokúsime, aspoň tu existuje možnosť, že niečo pozitívne ovplyvníme. A ak nič iné nezískame, aspoň sa nám podarilo zabezpečiť programy dodávok zo Svetového potravinového fondu hladujúcim a trpiacim obyvateľom Somálska. To samo osebe je čosi, na čo môžeme byť hrdí.
<SPEAKER ID="383" NAME="Benita Ferrero-Waldner">
členka Komisie. - Vážená pani predsedajúca, veľmi dobre viem, že táto otázka je v niektorých členských štátoch veľmi dôležitá z dôvodu obetí, ktoré tu boli, pre ťažkosti, ktoré tam existujú. Naša grécka kolegyňa, ktorá mi položila otázku, a ja som na ňu chcela odpovedať, tu už nie je, ale rada by som povedala, čo robíme a prečo som uviedla, že sme dosiahli určitý úspech.
<P>
Ako povedal náš pán predseda, existoval tu takzvaný džibutský proces a medzinárodná kontaktná skupina, ktorej bola Komisia členom, a kde sa, ako viem, náš bývalý kolega pán Louis Michel, ktorý je dnes poslancom Európskeho parlamentu, veľmi usiloval pomáhať dočasnej vláde a podporovať ju. Práve toto je tá najsprávnejšia vláda, ktorá by mohla priniesť do Somálska stabilitu. To je našou prvoradou úlohou a budeme ju musieť splniť formou diplomatickej a politickej podpory.
<P>
Ďalej musíme pomáhať lodiam, ako aj všetkým ľuďom v krajine a chrániť ich. Taktiež musíme urobiť to, čo som hovorila už predtým. Pán kolega, ktorý hovoril ako posledný, to možno už počul. Už skôr som hovorila, že budovanie inštitúcií, budovanie kapacít, snaha pomôcť v súdnych procesoch a pomoc obyvateľom sú úplne najzásadnejšie. Iba ak bude v krajine väčšia stabilita a podniknú sa kroky na odstránenie chudoby, bude možné toto všetko vykonať. Je to teda veľmi zložitý proces.
<P>
Aby sme boli nápomocní, máme teraz okrem iného konkrétnu podporu z prebiehajúcich 29 projektov v hodnote viac ako 50 miliónov EUR, čo je pre týchto ľudí obrovská suma peňazí, ktorá podporuje správu vecí verejných, bezpečnosť a občiansku spoločnosť, a zároveň podporuje aj proces zmierenia a budovania inštitúcií. Konečným cieľom je pomôcť vytvoriť fungujúci štát, ktorý by bol schopný slúžiť somálskym občanom a kde by sme taktiež mali bojovať proti terorizmu. Terorizmus je nanešťastie najviac zakotvený tam, kde takmer došlo k zlyhaniu štátu, preto je naša úloha skutočne obrovská.
<P>
Niekto z vás sa pýtal, či by sa v budúcnosti mohol konať samit na tému pirátstvo. My Komisia by sme iste neboli proti, ale myslím si, že o tom by mali rozhodnúť najmä členské štáty a možno budúce španielske predsedníctvo. Ak budú mať záujem, môžu taký samit usporiadať.
<SPEAKER ID="384" NAME="Predsedajúca">
V súlade s článkom 110 ods. 2 rokovacieho poriadku som dostala šesť návrhov uznesenia.
<P>
Rozprava sa skončila.
<P>
Hlasovanie sa uskutoční zajtra (vo štvrtok 26. novembra 2009).
<P>
Písomné vyhlásenia (článok 149)
<SPEAKER ID="385" NAME="Alain Cadec  " LANGUAGE="FR">
Vážená pani predsedajúca, dámy a páni, chcel by som vyjadriť svoju neochvejnú podporu tomuto uzneseniu, keďže zdôrazňuje význam operácie Atalanta a jej úspech. Chápem, aká obrovská je táto úloha vzhľadom na rozsah územia, ktoré je potrebné pokryť. Bol by som však rád, keby sa európske rybárske lode vykonávajúce činnosť v tejto zóne považovali za veľmi zraniteľné plavidlá a aby im preto bola poskytnutá zvláštna ochrana. Preto je potrebné ich zaradiť do kategórie 3.
<P>
V skutočnosti sú lode loviace tuniaky zvlášť zraniteľné, pretože na jednej strane majú malú výšku nad hladinou a na druhej strane sú imobilné a počas lovu do siete nemôžu manévrovať: teda v priebehu štyroch až piatich hodín. Vtedy im preto hrozí riziko pirátskych útokov. Najmä uvedená skutočnosť zdôvodňuje túto konkrétnu požiadavku. Taktiež by som rád objasnil, že táto klasifikácia v operácii Atalanta by bola ako doplnok k francúzskym a španielskym ochranným operáciám na palube lodí.
<SPEAKER ID="386" NAME="Filip Kaczmarek  " LANGUAGE="PL">
Komisia a Rada majú pravdu. Jediná možná odpoveď na situáciu v Somálsku je komplexný prístup k tamojšiemu konfliktu s koordinovanou činnosťou všetkých strán zainteresovaných do snaženia o dosiahnutie stability v regióne a ukončenie pirátstva. Naším okamžitým cieľom v otázke odstránenia pirátstva musí byť, samozrejme, pokračovanie operácie Atalanta. To by malo taktiež zahŕňať rozšírenie jej mandátu, aby aj rybári boli chránení. Neviem pochopiť, prečo niektorí kolegovia poslanci nechcú, aby boli rybári chránení. Keďže chránime obchodné a výletné lode, ako aj lode prepravujúce potravinovú pomoc, mali by sme robiť všetko preto, aby si rybári mohli robiť svoju prácu v bezpečí.
<P>
Zároveň však nesmieme strácať zo zreteľa dlhodobý cieľ, bez ktorého sa nikdy nepodarí nájsť trvalé riešenie týkajúce sa problému pirátstva. Myslím tým mier, stabilitu, odstránenie chudoby a rozvoj krajiny. Preto sa pri dlhodobých opatreniach musíme zameriavať na:
<P>
• posilňovanie misie AMISOM,
<P>
• rezolútne udržanie a vykonávanie zbraňového embarga uvaleného na Somálsko,
<P>
• stabilizáciu krajiny koordinovanou a komplexnou stratégiou zameranou na opatrenia, na ktorých sa podieľa Európska únia, Africká únia a USA,
<P>
• snahu o dosiahnutie trvalých mierových dohôd medzi jednotlivými stranami a
<P>
• podporu pri budovaní štátnych inštitúcií pôsobiacich na celom území krajiny.
