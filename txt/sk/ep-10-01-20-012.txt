<CHAPTER ID="012">
Hodina otázok (otázky pre Radu) 
<SPEAKER ID="271" NAME="Predsedajúca">
Ďalším bodom programu je hodina otázok (B7-0002/2010).
<P>
Vítam pána ministra na tejto prvej hodine otázok počas španielskeho predsedníctva.
<P>
Nasledujúce otázky sú určené Rade.
<P>
Otázka č. 1 nebude zodpovedaná, keďže predmet, ktorého sa týka, už je na programe tohto zasadnutia.
<P>

<P>
Vec: Úverová kríza/Pôžičky pre podniky
<P>
V decembri nemecký minister hospodárstva uviedol, že ak banky nebudú poskytovať väčšie pôžičky, Nemecko by mohlo čeliť ďalšej úverovej kríze, najmä pokiaľ ide o pôžičky pre malé a stredné podniky. Ide o problém, ktorý by sa mohol rozšíriť na celú EÚ.
<P>
Aké konkrétne opatrenia prijme Rada s cieľom zabezpečiť, aby banky poskytovali pôžičky podnikom, ktoré by vďaka tomu mohli ďalej fungovať, čím by podporovali vytváranie pracovných miest a rast a prispievali k hospodárskej obnove?
<SPEAKER ID="273" NAME="Diego López Garrido" LANGUAGE="ES">
Ako viete, Radu už istý čas znepokojuje problematika zabezpečenia dostatočného prístupu ku kapitálu pre spoločnosti a tiež kroky, ktoré v tejto veci podnikli členské štáty.
<P>
V januári minulého roka Rada okrem iného zaznamenala, že členské štáty konali dôrazne a rozhodne, aby uvoľnili úverové trhy. Na jar Európska rada zdôraznila význam ďalšieho uplatňovania opatrení hospodárskej obnovy a vyzvala Komisiu a Radu, aby zhodnotili účinnosť prijatých opatrení a v júni podali správu Európskej rade.
<P>
Európska rada na júnovom zasadnutí vlastne zhodnotila účinnosť opatrení prijatých členskými štátmi na podporu finančného sektora a situáciu s ohľadom na stabilitu a fungovanie finančných trhov. Tieto výsledky boli predložené vo forme správy samotnej Európskej rade. Správa tak prešla z Rady, inými slovami Rady ministrov, do Európskej rady. Správa bola pozitívna, naznačovala existenciu záruk a mechanizmov rekapitalizácie v rámci členských štátov a na záver uvádzala, že členské štáty zohrali veľmi dôležitú úlohu v zastavení zostupnej špirály. Rád by som vám pripomenul, že celému finančnému systému hrozil na konci roku 2008 kolaps.
<P>
Preto sme zaznamenali kladný vplyv umožnenia prístupu bánk ku globálnym financiám a následného posilnenia úverových tokov do reálneho hospodárstva. Rada ocenila, že opatrenia prijaté členskými štátmi významne prispeli k udržaniu otvorených úverových kanálov.
<P>
V súčasnosti je bankový sektor ešte aj teraz pod určitým tlakom, ktorý súvisí s rekapitalizáciou, a Rada preto vyzvala členské štáty, aby jednotlivo rekapitalizovali či obnovili svoje bilancie a tak zmiernili neistotu a zjednodušili poskytovanie úverov.
<P>
Do minulého mesiaca, decembra, Rada zaznamenala, že členské štáty uplatnili široký rozsah podporných opatrení s cieľom opätovne obnoviť finančnú stabilitu. Zdôraznila však, že ich obnova je stále trochu krehká, a vyzvala Výbor európskych orgánov bankového dohľadu, aby pravidelne poskytoval informácie o množstve dostupného kapitálu na ďalšie pôžičky.
<P>
Zaviedli sme už množstvo opatrení: na jednej strane monitorovanie Radou a na druhej strane usmernenia Európskej rady. Výsledkom je predovšetkým zlepšenie, Európska centrálna banka sa pochopiteľne usiluje zaistiť likviditu bánk a dostupnosť pôžičiek pre spoločnosti.
<SPEAKER ID="274" NAME="Gay Mitchell" AFFILIATION="PPE">
Vážená pani predsedajúca, pánovi ministrovi môžem povedať, že podľa mojich skúseností sa niektoré banky - v žiadnom prípade nie všetky, len niektoré banky, možno dokonca veľa bánk - správali nezodpovedne počas rastu finančného trhu a niektoré banky - možno opäť nie všetky, ale veľa bánk - sa naďalej správajú nezodpovedne v počiatočných týždňoch a mesiacoch obnovy.
<P>
Viem napríklad o jednej konkrétnej, veľmi dobre riadenej spoločnosti v Dubline, ktorá si zodpovedne plní svoje záväzky, a banka jej zďaleka nepomáha. Využila možnosť znížiť jej pôžičku a tento podnik tak vystavila veľkému tlaku - podnik, ktorý je životaschopný, podnik, ktorý recesiu prežije.
<P>
Prosím vás, pán minister, zamerajte sa na tieto banky, povedzte im, že im dávame peniaze daňových poplatníkov a očakávame, že zoberú do úvahy záujem verejnosti, nielen záujmy svojich akcionárov, medzi ktorými sú aj veľmi bohatí akcionári.
<SPEAKER ID="275" NAME="Diego López Garrido" LANGUAGE="ES">
Musím vám povedať, že verím, že Rada a európske inštitúcie robia dobrú prácu. Myslím si, že urobili dobrú prácu a že výrazne prispeli k tomu, aby zabránili kolapsu dostupnosti likvidity v celom hospodárstve.
<P>
Rada Ecofin sledovala a stále sleduje opatrenia, ktoré prijali členské štáty. Robí to systematicky. Rada Ecofin má napríklad v súčasnosti za úlohu dohliadať na to, akým spôsobom sa bankám udeľujú záruky, či sú alebo nie sú nastavené obmedzenia pre spoločnosti finančného sektora a ako Európska centrálna banka vykonáva úverové financovanie.
<P>
Rád by som iba uviedol, že 7. decembra 2009 sa sám prezident Európskej centrálnej banky pán Trichet vyjadril, že zo strany Európskej centrálnej banky nie sú žiadne obmedzenia finančných prostriedkov požičiavaných bankám. V poskytovaní prostriedkov nie sú žiadne obmedzenia. Ak sú banky, ktoré to nevyužijú, to je záležitosť každej z týchto finančných inštitúcií; pokiaľ však ide o Európsku úniu a Európsku centrálnu banku, neexistujú žiadne formy obmedzení.
<P>
V každom prípade Rada spolu s Európskym parlamentom, samozrejme, viac než ochotne preskúma súčasné smernice, o ktorých sa má rokovať v súvislosti so systémami finančného dohľadu, alebo akúkoľvek inú iniciatívu, ktorú môže v tejto súvislosti predložiť Komisia.
<SPEAKER ID="276" NAME="Catherine Greze" AFFILIATION="Verts/ALE">
(FR) Vážená pani predsedajúca, jednou z priorít predsedníctva Rady je zvýšenie vplyvu EÚ na medzinárodnej úrovni a konkrétnejšie v Latinskej Amerike.
<P>
O akom vplyve to však hovoríme? Súčasná koncepcia medzinárodných vzťahov ponúka malý priestor demokracii a ľudským právam. Chce Rada použiť dohody o voľnom obchode na podporu režimov, ktoré sústavne porušujú ľudské práva v Latinskej Amerike?
<P>
Rada by som uviedla príklad Peru, kde sú akty násilia spáchané v Bague strašným príkladom toho, ako vláda kolaboruje s nadnárodnými spoločnosťami prostredníctvom konfiškácie pôdy pôvodných obyvateľov na finančné účely. Už dnes je takmer 70 % pôdy v rukách nadnárodných a ťažobných spoločností.
<P>
Ďalším neslávne známym príkladom je Kolumbia, ktorá je pre odborárov tou najnebezpečnejšou krajinou, keďže tam zavraždili stovky ľudí. Moja otázka znie takto: máte v úmysle zaradiť otázku ľudských práv opäť raz do centra zahraničnej politiky EÚ v Latinskej Amerike?
<SPEAKER ID="277" NAME="Predsedajúca">
Je mi veľmi ľúto, no zdá sa, že vaša otázka sa vôbec netýka poslednej otázky. Nie som si istá, či ste sa už niekedy zúčastnili hodiny otázok, no doplňujúcu otázku máte možnosť položiť, len ak sa týka hlavnej otázky. Ľutujem, no vašu otázku musím úplne vylúčiť z poradia. Navrhujem, aby ste si pozreli rokovací poriadok.
<P>
Pokiaľ je mi známe, v čase, keď som uzavrela poslednú otázku, už neboli žiadne doplňujúce otázky. Preto budem pokračovať, pokiaľ nemáte ďalšiu otázku týkajúcu sa úverovej krízy/pôžičiek pre podniky.
<P>
Pán Zemke, ak sa vaša otázka týka tejto témy, máte 30 sekúnd.
<SPEAKER ID="278" NAME="Janusz Władysław Zemke" AFFILIATION="S&amp;D">
(PL) Áno, presne o tom je moja otázka.
<P>
Veľmi dobre vieme, že v rôznych členských štátoch je situácia veľmi rozdielna. V tejto súvislosti, ak hovoríme o pomoci podnikom, rád by som položil otázku týkajúcu sa situácie v Grécku, keďže v tejto krajine je kríza horšia ako kdekoľvek inde - ráta sa v tejto súvislosti do budúcnosti s nejakými špeciálnymi opatreniami?
<SPEAKER ID="279" NAME="Diego López Garrido" LANGUAGE="ES">
Myslím si, že neskôr nasleduje otázka, ktorá sa týka presne tej istej problematiky. Preto ju zodpoviem spolu s otázkou, ktorá je na programe a týka sa presne tej istej veci, rád by som požiadal pána poslanca, aby tu zotrval, kým na ňu neodpoviem.
<P>
Hovorím o otázke číslo 9 na zozname, ktorý mám, alebo o otázke číslo 8 na súčasnom zozname, ktorú predniesla pani Kratsová-Tsagaropoulouová: finančná situácia v Grécku.
<P>
úradujúci predseda Rady. - (ES) Hovorím o otázke č. 9 na zozname, ktorý mám, alebo o otázke č. 8 na súčasnom zozname, ktorú predniesla pani Kratsová-Tsagaropoulouová: finančná situácia v Grécku.
<P>
Vec: Integrácia Kosova do EÚ
<P>
Aké kroky plánuje Rada uskutočniť s cieľom vyhovieť želaniu Európskeho parlamentu začleniť Kosovo do programov EÚ, predvstupových stratégií a do Solúnskeho procesu bez ohľadu na otázku štatútu?
<SPEAKER ID="282" NAME="Diego López Garrido" LANGUAGE="ES">
Rada vždy zdôrazňovala perspektívu pripojenia západného Balkánu k Európe. To je nepochybne súčasťou zahraničnej politiky, v tomto prípade susedskej politiky, a dokonca aj politiky rozširovania Európskej únie.
<P>
Preto sa na nedávnom zasadnutí Rady v decembri 2009 potvrdila potreba rešpektovať isté spravodlivé podmienky v kontexte stabilizácie a procesu pridruženia Balkánu.
<P>
Pokiaľ ide o Kosovo, Rada zaznamenala, že v tomto prípade sa členské štáty rozhodovali v súlade s vnútroštátnymi postupmi a medzinárodným právom.
<P>
Ako viete, jednostranné vyhlásenie nezávislosti Kosova je v súčasnosti predmetom súdneho konania na Medzinárodnom súdnom dvore. V každom prípade však Rada vždy uvažovala o Kosove v rámci svojich politických vzťahov s Balkánom a v tejto veci vládne medzi členskými štátmi a vládami konsenzus, napríklad pokiaľ ide o liberalizáciu vízového režimu, z ktorej by podľa názoru Rady malo Kosovo profitovať. Okrem toho sme privítali vyhlásenie Komisie týkajúce sa prostriedkov na posilnenie ďalšieho politického a sociálno-ekonomického rozvoja Kosova.
<P>
Rada vyzvala Komisiu, aby prijala potrebné opatrenia na podporu kosovského smerovania k Európskej únii v súlade s európskou perspektívou v regióne, o ktorej som predtým hovoril.
<P>
Rada požiadala Komisiu, a, samozrejme, urobila tak po dosiahnutí konsenzu, aby iniciovala účasť Kosova na programoch Európskej únie, vďaka čomu by sa Kosovo začlenilo do hospodárskeho a rozpočtového dohľadu, a uviedla tak do pohybu druhú časť predvstupovej pomoci a podporila stabilizáciu a dialóg v procese pridruženia.
<P>
Tieto závery podporila Európska rada na svojom minulom zasadnutí 10. a 11. decembra 2009.
<SPEAKER ID="283" NAME="Bernd Posselt" AFFILIATION="PPE">
(DE) Vážený pán úradujúci predseda Rady, mám ešte dve konkrétne otázky. Po prvé, myslíte si, že počas španielskeho predsedníctva sa nám podarí dosiahnuť pokrok, pokiaľ ide o vízové opatrenia pre Kosovo, aby Kosovo už nebolo väzením v rámci slobodného balkánskeho regiónu? Po druhé, čo v tomto období urobíte, aby ste sa pokúsili presvedčiť členské štáty, ktoré tak zatiaľ neurobili, aby uznali Kosovo? Ako som však povedal, hlavným bodom sú vízové opatrenia.
<SPEAKER ID="284" NAME="Diego López Garrido" LANGUAGE="ES">
O vízovom systéme som už hovoril.
<P>
Rada vždy vyslovovala svoje želanie, aby aj Kosovo profitovalo z vízového systému a z možnej liberalizácie vízového režimu v celom regióne. Ako viete, Komisia v tejto veci práve pracuje na detailoch. Po prvé, vzhľadom na uľahčenie udeľovania víz a neskôr dokonca liberalizáciu vízového režimu, aby mohla predložiť návrh Rade. Samozrejme, v tejto súvislosti musia byť stále dodržané určité podmienky a v tomto ohľade Komisia spolupracuje s krajinami, ktorých sa to týka. V tomto prípade spolupracuje s Kosovom a pravidelne informuje Radu.
<P>
Myšlienka liberalizácie vízového režimu, ktorá sa môže rozšíriť do oblastí susediacich s Európskou úniou, je myšlienkou, s ktorou sa určite stotožňujú Rada a španielske predsedníctvo, a myslím si, že je to jedna z politických orientácií, ktoré musíme v Európe počas nasledujúcich niekoľkých mesiacov jasne podporiť, z hľadiska mobility, schopnosti komunikovať a pohybovať sa nielen v Európskej únii, ale vo všetkých oblastiach na jej hraniciach. Domnievam sa, že je to postoj, z ktorého budú mať úžitok obe strany: Európska únia, ktorá udeľuje tieto víza, a tieto krajiny, ktoré musia prirodzene urobiť to isté na základe reciprocity.
<SPEAKER ID="285" NAME="Andreas Mölzer" AFFILIATION="NI">
(DE) Vážený pán úradujúci predseda Rady, pri všetkých iniciatívach, ktoré Rada podniká v súvislosti s Kosovom, budú primerane brané do úvahy aj názory a informácie poskytnuté Srbskom? Bez ohľadu na územnú otázku týkajúcu sa Kosova, Srbsko je, samozrejme, kľúčovým štátom v súvislosti s integráciou západného Balkánu do EÚ a mali by sme s ním počítať pri všetkých krokoch, ktoré podnikáme.
<SPEAKER ID="286" NAME="Nikolaos Chountis" AFFILIATION="GUE/NGL">
(EL) Vážená pani predsedajúca, vážený pán López Garrido, oceňujem postoj, ktorý zaujala vaša krajina, Španielsko, keď neuznala nezávislosť Kosova, a vaše nedávne rozhodnutie stiahnuť z Kosova španielske jednotky, ktoré tam dovtedy slúžili.
<P>
Keďže sme v období hospodárskej krízy, položím vám nasledujúcu prozaickú otázku: koľko stálo Španielsko vyslanie jednotiek do Kosova? Môžete komentovať postoj, ktorý zaujíma moja krajina, Grécko, ktorá má v Kosove rovnaký počet vojakov, a ako všetci vieme, má hospodárske problémy? Je správne držať jednotky v Kosove?
<SPEAKER ID="287" NAME="Diego López Garrido" LANGUAGE="ES">
Pokiaľ ide o prvú otázku o Srbsku, samozrejme, Srbsko je najsilnejšou krajinou západného Balkánu, čo musí brať do úvahy každá politika, v tomto prípade politika o európskej perspektíve, ktorá je politikou Európskej únie k záležitostiam západného Balkánu.
<P>
Samozrejme, nedávno došlo k dohode, o ktorej určite viete, o liberalizácii vízového režimu pre Srbsko a nedávno tiež ako ďalší následok patovej situácie po zrušení dočasnej asociačnej dohody so Srbskom Srbsko podalo formálnu žiadosť o vstup do Európskej únie.
<P>
Pokiaľ sa tak stane, sme za uplatňovanie nariadení Spoločenstva, za to, aby to Komisia prešetrila, aby podala odborné stanovisko a riadne rozhodla, či je reálne možné začať rokovania o vstupe prostredníctvom splnenia kodanských kritérií. Srbsko je, samozrejme, krajinou, ktorá má prirodzenú vážnosť v regióne a ktorá má podľa môjho názoru európsku perspektívu. Väčšina Rady, ktorá je v súčasnosti jednotná, bola za odblokovanie dočasnej dohody a srdečne sa postavila za pridruženie Srbska.
<P>
Pokiaľ ide o Kosovo, vážený pán poslanec, položili ste mi otázku, ktorá sa týka domácej politiky a vnútorných rozhodnutí španielskej vlády. Viete, že tu v tomto prípade zastupujem Radu, nie konkrétnu krajinu, ale Radu, a preto v tomto prípade bez ohľadu na to, či poznám konkrétne údaje, ktoré však môžem mať len ťažko, pokiaľ ide o sumu, o ktorej ste hovorili, domnievam sa, že v tomto prípade nemôžem hovoriť v mene jednej krajiny, pretože hovorím v mene Európskej rady, orgánu Európskej únie, ktorý zastupuje 27 krajín.
<P>
Vec: Ničenie tropických dažďových pralesov.
<P>
Súhlasí Rada - v súvislosti so závermi svetovej diskusie o zmene klímy na decembrovej konferencii v Kodani - s tým, že kým európske poľnohospodárstvo prispieva k produkcii emisií CO2, ničenie tropických dažďových pralesov v povodí Amazonky viac než preváži negatívny vplyv európskeho poľnohospodárstva, pokiaľ ide o emisie CO2?
<SPEAKER ID="289" NAME="Diego López Garrido" LANGUAGE="ES">
Rada s vami plne súhlasí, pán Higgins, v tom, že poľnohospodárstvo a odlesňovanie sú faktory, ktoré ovplyvňujú uvoľňovanie CO2 do atmosféry.
<P>
Je ťažké zistiť, ktorý z týchto dvoch faktorov má väčší vplyv. To je skôr na vedeckú než na politickú diskusiu. V každom prípade však treba podniknúť kroky v oboch oblastiach súčasne a vždy tomu tak bolo.
<P>
Pri riešení záležitostí udržateľného poľnohospodárstva sme vždy dosahovali pokrok v oboch oblastiach. To dokonca viedlo k úprave politiky rozvoja vidieka Európskej únie. V rámci revízie reformy SPP zvažujeme riešenie problémov, akými sú zmiernenie a prispôsobenie sa zmene klímy, ako viete, v rámci rozvoja európskej politiky sa spoločná poľnohospodárska politika považuje za dôležitý prvok, ktorý treba brať do úvahy v súvislosti so širšou politikou riešenia zmeny klímy.
<P>
V roku 2008 Rada podporila návrhy Komisie o odlesňovaní a Komisia navrhla, aby sa strata zalesnených oblastí, ktoré neustále miznú rýchlym tempom, do roku 2030 prinajmenšom zastavila a aby sa masívne odlesňovanie tropických oblastí v porovnaní so súčasnou úrovňou znížilo do roku 2020 aspoň o 50 %.
<P>
Preto musíme pomáhať podporovať udržateľné lesné hospodárstvo. Riešenie odlesňovania, ničenia lesov, zreteľne tvorí súčasť cieľov španielskeho predsedníctva a chápeme, že je potrebné uplatniť niektoré z nástrojov, ktoré má Európska únia k dispozícii, napríklad nástroj právne nezáväzných dokumentov, na všetky typy lesov a akčný plán Európskej únie na vynútiteľnosť práva, správu a obchod v lesnom hospodárstve, ktorý napríklad stanovuje vytvorenie právneho rámca, ktorý má zabrániť dovozu nezákonne vyťaženého dreva.
<P>
Pozícia Európskej únie bola v súlade s touto ambíciou a napriek rôznej miere sklamania, ktoré vyplynulo z nenaplnenia niektorých kodanských cieľov, sme si vyjasnili isté technické záležitosti týkajúce sa vplyvu odlesňovania tropických oblastí, ktoré musíme riešiť v rozvojových krajinách ako kľúčový faktor v znižovaní emisií CO2.
<P>
Okrem toho treba povedať, že sa na konferencii prijalo rozhodnutie týkajúce sa opatrení na obmedzenie odlesňovania a ničenia lesov, posilnenie podpory na zlepšovanie možností rozvojových krajín.
<SPEAKER ID="290" NAME="Jim Higgins" AFFILIATION="PPE">
Rád by som zaželal španielskemu predsedníctvu všetko dobré. Myslím si, že ste tento týždeň začali veľmi dobre. Tak teda, ¡viva España!
<P>
V súvislosti so samotnou otázkou by som mohol proste povedať, že stromy predstavujú zásobáreň uhlíka, keď pohlcujú emisie CO2. V súvislosti s povodím Amazonky, 60 % ktorého sa nachádza v Brazílii, je tragédiou, že bezohľadné ničenie krásneho amazonského pralesa je také zjavné: napríklad doteraz bolo zničených 4,1 milióna km2. Odlesňovanie odstraňuje zásobáreň uhlíka; ničí spôsob života vzhľadom na skutočnosť, že amazonskí Indiáni sú vytláčaní; po tretie, z pohľadu poľnohospodárskej výroby vieme, že výrobné normy nie sú v žiadnom prípade v súlade s normami EÚ.
<P>
Napokon si treba položiť otázku, či s tým môžeme niečo urobiť, alebo budeme len hovoriť.
<SPEAKER ID="291" NAME="Diego López Garrido" LANGUAGE="ES">
Vážený pán Higgins, rád by som vám povedal, že plne súhlasíme s vašimi úvahami, a tiež to, že v súvislosti s biodiverzitou je cieľom španielskeho predsedníctva zintenzívniť ochranu a udržateľné využívanie, inak povedané, mať rozvinutú, zásadnú víziu v kontexte biodiverzity. Bude to jeden z hlavných bodov, jedna z priorít nášho predsedníctva.
<P>
Cením si vaše zhodnotenie dobrého začiatku nášho predsedníctva a okrem toho vám tiež musím povedať, že Komisia plánuje predložiť zelenú knihu o ochrane lesa na začiatku tohto roka. Môže to byť veľmi dôležitá iniciatíva a práca vykonaná na tomto poli bude reagovať na javy, ktoré ničia tieto oblasti. Spomenuli ste niekoľko prvkov a sú aj ďalšie, napríklad škody spôsobené lesnými požiarmi.
<P>
Existuje množstvo ďalších prvkov, ktoré treba zvážiť, no je isté, že toto bude dôležitý čas na boj proti ničeniu našich lesov, že toto zameranie je v súlade so stratégiou biodiverzity a že to nepochybne bude jeden z kľúčových prvkov krokov, ktoré Európska únia tento rok podnikne.
<SPEAKER ID="292" NAME="Chris Davies" AFFILIATION="ALDE">
Mám dobré správy, pretože jedným z mála úspešných výsledkov kodanskej konferencie bola široká dohoda o mechanizme, ktorý umožní rozvinutým krajinám finančne prispievať, aby zabránili ničeniu tropických dažďových pralesov.
<P>
Súhlasí teda pán minister s tým, že jedným z cieľov španielskeho predsedníctva by malo byť, aby sa táto dohoda naplnila a zaistila dobrý signál z Európy o tom, čo sme pripravení vykonať, aby sme zabránili ničeniu dažďových pralesov?
<SPEAKER ID="293" NAME="Franz Obermayr" AFFILIATION="NI">
(DE) Vážený pán úradujúci predseda Rady, ako všetci vieme, aby sa dosiahlo zníženie emisií CO2, zaviedli sa certifikáty a práve o nich je moja otázka. Nie je to tak dávno, keď vysvitlo, že došlo k nečestnému konaniu a zneužívaniu systému obchodovania s emisiami. Do akej miery boli tieto obvinenia prešetrené, alebo sa stále prešetrujú, a plánujú sa v tomto ohľade nejaké zmeny?
<SPEAKER ID="294" NAME="Diego López Garrido" LANGUAGE="ES">
Súhlasím s prvým vystúpením. Myslím si, že je to v súlade s tým, čo sme už povedali. Musíme riešiť odlesňovanie tropických oblastí v rozvojových krajinách. To je veľmi dôležitý faktor na zlepšenie možností rozvojových krajín vrátane ich vlastného prospechu a to sa musí urobiť s pomocou obyčajných ľudí, miestnej populácie a prostredníctvom založenia vnútroštátnych systémov riadenia lesníctva.
<P>
Preto verím, že sme v tejto oblasti dosiahli v Kodani významný pokrok a nemožno poprieť, že Európska únia si v tomto ohľade udržiava priekopnícku a vedúcu pozíciu aj v iných ohľadoch týkajúcich sa boja proti zmene klímy. Európsku úniu možno v súvislosti s Kodaňou kritizovať za to, že je ďaleko vpredu v porovnaní s tým, čo sa tam podarilo dosiahnuť.
<P>
Európska únia chce riešiť túto otázku omnoho dôkladnejšie a tak prirodzene berie do úvahy otázky, ktoré ste predložili a ktoré úzko súvisia s krokmi Európskej únie týkajúcimi sa boja proti zmene klímy.
<P>
Konkrétny tu spomenutý prípad, samozrejme, patrí do oblasti toho, čo sa zavádza do praxe, realizácie opatrení na boj proti zmene klímy. Čiastočne to prirodzene bráni tomu, aby sa podniknuté kroky nezmenili zneužívaním jednotlivých nástrojov a patrí to k problémom, ktoré môžu vyplynúť z tohto alebo akéhokoľvek iného opatrenia a, samozrejme, tvorí to súčasť záväzkov, ktoré musíme všetci starostlivo sledovať.
<P>
Vec: Európske opatrenia v boji proti Alzheimerovej chorobe
<P>
Podľa odhadov trpí v Európe 8,6 miliónov ľudí neurodegeneratívnymi ochoreniami, akým je Alzheimerova choroba, a ich počet sa bude so starnutím obyvateľstva Európy zvyšovať.
<P>
Môže Rada poskytnúť ďalšie informácie o nedávno ohlásenej iniciatíve spoločnej tvorby programov, ktorá sa týka boja proti tomuto ochoreniu? Akú má Rada predstavu o koordinovaných európskych opatreniach na zmiernenie záťaže pacientov, ich rodín a ich opatrovateľov?
<SPEAKER ID="296" NAME="Diego López Garrido" LANGUAGE="ES">
Rada prikladá Alzheimerovej chorobe a iným neurodegeneratívnym ochoreniam vo všeobecnosti najvyššiu dôležitosť.
<P>
Kontrola tohto ochorenia musí byť pre Európsku úniu veľmi dôležitým cieľom, nezabúdajúc pritom na to, že sa výskyt tohto ochorenia s vekom exponenciálne zvyšuje a od veku 75 rokov sa každých 5 rokov zdvojnásobuje. Eurostat predpokladá, že počet ľudí trpiacich týmto ochorením vo veku 65 a viac rokov sa v Európskej únii v rozmedzí rokov 1995 až 2050 zdvojnásobí.
<P>
Vážený pán Aylward, otázka, ktorú ste mi položili, má dva aspekty. Na jednej strane pilotný program spoločného plánovania, ktorý už Rada spustila a ktorý si vyžadujú neurodegeneratívne ochorenia a najmä Alzheimerova choroba. To sa uvádza v programe španielskeho predsedníctva, ktorý poznáte. A na tomto základe Komisia predložila návrh, ktorý bol, ako viete, prijatý v záveroch zo zasadnutia Rady v decembri 2009. Okrem toho Rada zobrala na vedomie uznesenie tejto snemovne, Európskeho parlamentu, o pilotnej iniciatíve. Na druhej strane, vzhľadom na koordináciu európskych krokov sa Rada tiež zhodla na tom, že na európskej úrovni musíme jednoznačne spolupracovať v boji proti tejto chorobe a iným podobným ochoreniam predovšetkým preto, že musíme zmierniť záťaž pacientov a ich rodín. Je vypočítané, že na každého človeka trpiaceho týmto ochorením pripadajú traja rodinní príslušníci, ktorých táto choroba zasahuje, keďže na nich dopadá bremeno poskytovania starostlivosti. Preto je dôležité, že v tomto ohľade spolupracujeme na európskej úrovni.
<P>
V spoločnej správe o sociálnej ochrane a sociálnom začlenení, ktorú Rada prijala v roku 2008, sa členské štáty zaviazali zlepšiť prístup ku kvalitným službám vyrovnaním verejných a súkromných kompetencií a oficiálnej a neoficiálnej starostlivosti. Členské štáty sa domnievajú, že poskytovanie služieb v domácom alebo komunitnom prostredí je lepšie alebo vhodnejšie ako inštitucionálna starostlivosť, hoci je pravda, že s týmito vysoko kvalitnými službami majú mnohé členské štáty stále problémy.
<P>
Rada a Európska únia predložili usmernenia týkajúce sa tohto ochorenia.
<SPEAKER ID="297" NAME="Liam Aylward" AFFILIATION="ALDE">
Ako ste správne povedali, odhaduje sa, že do roku 2050 sa v Európe zdvojnásobí počet ľudí trpiacich demenciou.
<P>
Preto je mimoriadne dôležité, aby vlády členských štátov riešili konkrétne potreby ľudí trpiacich demenciou a poskytli veľmi dôležitú podporu ich ošetrovateľom.
<P>
V súčasnosti však mnohé krajiny Európskej únie nezaviedli plány na rozvoj národných stratégií proti demencii; otázkou teda je: ako konkrétne Rada podporí členské štáty, aby urobili z boja proti demencii prioritu verejného zdravia?
<SPEAKER ID="298" NAME="Diego López Garrido" LANGUAGE="ES">
Počas španielskeho predsedníctva plánujeme podporiť smernicu, ktorú pokladáme za mimoriadne dôležitú, o pokročilých liečebných postupoch a pomoci v prípade chronických a neprenosných chorôb. Je to čosi, čo sa musí riešiť na najvyššej úrovni, a preto by to malo ísť tiež ruka v ruke s podporou iniciatív na zlepšenie kvality a bezpečnosti pre pacientov a prácou vykonávanou skupinou na vysokej úrovni pre verejné zdravie.
<P>
Preto potrebujeme poskytovať pomoc - keďže Európska únia často nemá na to, aby to urobila, potrebné právomoci - usmerneniami, koordináciou, spoluprácou, vytvárajúc synergiu medzi krokmi členských štátov týkajúcimi sa týchto neurodegeneratívnych ochorení, najmä Alzheimerovej choroby, a tiež nepriamou pomocou.
<P>
Je pravda, že členské štáty zodpovedajú napríklad za poskytovanie tej najpriamejšej pomoci rodinám a dokonca mimovládnym organizáciám, hoci v rámci programu verejného zdravia EÚ je v skutočnosti možné získať prístup ku konkrétnym finančným prostriedkom v mene mimovládnych organizácií, je to tiež zaujímavý, hoci nepriamy spôsob pomoci postihnutým a ich rodinám, ktorých priamo zasiahla Alzheimerova choroba a ďalšie degeneratívne ochorenia a sú v tomto ohľade od tejto pomoci veľmi závislí.
<SPEAKER ID="299" NAME="Jim Higgins" AFFILIATION="PPE">
Rád by som Rade poďakoval za odpoveď. Môžem sa opýtať, aký je postoj Rady v súvislosti s kŕmením pacientov trpiacich Alzheimerovou chorobou cez trubičku, keďže je to rozšírená prax v Spojenom kráľovstve a Írsku? Neviem, ako je to vo zvyšku Európy.
<P>
Hovoríme o kŕmení pomocou trubičky zavedenej do brucha. Rada hovorila o usmerneniach. Usmernenia a normy sú veľmi dôležité, no odôvodnenie tohto konkrétneho postupu je, že pacientom poskytuje dostatočnú výživu, aby sa zaistilo, že aj napriek demencii - odmietaniu potravy a podobne - budú vlastne žiť, mne sa však zdá, že je na tom čosi veľmi zvláštne. Aký k tomu máte postoj a chystáte sa zaviesť normy?
<SPEAKER ID="300" NAME="Silvia-Adriana Ţicău" AFFILIATION="S&amp;D">
(RO) Ak si uvedomíme, že neurodegeneratívne ochorenia ovplyvňujú veľmi veľký počet ľudí a, bohužiaľ, niektoré krajiny majú nevyhovujúce zariadenia na diagnostiku a liečbu týchto ochorení, rada by som sa vás spýtala, či ste za vytvorenie európskych liečebných centier, ktoré by vzhľadom na rastúci počet pacientov mohli podporiť výskum v tejto oblasti, aby sa našli riešenia na predchádzanie a liečbu týchto ochorení.
<SPEAKER ID="301" NAME="Diego López Garrido" LANGUAGE="ES">
Tieto dve otázky, ktoré položili dvaja poslanci, si, samozrejme, vyžadujú takpovediac odborné stanovisko. V tejto súvislosti sa domnievam, že v rámci Európskej únie existujú skupiny a iniciatívy, ktoré sú vhodným fórom na prácu na návrhoch a zisteniach, ktoré ste uviedli. Napríklad pilotný program boja proti neurodegeneratívnym stavom a najmä Alzheimerovej chorobe, v súvislosti s ktorým Komisia predložila návrh na odporúčanie Rady, na ktorom sa práve pracuje.
<P>
Na druhej strane, ako viete, už som spomínal existenciu skupiny pre spoločné plánovanie na vysokej úrovni v súvislosti s týmito ochoreniami, ktoré sú v tomto prípade chronické a nie sú nákazlivé. Táto skupina vykonáva dôkladné monitorovanie tejto pilotnej iniciatívy, aby definovala a konkretizovala isté veci, a tak umožnila oveľa konkrétnejšie rozhodovanie tak, ako ste na to poukázali vo svojich príspevkoch. Myslím si, že to je to pravé miesto na riešenie tejto záležitosti.
<P>
Doteraz sa táto skupina na vysokej úrovni zhodla na prístupe a strategickom výskumnom programe. V súčasnosti sa doň zapojilo 24 krajín, ktoré zakladajú vlastné riadiace štruktúry a rozhodujú o svojom akčnom pláne. Nasledujúce stretnutie tejto skupiny sa uskutoční počas tohto obdobia španielskeho predsedníctva a ja sa domnievam, že v tejto súvislosti bude schopná veľmi konkrétne, priamo a bezprostredne riešiť otázky, ako sú tie, ktoré ste predložili.
<P>
Myslím si, že to je to správne miesto a fórum. Na to tu je. Práve preto bola vytvorená táto skupina na vysokej úrovni: pracovať a pripravovať následné rozhodnutia.
<SPEAKER ID="302" NAME="Predsedajúca">
Chápem, že pán Higgins asi nebude spokojný, no myslím si, že je to zložitá problematika, ktorá si raz pravdepodobne zaslúži vlastnú otázku.
<P>
Vec: Podniková sociálna zodpovednosť
<P>
Pri príležitosti konferencie na tému "Protect, Respect, Remedy" (Chráň, rešpektuj, naprav), ktorá sa konala 10. a 11. novembra 2009 v Štokholme, úradujúce predsedníctvo a nasledujúce španielske predsedníctvo vyzvali Európsku úniu a členské štáty, aby zaujali vedúce postavenie v podnikovej sociálnej zodpovednosti (PSZ). V marci 2007 Parlament vyzval, aby sa zaviedol mechanizmus, ktorý by obetiam zneužívaných podnikateľskými subjektmi uľahčil podávanie žiadostí o odškodnenie na európskych súdoch. Tiež žiadal, aby sa rozšírila povinnosť riadiacich pracovníkov znížiť v najväčšej možnej miere negatívne vplyvy ich činnosti na životné prostredie a ľudské práva a aby sa zaviedli presné normy na predkladanie správ na medzinárodnej úrovni. Vo svojom vyhlásení Rada zdôraznila dosiahnutý pokrok, ale zároveň odporučila pracovať na spoločných rámcoch, ktoré budú výslovne zamerané na povinnosť štátov chrániť, a zabezpečiť, aby podnikateľské subjekty dodržiavali ľudské práva a aby sa v prípade ich porušenia uplatňovali sankcie.
<P>
Aké záväzné právne nástroje Rada navrhuje, aby podnikateľské subjekty dodržiavali zásadu riadnej starostlivosti a podávania správ a aby sa voči nim v prípade porušenia ľudských a environmentálnych práv v oblasti, za ktorú sú zodpovedné, uplatňovali sankcie?
<SPEAKER ID="304" NAME="Diego López Garrido" LANGUAGE="ES">
Musím sa odvolať na konferenciu o podnikovej sociálnej zodpovednosti, ktorá sa konala v Štokholme 10. a 11. novembra 2009.
<P>
Švédske predsedníctvo, ktoré konferenciu zorganizovalo, a v tom čase budúce, teraz už súčasné španielske predsedníctvo dospeli k záveru, že v tejto otázke by mala Európska únia zaujať globálne vedúce postavenie a mala by slúžiť ako príklad dôležitosti témy, ktorú pán Désir predložil v tejto otázke. Touto témou je podniková sociálna zodpovednosť z hľadiska vytvárania trhov, boja proti korupcii, ochrany životného prostredia a obrany ľudskej dôstojnosti a ľudských práv na pracovisku, najmä ak uvážime, že Európska únia je najväčšou ekonomikou na svete a najväčším prispievateľom k rozvojovej spolupráci. Európa poskytla priestor mnohým nadnárodným podnikom. Je to veľmi vhodné miesto na prevzatie tohto vedúceho postavenia.
<P>
Sociálna zodpovednosť má v podstate tri zložky - ochranu, rešpektovanie a nápravu. Štát by mal chrániť, a to znamená právne predpisy, pravidlá rozvoja vzhľadom na porušovanie ľudských práv najmä zo strany podnikov. Podniky zodpovedajú za rešpektovanie ľudských práv a všetky zúčastnené strany zodpovedajú za zaručenie prístupu k vhodnej náprave s cieľom chrániť a zlepšovať ľudské práva.
<P>
Rád by som zdôraznil, že máme k dispozícii ďalší nástroj, ktorým je Charta základných práv európskych občanov, ktorá je právne záväzná a ktorá znamená, že po prvý raz máme aj na európskej úrovni ochranu v súvislosti so záležitosťami, ktorých sa týka myšlienka sociálnej zodpovednosti.
<P>
Je nutné, aby sa na tom podieľali všetky zainteresované strany. Je nevyhnutné pokračovať v dialógu so štátmi mimo EÚ, s občianskou spoločnosťou, s odbormi, s podnikmi, vrátane malých a stredných podnikov, aby sme dosiahli koncepciu trojice, o ktorej som už hovoril: ochrana, rešpektovanie a náprava. Španielske predsedníctvo bude pokračovať v jej presadzovaní. Konkrétne 25. - 26. marca usporiada konferenciu v Palma de Mallorca, ktorá sa bude týkať otázky inštitucionalizácie podnikovej sociálnej zodpovednosti z hľadiska jej vzťahu k sociálnemu dialógu.
<P>
Konferencia sa bude zaoberať možnosťou zaradenia tohto rámca do zoznamu nástrojov, ktoré EÚ a jej členské štáty budú môcť využívať na realizáciu svojich aktivít, ako aj v kontexte záležitosti spomenutej dnes ráno pri predložení programu španielskeho predsedníctva, ktorým je stratégia EÚ 2020. Aj tu musí byť prítomný zámer sociálnej zodpovednosti.
<SPEAKER ID="305" NAME="Harlem Désir" AFFILIATION="S&amp;D">
(FR) Vážený pán minister, ďakujem za vašu odpoveď. Blahoželám vám k vašej iniciatíve usporiadať túto konferenciu v Palma de Mallorca v marci, keďže bude nadväzovať na konferenciu v Štokholme.
<P>
Problémom je, že musíme zápasiť s nadnárodnými spoločnosťami; ako ste povedali, Európa musí prevziať vedúcu úlohu v oblasti podnikovej sociálnej zodpovednosti, musí však tiež prevziať vedúcu úlohu, pokiaľ ide o správanie sa európskych spoločností, ktoré sa nachádzajú mimo Európy. Problémom je, že tieto dcérske spoločnosti sú samostatnými právnymi subjektmi. Ste pripravený navrhnúť právny nástroj, ktorý by zaistil, že materské spoločnosti budú povinné prevziať zodpovednosť za správanie sa svojich dcérskych spoločností, ktoré sa nachádzajú v iných častiach sveta, keď nesplnia svoje záväzky v súvislosti so životným prostredím alebo rešpektovaním ľudských práv či práv zamestnancov? Pretože, ak túto povinnosť nezavedieme, európske spoločnosti prekĺznu sieťou podnikovej sociálnej zodpovednosti, ktorú chce Európa podporiť, vzhľadom na správanie ich dcérskych spoločností inde vo svete.
<SPEAKER ID="306" NAME="Diego López Garrido" LANGUAGE="ES">
Myslím si, že Európska únia potrebuje podporiť najlepšie postupy v Európe a že to vytvorí legislatívne návrhy, ktoré môžu túto situáciu zlepšiť.
<P>
Potrebujeme zobrať na vedomie, že časť sociálnej zodpovednosti, ktorú nazývame právne záväznou časťou, sa predovšetkým týka rešpektovania ľudských práv. Je tu tiež dobrovoľná časť tvorená voliteľnými postupmi. Preto je dôležité, aby boli na riešenie týchto záležitostí vytvorené fóra na európskej a vyššej úrovni. Niektoré z nich už fungujú. Napríklad skupina na vysokej úrovni sa stretáva každých šesť mesiacov, aby si členské štáty vymenili skúsenosti týkajúce sa sociálnej zodpovednosti.
<P>
Domnievam sa tiež, že v tomto čase hospodárskej krízy je dokonca ešte dôležitejšie konať v tomto duchu a pracovať na konkurencieschopnosti a ochrane životného prostredia, ktoré súvisia so sociálnym začleňovaním. Týka sa to najmä roku 2010, ktorý je rokom boja proti chudobe a sociálnemu vylúčeniu.
<P>
Myslím si, že toto by malo byť počiatočným bodom a že v tomto kontexte ide o čosi, čo je stále do istej miery priekopnícke, kde by sa tieto fóra mali vytvárať, kde by sa mali všetci zainteresovaní zúčastňovať dialógu, z ktorého by mali vyplynúť následné opatrenia. Domnievam sa však, že by sme mali túto fázu dialógu, čo je úplne najdôležitejšie, riešiť prostredníctvom spoločných krokov, ktoré prakticky zatiaľ nemajú obdobu.
<SPEAKER ID="307" NAME="Ádám Kósa" AFFILIATION="PPE">
(HU) Rád by som uvítal návrh pána ministra zdôrazniť najlepšie postupy. Všetci si uvedomujeme, že populácia EÚ zreteľne starne a spoločnosti majú zodpovednosť za udržiavanie zdravia ľudí, ktorí odchádzajú z dôvodu dlhodobého postihnutia. Plánuje Rada vyvíjať nátlak na spoločnosti, aby využívali znalosti ľudí na dôchodku? To by im umožnilo ostať aktívnymi a neskončiť po odchode do dôchodku.
<SPEAKER ID="308" NAME="Hans-Peter Martin" AFFILIATION="NI">
(DE) Vážený pán úradujúci predseda Rady, problematike, ktorú ste spomínali, sa venujeme už veľmi dlho. Mnohé z toho, čo tu odznelo, sa mohlo povedať už pred 10 či 15 rokmi. V tejto súvislosti mám niekoľko konkrétnych otázok. Súhlasíte, že budú nevyhnutné sankcie ako aj stimuly, aby sa riadne realizovalo a zviditeľnilo prijatie podnikovej sociálnej zodpovednosti? Myslíte si, že by Európska únia mohla zaviesť systém "menovania a pranierovania"? Keď uvážime, ako často sú výrobky označované, vedeli by ste si tiež predstaviť umiestnenie jasného odkazu na výrobky spoločností v súvislosti s tým, či dodržiavajú alebo porušujú tieto základné pravidlá podnikovej sociálnej zodpovednosti? Zvykli sme si na mnohé iné typy označovania. Prečo túto metódu nevyužiť aj v súvislosti so sociálnymi vecami?
<SPEAKER ID="309" NAME="Diego López Garrido" LANGUAGE="ES">
Súhlasím s prvým prejavom, myslím si, že práve to je základom pre niečo, čo som nazval dialógom Európskej únie so štátmi mimo nej, občianskou spoločnosťou, odbormi, podnikmi a všetkými zainteresovanými stranami a, samozrejme, účasť ľudí, o ktorej ste hovorili, vážený pán poslanec, je úplne nevyhnutná.
<P>
Domnievam sa, že nastal čas diskutovať o tom i o tom, čo ste spomínali, no myslím si, že by to malo byť súčasťou celkového, komplexného prístupu k otázke, ktorú budeme riešiť pravdepodobne po prvý raz alebo takmer po prvý raz v rámci skupiny na vysokej úrovni, o ktorej som hovoril, a na konferencii, ktorá sa uskutoční v marci. Myslím si, že tam by sa malo diskutovať a to je ten najlepší spôsob na dosiahnutie našich cieľov.
<P>
Niekedy je lepšie vydať sa cestou stimulov, inokedy je lepšie ísť cestou sankcií. Cesta sankcií nie je vždy tou najlepšou. Myslím si, že si to vyžaduje integrovanú štúdiu, pretože verím, že potrebujeme integrovaný pohľad a súbor opatrení, nie následných jednotlivých opatrení, ale konečne integrovaný pohľad na celý problém a otázky, ktoré prináša, a to je veľká príležitosť: sociálna zodpovednosť.
<P>
Vec: Finančný dohľad EÚ
<P>
Prezident Európskej centrálnej banky Jean-Claude Trichet sa v pondelok 7. decembra 2009 vyjadril vo Výbore Európskeho parlamentu pre hospodárske a menové veci na tému finančného dohľadu a dohody ministrov financií EÚ, že to nie je úplne najlepšie riešenie, pretože sa okrem iného nepredpokladajú žiadne priame právomoci pre plánované orgány EÚ.
<P>
Ako chce Rada zabezpečiť, že nadnárodné banky, poisťovne, poskytovatelia finančných služieb, investičné fondy a zaisťovacie fondy sa v dôsledku pretrvávajúceho roztrieštenia právomocí jednotlivých štátov nebudú vyhýbať účinnému dozoru?
<SPEAKER ID="311" NAME="Diego López Garrido" LANGUAGE="ES">
Vážený pán Martin, jednoznačne si myslím, že sa EÚ zaoberá riadnym dohľadom nad finančným systémom na európskej úrovni a v tomto prípade sme sa nepochybne potrebovali dostať z vážnej krízy. Vykonáva to v dvoch základných rozmeroch, ktoré sú stanovené v smerniciach o finančnom dohľade, šiestich smerniciach, ktoré si Komisia minulý rok vytýčila a ktoré budú v súčasnosti vyžadovať dohodu medzi Radou a Parlamentom. Sme rozhodnutí uzavrieť túto dohodu počas španielskeho predsedníctva. Preto o tom budeme rokovať najmä s týmto Parlamentom.
<P>
Na druhej strane tu existuje niečo, čo poznáme ako obozretný dohľad na makroúrovni, vykonávaný Európskou radou pre systémové riziká, ktorá sa usiluje zabrániť vážnym krízam, zaručiť finančnú stabilitu a znížiť počet narušení finančného systému. A na druhej strane tu máme čosi známe ako obozretný dohľad na mikroúrovni a myslím si, že sa otázka pána Martina v podstate týkala tohto.
<P>
Máme tri európske orgány pre bankovníctvo, poisťovníctvo a burzu. Cieľom tohto dohľadu je podrobnejší dohľad, prepáčte, že sa opakujem, a znižovanie počtu narušení v rámci jednotlivých finančných subjektov, a teda ochrana klientov týchto subjektov.
<P>
Ako som už povedal, Rada v tejto súvislosti raz a navždy schválila spoločnú pozíciu. Po prvé, minulý rok v októbri Rada vyjadrila politický súhlas a politickú dôveru obozretnému dohľadu na makroúrovni a v decembri aj na mikroúrovni a celému legislatívnemu balíku. Toto je čosi, ako som povedal, čo je predmetom riadneho legislatívneho postupu, preto sa na tom Parlament s Radou zhoduje.
<P>
Tieto tri výbory by mali fungovať. Boli by sme radi, keby sa smernice, ak je to možné, prijali ešte v prvej polovici španielskeho predsedníctva, v každom prípade by však mali fungovať do konca roku 2010. Toto je cieľ Rady.
<P>
Následne očakávame plodnú spoluprácu s Európskym parlamentom tak, aby sme mohli urobiť tento dôležitý krok k záveru, o ktorom sa domnievam, že má historický význam a je v súlade s prístupmi, ktoré sa zrodili mimo Európy, v krajinách G20, pričom Spojené štáty pripravujú podobné nariadenie. Myslíme si, že je to jedna z úloh, ktoré musíme vyriešiť, aby sme sa vyhli ďalšej kríze, ako je táto, ktorá vznikla vo finančnom systéme v dôsledku nedostatočnej regulácie a v dôsledku nezodpovednosti, ako pán poslanec predtým povedal, istých vedúcich predstaviteľov v rámci finančného systému.
<SPEAKER ID="312" NAME="Hans-Peter Martin" AFFILIATION="NI">
(DE) Ďakujem vám za vaše vyhlásenia, pán López Garrido. Spomenuli ste oblasť dohľadu na makroúrovni Európskej rady pre systémové riziká. Iste ste si vedomý, že tu už v tejto súvislosti odznelo veľa kritiky, po prvé v súvislosti s veľkosťou rady, pretože bola, opäť raz, zostavená podľa typicky európskeho "Proporz" systému. Vidíte tu aj vy tak ako mnohí iní riziko, že nebude možné, aby rada pracovala efektívne?
<P>
Druhým problémom v súvislosti s touto Európskou radou pre systémové riziká je jej nedostatočná samostatnosť. Myslíte si, že by ste počas španielskeho predsedníctva mohli postúpiť o krok vpred, a pokúsite sa jej zabezpečiť väčší stupeň nezávislosti a urobíte ďalšie vhodné zlepšenia v súvislosti s veľkosťou rady, pretože na tomto základe bude môcť len ťažko zmysluplne pracovať?
<SPEAKER ID="313" NAME="Diego López Garrido" LANGUAGE="ES">
Myslím si, že tu máme návrh, ktorý vypracovala Komisia. Existuje tu zhoda, konsenzus v Rade, konečne sa ho podarilo dosiahnuť, no nebolo to ľahké. Švédske predsedníctvo a Komisia museli usilovne pracovať, aby dosiahli dohodu v Rade Ecofin, a tu ju máme. A teraz je tu v Európskom parlamente a je to Parlament, ktorý musí prijať tento prístup, ako ste vy a ďalší zdôraznili.
<P>
Toto je miesto na dosiahnutie dohody medzi dvoma sférami. Na úrovni Rady je konsenzus a uvidíme, či sa nám ho podarí dosiahnuť aj s Európskym parlamentom.
<P>
Myslím si, že o záležitostiach, ktoré ste tu predložili, sa dá tak ako o iných bez problémov diskutovať, a som si istý, že dospejeme k dohode, pretože tá je úplne nevyhnutná medzi dvoma zákonodarnými orgánmi Únie: Radou a Európskym parlamentom.
<SPEAKER ID="314" NAME="Seán Kelly" AFFILIATION="PPE">
Ako súčasť navrhovaného finančného dohľadu zváži španielske predsedníctvo predloženie odporúčaní týkajúcich sa najlepších postupov na reguláciu platov prezidentov veľkých bánk a tiež na obmedzenie grotesknej kultúry prémií, ktorá spustila mnohé z problémov a dostala nás do nepriaznivej situácie, v ktorej sa práve nachádzame?
<SPEAKER ID="315" NAME="Nikolaos Chountis" AFFILIATION="GUE/NGL">
(EL) Vážená pani predsedajúca, vážený pán López Garrido, chcem spojiť otázku finančného dohľadu Európskej únie so špekulatívnym konaním vzájomných fondov vrátane fondov sídliacich v Európskej únii, v londýnskom City. Tlač informuje, že správcovia fondov počítajú s prepadom eura, gréckych vládnych dlhopisov a ďalších dlhopisov a prehĺbením dlhu či deficitu, čo zhoršuje pôžičky.
<P>
Môžete mi teda povedať, aké konkrétne opatrenia môžu byť prijaté na ochranu hospodárstiev členských štátov Európskej únie pred špekulatívnymi útokmi vzájomných fondov s vysokým rizikom, ktoré sídlia v Európskej únii?
<SPEAKER ID="316" NAME="Diego López Garrido" LANGUAGE="ES">
Áno, myslím si, že môžeme bez problémov rokovať o dobrých postupoch v súvislosti s finančnými subjektmi. Otvárame rozpravu, ktorá sa sústredí na tieto systémy finančného dohľadu, a verím, že toto je skvelé miesto na prácu v tomto smere a že dokážeme prispieť k niektorej z vecí, o ktorých ste hovorili, pán Kelly, dokonca aj smernicami.
<P>
Myslím si tiež, že v rámci týchto smerníc je priestor aj na návrh, ktorý predložil druhý rečník a o ktorom budete môcť tu v Parlamente rokovať, napríklad v súvislosti s reguláciou hedžových fondov, čo je v rámci požiadaviek dohľadu, o ktorých sa už rokovalo, alebo v rámci odstránenia daňových rajov, o ktorom tu súčasný predseda Rady Európskej únie hovoril dnes ráno.
<P>
Toto všetko, tieto myšlienky, ktoré tu odzneli, majú svoje miesto a dokonale sa hodia do rozpravy o reforme, ktorá sa v tomto Parlamente uskutoční v priebehu niekoľkých nasledujúcich mesiacov, o úplnej a skutočnej reforme dohľadu nad finančným systémom, ako ju kedysi nazvala Európska rada. V rámci dôkladnej a dôležitej reformy si nájdu miesto všetky otázky a diskusie, ktoré tu odzneli.
<P>
Vec: Finančná situácia v Grécku a úloha eurozóny
<P>
Vyhlásenia, ktoré zazneli na nedávnom európskom samite, týkajúce sa závažnosti finančnej situácie v Grécku, ale tiež poskytnutia podpory štátom, ktoré sa nachádzajú v podobnej situácii, si navzájom protirečili. Zatiaľ čo pani kancelárka Merkelová zdôraznila, že všetky štáty eurozóny nesú spoločnú zodpovednosť za to, čo sa deje v jednom z jej členských štátov, pán Reinfeldt vyhlásil, že situácia v Grécku je vnútorným problémom krajiny, ktorý musí byť vyriešený vďaka rozhodnutiam na vnútroštátnej úrovni.
<P>
Aká je koncepcia predsedníctva, pokiaľ ide o solidaritu medzi členskými štátmi, najmä členmi eurozóny, v prípade nebezpečenstva platobnej neschopnosti jedného z nich? Považuje za vhodné, aby vlády využívali záruky a úvery Európskej centrálnej banky, aby zabránili špekulácii a negatívnym následkom prípadného zhoršenia úverovej schopnosti členských štátov, ktoré udržiavajú začarovaný kruh verejného dlhu?
<P>
Domnieva sa, že okrem sankcií, ktoré stanovuje Pakt stability a rastu, je potrebné zaviesť prísnejšie preventívne kontroly a opatrenia v prospech zamestnanosti a rastu v zadlžených členských štátoch ešte predtým, ako sa dostanú do veľmi nepriaznivej finančnej situácie?
<SPEAKER ID="318" NAME="Diego López Garrido" LANGUAGE="ES">
V zmluvách o Európskej únii sú jasne rozdelené právomoci. Hospodárske politiky členských štátov sú spoločným záujmom Únie, vnútroštátne rozpočty sú však súčasne v právomoci každého členského štátu.
<P>
Vzhľadom na to, že 16 krajín Únie má jedinú menu a súčasne sa postoj k rozširovaniu v podobe myšlienky menovej únie objavuje v Maastrichtskej zmluve ako ten najúplnejší možný cieľ, treba tiež, samozrejme, dodržiavať pravidlá členských štátov týkajúce sa ich rozpočtov, pretože to ovplyvňuje hospodárstvo a menový systém ako celok.
<P>
Preto je nutné zabrániť nadmerným verejným deficitom, čo je mimoriadne dôležité z hľadiska fungovania hospodárskej a menovej únie, treba si však uvedomiť, že z týchto dvoch sa menová únia rozvinula viac ako hospodárska únia.
<P>
Preto Pakt stability a svojho času aj v Maastrichtská zmluva, dnes článok 123 Zmluvy o fungovaní Európskej únie, zakazuje deficity alebo získavanie úverov na zakrytie týchto deficitov Európskou centrálnou bankou a centrálnymi bankami členských štátov, ktorých menou je euro. V zmluve sa tiež uvádza, že ani Únia, ani členské štáty nebudú preberať záväzky či reagovať na záväzky centrálnej vlády alebo iných verejných orgánov iného členského štátu.
<P>
Každý členský štát sa preto musí zaručiť za svoj dlhový záväzok a Rada vyhlásila, že všetky členské štáty to musia urobiť, a naďalej nepochybuje o tom, že Grécko a ďalšie členské štáty urobia potrebné rozhodnutia, aby napravili hospodársku nerovnováhu a tak ochránili silu svojho národného hospodárskeho a finančného prostredia.
<P>
Nesmieme zabúdať na to, že postup pri nadmernom schodku počíta v odôvodnených prípadoch s dohľadom hospodárskych politík. Dúfame, že Rada bude rokovať o prípade Grécka vo februári. Je teda pravdepodobné, že napriek závislosti od práva Komisie na iniciatívu, budú prijaté odporúčania a následne navrhnuté stratégie tak, aby mohla Európska únia vyjadriť svoj záujem a svoju úlohu v zložitých situáciách alebo okolnostiach, ktoré môžu isté členské štáty zažívať.
<SPEAKER ID="319" NAME="Rodi Kratsa-Tsagaropoulou" AFFILIATION="PPE">
(EL) Vážená pani predsedajúca, vážený pán López Garrido, pripomenuli ste nám články zmluvy, ktoré sa týkajú postupu pri nadmernom schodku. Parlament tieto články pozná. Mám však pocit, že by ste mi mohli poskytnúť viac informácií o tom, čo mal na mysli pán Zapatero, keď hovoril o solidarite v eurozóne, o solidarite s krajinami s určitými finančnými problémami. Bola by tu možnosť, pokiaľ ide o dotácie, rokovať o lepšej finančnej koordinácii medzi centrom a regiónmi? Existuje tu možnosť lepšej daňovej koordinácie a možnosť zabrániť sociálnemu dampingu, ktorý už teraz zaťažuje Európsku úniu a má konkrétne dôsledky na isté krajiny? Môžete mi povedať viac o tom, čo ste uviedli predtým v spojitosti s tým, čo podľa pána Zapatera znamená solidarita?
<SPEAKER ID="320" NAME="Diego López Garrido" LANGUAGE="ES">
Európska únia je svetovým regiónom, kde sa veľmi viditeľne praktikuje solidarita. Napríklad v prípade Grécka alebo mojej krajiny, Španielska, sme zažili veľkú solidaritu časti Európskej únie prostredníctvom európskych fondov a prostredníctvom štrukturálnych fondov, ktoré sú veľmi dôležitým prvkom európskej politiky solidarity, ktorá bude pokračovať.
<P>
Nikde inde na svete nič porovnateľné nenájdete. To umožnilo mnohým krajinám výrazný pokrok, čosi, z čoho majú prospech krajiny ako celok, keď otvárajú svoje trhy. Súčasne došlo k presunu istých prostriedkov na modernizáciu regiónu. Toto je veľmi jasným príkladom solidarity. Je úplne logické, že sú to fondy, ktoré, prirodzene, musia byť správne využívané a ktoré monitoruje Európska únia. Máme tu teda solidaritu.
<P>
Ďalšou formou solidarity je tá, ktorá veľmi jasne vyplýva zo zmluvy. Hovorili ste konkrétne o zmluve. Tá stanovuje povinnosť členských štátov koordinovať svoje hospodárske politiky, sociálne politiky a politiky zamestnanosti. V článku 5 Zmluvy o fungovaní Európskej únie sa jasne uvádza a je tam tiež vyjadrená solidarita Európskej únie: v spoločnej diskusii a spoločnom prijímaní cieľov s prihliadnutím na koordinovanú hospodársku politiku.
<P>
Mnohé zo súčasných problémov v rôznych európskych krajinách, ktoré vznikli v dôsledku krízy, by neboli také vážne, keby sme už oveľa skôr mali hospodársku úniu, pretože rozvoj hospodárskej únie sa zastavil. Menová únia sa pohla vpred, no hospodárska únia zastala a synergie koordinácie hospodárskych politík v Európskej únii nevznikli, čo sa, stručne povedané, malo stať. Toto zmluva v konečnom dôsledku navrhuje.
<P>
Stratégia Európa 2020, na ktorej cieľoch sa musíme zhodnúť, pokiaľ ide o investície do vzdelávania, špecializáciu a deľbu práce a boj proti zmene klímy, to všetko sú prvky, na ktorých sa tiež dohodneme v duchu solidarity. Aj tam je veľmi jasne vyjadrená solidarita kontinentu, Európskej únie, ktorá musí byť vždy čo najjednotnejšia. Zmluve to však celkom logicky, samozrejme, nebráni v tom, aby vyžadovala od členských štátov zodpovednosť za výšku ich dlhov alebo úverov, ktoré si berú. To je, samozrejme, zodpovednosť každého štátu. Je tu však celý rad súvislostí v rámci trhu, sociálnych politík, štrukturálnych politík, regionálnych politík a dúfam, že v budúcnosti aj koordinácia hospodárskych, sociálnych politík a politík zamestnanosti, čo nepochybne súvisí so solidaritou.
<P>
To je tá najvhodnejšia, najpodrobnejšia a najrozsiahlejšia forma politiky solidarity v Únii.
<SPEAKER ID="321" NAME="Janusz Władysław Zemke" AFFILIATION="S&amp;D">
(PL) Rád by som položil jednu otázku, pán minister, pretože ste povedali, že vo februári tohto roka sa na zasadnutí Komisie bude rokovať o veľmi vážnej situácii v Grécku. Je pravda, že kríza v Grécku je veľmi vážna, no všetci dobre vieme, že sa, žiaľbohu, môže rozšíriť. Preto by som sa rád opýtal toto: nemalo by sa okrem fóra Komisie začať konkrétnejšie diskutovať s Európskou centrálnou bankou? Myslím si, že aj ona je dôležitým orgánom, ktorý by tu mal vo vzťahu k situácii v Grécku vystupovať aktívnejšie.
<SPEAKER ID="322" NAME="Diego López Garrido" LANGUAGE="ES">
Myslím si, že každý orgán má svoju vlastnú pracovnú náplň. Toto je jedna z najdôležitejších charakteristík štruktúry Európskej hospodárskej a menovej únie a okrem toho jej to dodáva dôveryhodnosť.
<P>
Je pravda, že Rada bude diskutovať o prípade Grécka, je to celkom logické, keďže ide o jeden z členských štátov Únie, samozrejme, to, čo sa deje v niektorej inej európskej krajine, ovplyvní nás všetkých. Ovplyvňuje nás aj vývoj v krajinách mimo Európy, nehovoriac o priestore s jednotným trhom a jednotnou menou pre 16 krajín.
<P>
Logicky o tom rokujeme v medziach stanovených zmluvou a okrem toho sa tak deje na základe rozpočtovej a hospodárskej stratégie, ktorá sa za súčasných okolností považuje za vhodnú a ktorú v tomto prípade odporúčame Grécku, pretože z nej bude nepochybne profitovať.
<P>
Európska centrálna banka má ako nezávislý orgán svoje vlastné povinnosti vyplývajúce zo zmluvy, povinnosti v súvislosti s finančnou a cenovou stabilitou. Nezávislosť Európskej centrálnej banky je dôležitou zásadou Európskej únie, ktorá dodáva veľkú dôveryhodnosť nášmu hospodárskemu a finančnému systému a našej spoločnej mene, euru. Kritérium nezávislosti by sa malo rešpektovať, pretože tvorí základný prvok hospodárskej a menovej únie, ktorú sme v Európskej únii prijali pred niekoľkými rokmi.
<SPEAKER ID="323" NAME="Predsedajúca">
Vážený pán minister, ďakujem vám veľmi pekne za vašu účasť na tejto prvej hodine otázok počas vášho predsedníctva.
<P>
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 19.15 hod. a pokračovalo o 21.00 hod.)
