<CHAPTER ID="024">
Koordinovaná stratégia s cieľom zlepšiť boj proti daňovým podvodom (rozprava) 
<SPEAKER ID="224" NAME="Predsedajúci">
Ďalším bodom je správa, ktorú predkladá pani Bowlesová, v mene Výboru pre hospodárske a menové veci, o koordinovanej stratégii s cieľom zlepšiť boj proti daňovým podvodom.
<SPEAKER ID="225" NAME="Sharon Bowles">
spravodajkyňa. - Vážený pán predsedajúci, dovoľte mi, aby som najprv využila príležitosť a poďakovala kolegom za ich príspevok, najmä v súvislosti s jednou či dvomi témami, pri ktorých sa stále názorovo líšime. Myslím, že máme viac spoločného ako toho, čo nás rozdeľuje a že spolu dosiahneme uspokojivý výsledok tým, že nebudeme odbiehať priďaleko od jadra témy.
<P>
Široké zásady, ktoré sú základom tejto správy o daňových podvodoch sú jednoduché, a jedine samotní podvodníci by mohli nesúhlasiť. Daňové straty spôsobené podvodmi je ťažké odhadnúť. Podvodníci a osoby, ktoré sa vyhýbajú plateniu daní si dávajú veľmi záležať na tom, aby svoju činnosť pred daňovými úradmi ukryli, ale odhaduje sa, že podvody predstavujú 200 - 250 miliárd EUR, alebo 2 - 2,5 % HDP celej EÚ.
<P>
Mojou otázkou je: vložíme 2 - 2,5 % nášho spoločného úsilia do riešenia tohto problému? Keďže odpoveďou na túto otázku je jednoznačne nie, existuje jediný záver. Treba viac úsilia, pozornosti a najmä viac kolektívnej kooperatívnej pozornosti členských štátov.
<P>
Podvody s DPH, najmä podvody typu chýbajúci obchodný subjekt a typu kolotoč, môžu byť najväčším samostatným prípadom daňovej straty. Tieto podvody sú vďaka medzere v opatreniach týkajúcich sa DPH, podľa ktorých sa DPH neodvádza pri cezhraničnom obchode v rámci Spoločenstva, jednoduché. Takže tovar nakúpený bez DPH možno predať, zinkasovanú DPH privlastniť a obchodník potom zmizne. Do zložitých podvodov typu kolotoč sa môžu zapliesť nevinní obchodníci a opatrenia členských štátov na potlačenie podvodov, ako je zmrazenie podpory, môže poškodiť nevinné podniky. V mojej krajine, v Spojenom kráľovstve, je toto veľmi známy problém. To je o jeden dôvod viac, aby sme riešili tento problém od jeho základov.
<P>
Prakticky musí DPH ostať spotrebiteľskou daňou, ktorá sa pripisuje daňovému úradu v mieste konečného určenia. Správa navrhuje, aby sa v nasledujúcich fázach DPH vyberala za tovar zo Spoločenstva s minimálnou sadzbou 15 % a členské štáty, ktoré by tovar dovážali, by vyberali svoje vlastné vnútroštátne sadzby.
<P>
15 % vybratých vo vyvážajúcom členskom štáte sa potom musí formou zúčtovania alebo úhrady odovzdať členskému štátu, ktorý je konečným spotrebiteľom. To je teraz technicky možné; o to viac, že sa nevyhnutne blížime zaznamenávaniu transakcií v reálnom čase. A tento proces nemusí byť centralizovaný, dá sa uskutočniť decentralizovaným alebo bilaterálnym spôsobom.
<P>
Čo sa týka iných spôsobov boja proti podvodom a daňovým únikom, výmena informácií a spolupráca sú na tento účel ústredné a trúfnem si povedať, že prístup typu "hotovosť na ruku" charakterizovaný vetou: "Čo z toho budem mať ja?" v niektorých krajinách nevedie k pokroku a je krátkozraký. Finančné prostriedky sa vrátia v okamihu, keď bude daná krajina žiadateľom.
<P>
Daňové úrady by mali poznať majetkové pomery s cieľom lepšie vypátrať zatajený príjem, ktorý môže byť nepriznaný, alebo pochádzať z kriminálnej činnosti. Tento mechanizmus sa oslabí, ak bude výmena informácií medzi úradmi obmedzená. Aj v tejto oblasti musíme konať na medzinárodnej úrovni, aby sme boli čo najúčinnejší.
<P>
Tým som sa dostala k revízii smernice o dani z úspor. Je správne preskúmať túto smernicu, aby sme napríklad uzavreli medzery, akou je využívanie alternatívnych právnických osôb ako nadácie s cieľom uniknúť opatreniam. Zadržiavanie daní nie je ideálne, ale rozchádzame sa v tom, či sa to dá spraviť bez nežiaducich následkov.
<P>
Toto sú otázky, ktorým sme sa v tejto správe venovali. Zverujem ju do vašich rúk a so záujmom sa teším na nasledujúcu diskusiu.
<SPEAKER ID="226" NAME="László Kovács">
člen Komisie. - Vážený pán predsedajúci, najprv by som chcel poďakovať Európskemu parlamentu a najmä spravodajkyni, pani Bowlesovej, za veľmi konštruktívnu správu o koordinovanej stratégii na zlepšenie boja proti daňovým podvodom.
<P>
V máji 2006 Komisia predstavila oznámenie zamerané na otvorenie širokej diskusie o rôznych prvkoch, ktoré treba v rámci stratégie Spoločenstva v boji proti podvodom zvážiť.
<P>
Som rád, že Európsky parlament uznáva a podporuje iniciatívy a prístup zvolený Komisiou v tomto oznámení. Rovnako ma teší, že Európsky parlament vyzýva Komisiu na predloženie ďalších návrhov.
<P>
Správa je veľmi užitočným a komplexným príspevkom k prebiehajúcej diskusii o boji proti daňovým podvodom. Komisia v plnej miere súhlasí, že podvod nie je problémom, s ktorým je možné úspešne bojovať len na národnej úrovni.
<P>
Komisia vezme do úvahy množstvo pripomienok a názorov, ktoré na pôde Európskeho parlamentu odzneli v súvislosti s jej prácou na súčasných a budúcich legislatívnych návrhoch o konvenčných opatreniach na boj proti daňovým podvodom.
<P>
Pokiaľ ide o činnosti predvídané na rok 2008, môžem potvrdiť, že Komisia plánuje predstaviť tri balíky legislatívnych návrhov - jeden v októbri, druhý v novembri a tretí v decembri 2008. Tieto balíky opatrení obsahujú dokonalejšie postupy prihlasovania (registrácie) a odhlasovania osôb zodpovedným za DPH, čím sa zabezpečí rýchle odhalenie a odhlásenie falošných zdaniteľných osôb a poctivým podnikom sa poskytne viac bezpečnosti. Legislatívne návrhy budú pokrývať aj spoločnú alebo individuálnu zodpovednosť obchodníka, vytvorenie európskeho združenia (EUROFISC), ktorého cieľom bude zlepšenie kooperácie s cieľom odhaľovať podvodníkov hneď v počiatočných fázach, napravovať podmienky oslobodenia od platenia DPH pri dovoze, vzájomná pomoc pri navracaní dane, automatizovaný prístup k údajom, potvrdenie mena a adresy daňových poplatníkov v databáze systému výmeny informácií o DPH a spoločná zodpovednosť za ochranu daňových príjmov všetkých členských štátov.
<P>
Do októbra Komisia predstaví oznámenie stanovujúce koherentnosť prístupu, ktorý predstaví spoločne s harmonogramom ďalších činností. V oznámení sa budeme venovať aj otázkam súvisiacim s dlhodobým prístupom, predovšetkým s potrebou preskúmať lepšie využívanie moderných technológií, čo ste zdôraznili aj vo vašej správe.
<P>
Komisia je stále otvorená zvážiť systémy predstavujúce alternatívu k súčasnému systému DPH za predpokladu, že budú splnené isté podmienky. V správe sa v tejto súvislosti spomína mechanizmus prenesenia daňovej povinnosti a zdaňovanie dodávok v rámci Spoločenstva. Komisia predložila obe radikálne možnosti Rade ECOFIN na zváženie, ale členské štáty doteraz nepreukázali politickú vôľu prijať takéto ďalekosiahle opatrenia.
<P>
Pokiaľ ide o priame dane, Komisia pracuje na posudku o smernici o zdaňovaní príjmu z úspor a do konca septembra chce na požiadanie Rady ECOFIN zo 14. mája 2008 predstaviť správu o fungovaní smernice. Počas posudzovania sme pozorne analyzovali súčasný rozsah smernice a potrebu vykonať zmeny a doplnenia, ktoré by zvýšili jej účinnosť. Zo správy vyplynie návrh na také zmeny a doplnenia smernice o zdaňovaní príjmu z úspor, aké budú potrebné a primerané. Komisia pozorne vypočula závery Rady ECOFIN z toho istého dňa, v ktorých bola zdôraznená dôležitosť podpory zásadám dobrého riadenia v daňovej oblasti (čiže transparentnosti, výmeny informácií a spravodlivej daňovej súťaže) a zahrnutiu súvisiacich opatrení v dohodách s tretími krajinami a zoskupeniami tretích krajín.
<P>
Vďaka úzkej spolupráci s členskými štátmi v skupine expertov Komisie na stratégiu proti daňovým podvodom získava myšlienka stratégie proti podvodom na úrovni EÚ konkrétnu podobu. Ohlásené opatrenia budú veľkým krokom vpred, dokonca aj keby bolo treba vyvíjať ďalšie úsilie.
<P>
V súvislosti s vašou diskusiou o daňovej súťaži zistíte, že v skupine pre kódex správania sme na zrušení škodlivých režimov dane z príjmu právnických osôb už pracovali. Všeobecne skupina pre kódex správania posúdila vyše 400 opatrení súčasných 27 členských štátov a ich závislých území a zámorských teritórií, z ktorých niečo vyše stovky opatrení boli posúdené ako škodlivé. Takmer všetky z tejto stovky už bolo zrušených a zvyšok je určený na zrušenie v súlade s prechodnými opatreniami. Práca vykonávaná v súlade s kódexom bola úspešná. Viedla k odstráneniu takmer všetkých škodlivých daňových opatrení v členských štátoch a ich závislých územiach a teritóriách.
<P>
Na koniec by som chcel poďakovať Európskemu parlamentu za konštruktívne prispenie do diskusie o koordinovanej stratégii na zlepšenie boja proti daňovým podvodom.
<SPEAKER ID="227" NAME="Othmar Karas">
spravodajca Výboru pre právne veci požiadaného o stanovisko. - (DE) Vážený pán predsedajúci, pán komisár, pani spravodajkyňa, ďakujem vám za výbornú spoluprácu a za vašu správu.
<P>
Chcel by predniesť štyri pripomienky. Po prvé, sme presvedčení, že musíme zdôrazniť, že daňový podvod nie je niečo, proti čomu sa dá bojovať osamotene, a že bezpodmienečne musíme náš postupovať skoordinovať jednak medzi jednotlivými členskými štátmi, a jednak s tretími krajinami. Po druhé, pripravované pilotné projekty na boj proti podvodu typu kolotoč sú dobrým nápadom a berieme ich na vedomie, ale musíme povedať, že to nesmie viesť k akémukoľvek zhoršeniu v rámci podmienok malých a stredných podnikov. Po tretie, výslovne podporujeme návrhom Komisie pre zmeny a doplnenie smernice o DPH a nariadenia Rady o správnej spolupráci v tejto oblasti. Po štvrté, som rád, že diskusia o všeobecnom zrušení bankového tajomstva je niečo, čo neovládlo väčšinu v žiadnom výbore a čo bolo veľká väčšina rázne odmietla.
<SPEAKER ID="228" NAME="Werner Langen" LANGUAGE="DE">
Vážený pán predsedajúci, rád by som sa pridal k blahoželaniam vyjadreným na adresu pani spravodajkyne. Boj s daňovými podvodmi je už roky stálou témou Parlamentu a napriek mnohým iniciatívam a úplnej podpore Parlamentu nám pán komisár, žiaľ, môže ukázať len málo výsledkov, ktoré by sa dali označiť ako úspech (hoci práve to je naliehavo potrebné), lebo členské štáty sa vo väčšej či menšej miere týmto iniciatívam bránia. Myslím, že pokrok v boji proti daňovým podvodom je v záujme členských štátov vzhľadom na to, že tu hovoríme o navrátení sumy presahujúcej 200 miliárd EUR ročne, čiže sumy vyššej než rozpočet EÚ, bez toho, aby sa museli zvyšovať daňové sadzby poctivým daňovníkom. V každej diskusii o tejto téme je teda podstatné zdôrazniť, že časť zodpovednosti spočíva na samotných členských štátoch.
<P>
Prijatie správy sa ukázalo trochu zložité, lebo prvotné problémy vo výbore sa objavili v súvislosti s jednou konkrétnou otázkou, ale táto záležitosť už bola rozriešená. Pani Bowlesová preukázala veľkú dávku vôle spolupracovať. Z nášho uhla pohľadu to bola problémová správa, lebo obsahuje jeden pozmeňujúci a doplňujúci návrh, ktorý nemôžeme podporiť. Ešte aj teraz obsahuje návrhy, ako žmýkať daňovníka a daňový zdroj do poslednej kvapky. Či už to je rozumná voľba, alebo to len povedie k novým trestným činom, ešte uvidíme. Predovšetkým pozmeňujúci a doplňujúci návrh č. 4, ktorý predložili dvaja poslanci zo skupiny socialistov, a ktorý je zacielený na odvolanie smernice o zdaňovaní príjmu z úspor, nie je návrh, ktorý by sme mohli podporiť.
<P>
Toto je teda naše stanovisko. V plnej miere podporujeme správu pani Bowlesovej vo všetkých jej súvislostiach, ak však pozmeňujúci a doplňujúci návrh č. 4 o zrušení smernice o zdaňovaní príjmu z úspor získa väčšinu, zamietneme správu ako celok.
<SPEAKER ID="229" NAME="Benoît Hamon" LANGUAGE="FR">
Vážený pán predsedajúci, aj ja by som chcel poďakovať pani Bowlesovej za kvalitu jej práce a za výsledok, ktorý sme vo Výbore pre hospodárske a menové veci v prípade takého dôležitého textu, akým je táto správa, dosiahli. Chcel by som kolegom poslancom pripomenúť, že verejnej pokladnici v súčasnosti chýba od 200 do 250 miliárd EUR v dôsledku daňových podvodov na vnútornom trhu. Chýbajúce miliardy znamenajú menej verejných investícií, menej škôl, menej verejných služieb a viac sociálnych potrieb, ktoré nemôžeme uspokojiť a často, samozrejme, ako náhradu vyššie dane pre poctivých a skromných daňovníkov, ktorí nemajú čas míňať na účely daňových únikov a nákupov.
<P>
Teší ma byť svedkom toho, že vzhľadom na otázku DPH panuje v Parlamente široká o zastaviť podvody a postupy, ktoré využívajú krehkosť prechodného systému vytvoreného v roku 1993. Všetci si od škandálu v Lichtenštajnsku veľmi dobre uvedomujeme, že najväčšie daňové podvody páchajú tí veľkí sporitelia, ktorí ukladajú obrovské sumy peňazí v bankách v tretích krajinách, často daňových rajoch, aby sa vyhli plateniu daní.
<P>
Európska únia má nástroj, ktorým bojovať proti tomuto podvodu. Je ním smernica o zdaňovaní príjmu z úspor. Ako však zdôraznila pani Bowlesová, v tejto smernici existuje mnoho medzier a pokrýva len príjem z úspor v podobe výplaty úrokov jednotlivcom. Preto je v súčasnosti príliš jednoduché založiť umelú právnickú osobu, niekedy s jediným partnerom alebo akcionárom, alebo vymyslieť finančný príjem, ktorý v pravom zmysle slova nie je úrokom, a tak sa vyhnúť plateniu daní.
<P>
Preto je životne dôležité rozšíriť rozsah tejto smernice spôsobom, aký navrhuje smernica, aby daňové podvody neboli aspoň také jednoduché. To je vlastne morálnym imperatívom.
<P>
Musím vyjadriť prekvapenie a sklamanie z pozmeňujúceho a doplňujúceho návrhu, ktorý predložila skupina PPE-DE, ktorý v dôsledku jeho váhavosti a smerovania končí myšlienkou, že by sa nič nemalo meniť a že v súvislosti s daňovým podvodom by sme mali zachovať súčasný stav.
<P>
Predložme tieto stanoviská európskym občanom, predovšetkým Nemcom, a presvedčime sa, čo Európania a Nemci súdia o rozhodnutiach, ktoré prijímame. V masmédiách, najmä v nemeckých, som si všimol veľkolepé vyhlásenia o otázke daňových podvodov. A tu, v tichosti rokovacej sály Európskeho parlamentu, sa robia úplne iné rozhodnutia. Dúfam, že Európania budú v tejto veci sudcami.
<SPEAKER ID="230" NAME="Zbigniew Krzysztof Kuźmiuk">
v mene skupiny UEN. - (PL) Vážený pán predsedajúci, pán komisár, rád by som pripomenul tri otázky z tejto rozpravy. Po prvé, odhaduje sa, že daňové straty v dôsledku daňových podvodov súvisiacich s DPH a spotrebných daní dosahujú 2 % HDP Európskej únie. Straty sa pohybujú v rozmedzí od 200 do 250 miliárd EUR. To sú obrovské sumy. Príjmy štátov sú nižšie a to má vplyv na štruktúru príjmov rozpočtu EÚ, kým pomer vlastného príjmu na základe HND rastie.
<P>
Po druhé, napriek tejto diagnóze by riešenia navrhnuté v správe mohli spôsobiť viac škôd ako úžitku. Myslím tým napríklad riešenia súvisiace s transakciami v rámci Spoločenstva, ako je mechanizmus prenesenia daňovej povinnosti, ktorým daň platí príjemca a nie dodávateľ. Taktiež ma trápi návrh zjednotiť sadzby DPH, čo vlastne znamená odstránenie znížených sadzieb, a návrh vytvoriť systém zúčtovacích orgánov, ktoré by rozdeľovali dane medzi členské štáty.
<P>
Po tretie, zdá sa, že na boj s daňovými podvodmi bude v skutočnosti potrebná užšia spolupráca medzi daňovými orgánmi členských štátov. To vyžaduje rýchlejšiu výmenu informácií a možno aj automatický prístup k istým údajom týkajúcim sa daňovníkov, ktorí majú povinnosť platiť DPH a spotrebné dane.
<SPEAKER ID="231" NAME="Hans-Peter Martin" AFFILIATION="NI">
(DE) Vážený pán predsedajúci, predstupujem z dvoch dôvodov. Po prvé preto, lebo ide o tému, ktorá, ako povedal pán Langen, bola na programe rokovania mnoho rokov a tak by sme sa mali pýtať, ako je možné, že sme nedosiahli žiaden pokrok, najmä čo sa týka vyhýbaniu sa plateniu DPH. Po druhé, je pre prevažnú väčšinu Európanov je neprijateľné, aby sme tu diskutovali o daňových únikoch a podvodoch (peniaze daňovníkov), takto pokrytecky bez toho, aby sme riešili problémy priamo v našom strede.
<P>
Európsky parlament, zastupovaný mnohými poslancami, je semeniskom podvodu. Dočítame sa o tom v Galvinovej správe a inde, ale tu existujú snahy všetko toto zamiesť pod koberec. Stačí len spomenúť mená ako Chichester, Purvis alebo niektorých liberálnych poslancov. Je to škandál. Kým sa budeme vyhýbať prípadom podvodu v našich vlastných radoch, bude nám chýbať akákoľvek vierohodnosť a nebudeme mať právo kritizovať druhých.
<P>
Vyzývam úrad OLAF, ale najmä parlamentnú správu a parlamentné skupiny, aby nastolili poriadok. Je škandálne, že existujú snahy veci ututlať, tu, na tomto mieste.
<SPEAKER ID="232" NAME="Zsolt László Becsey" AFFILIATION="PPE-DE">
(HU) Ďakujem vám, vážený pán predsedajúci. Som veľmi rád, že sa v tejto oblasti vynára stratégia Spoločenstva, i keď to ide pomaly, možno až príliš pomaly. Súhlasím s tým, že boj proti daňovým podvodom musí byť na jednej strane začlenený do individuálnych národných záväzkov členských štátov, no treba ho začleniť do lisabonského programu Spoločenstva.
<P>
Chcel by som predložiť tieto postrehy. Po prvé, nesúhlasím s formuláciou parlamentnej správy, podľa ktorej by posilnenie daňovej súťaže zbytočne zdeformovalo vnútorný trh a oslabilo sociálny model. V tomto názore sa odráža posadnutosť stanovovaním minimálnych úrovní zdanenia pre každú možnú daňovú oblasť, čo v skutočnosti spôsobuje nespravodlivosť a zväčšuje účinok inflácie, lebo najťažšie dolieha na tých, ktorí majú vo vlastných domoch poriadok a dokážu ísť s daňami dole. Čo sa týka nepriamych daní, čo tiež spadá do právomoci Spoločenstva, je politika odporúčania výlučne minimálnych hodnôt bez regulácie maximálnej miery neprijateľná. Chcel by som, aby ste si všimli, že semeniskom zneužívania, ktoré sa objavilo pri spotrebných daniach, vzniklo v dôsledku zvýšenia minimálnych sadzieb, lebo posilňuje rozšírenie hospodárstva čierneho trhu a výrobu produkcie domácností, čo odporuje všetkým politikám Spoločenstva. Okrem toho v oblasti DPH ma potešila politika prijímania postupných krokov a experimentálna myšlienka mechanizmu prenesenia daňovej povinnosti, ale aj tu sa musia vykonať rázne kroky vpred. Domnievam sa, že vzhľadom na úroveň dnešnej techniky, by sa to v prípade cezhraničných transakcií v rámci vnútorného trhu dalo ľahko dosiahnuť, a DPH dodávateľa pre cieľovú krajinu by bolo možné jednoduchým spôsobom vybrať a previesť do cieľovej krajiny. Aby sa to dalo dosiahnuť, musí sa, samozrejme, zvýšiť ochota daňových úradov členských štátov navzájom spolupracovať, ktorá je stále malá. Môžeme sa nadýchnuť a dosiahnuť to teraz, keď bolo zavedené euro a zrodila sa smernica o platbách. Na záver, cítim, že je dôležité konať v súvislosti s činnosťou predovšetkým spoločnosti so sídlom v krajinách mimo Únie, lebo daňový základ často smeruje do týchto krajín pred zdanením a odtiaľ sa špinavými cestami vracia spoločnostiam v Únii, aby sa obišlo plateniu daní, čo nie je v záujme výberu priaznivej daňovej rezidencie. Ďakujem.
<SPEAKER ID="233" NAME="Antolín Sánchez Presedo" AFFILIATION="PSE">
(ES) Vážený pán predsedajúci, pán komisár Kovács, dámy a páni, podľa niektorých odhadov presahuje suma daňových podvodov v Európe 6 % príjmov z daní. To rozleptáva dôveru v daňové systémy, potenciál a spravodlivosť ministerstiev financií a na prosperitu občanov. Je to semenisko neformálneho hospodárstva a organizovaného zločinu.
<P>
V rámci Európskej únie ovplyvňuje riadne fungovanie vnútorného trhu, deformuje hospodársku súťaž a poškodzuje finančné záujmy EÚ, ako aj škodí uskutočneniu lisabonskej stratégie.
<P>
Keby sa podľa údajov Medzinárodného menového fondu zaplatila daň z jednej štvrtiny celosvetového bohatstva, ktoré je ukryté v daňových rajoch, bolo by možné zo zvyšných prostriedkov pokryť náklady rozvojových cieľov milénia OSN.
<P>
Európska únia musí byť vo svojom boji proti daňovým podvodom neústupná. To je možné dosiahnuť bezpečným a zodpovedným spôsobom dosiahnuť bez uvalenia prehnanej záťaže na naše hospodárstvo. Nárast cezhraničného obchodu a vplyv globalizácie si vyžadujú, aby sme odhodlane presadzovali európsku stratégiu proti daňovým podvodom. Nestačí konať na národnej úrovni.
<P>
Táto stratégia musí mať vnútorný rozmer, vyrovnať sa s problémami, ktoré predstavujú podvody v prípade DPH a špeciálnych daní, ako aj záležitosti súvisiace v daňovými únikmi v súvislosti s priamymi daňami, a musí mať aj vonkajší rozmer, ktorý sa prejaví presadzovaním hospodárskeho významu Európskej únie.
<P>
Nemôžeme sklamať tých občanov, ktorí svedomito dodržiavajú svoje povinnosti týkajúce sa daní a ktorí od Európskej únie očakávajú vedenie.
<P>
V tejto súvislosti požadujeme, aby balík opatrení proti podvodom s DPH, ktorý Komisia predstaví budúci mesiac, bol ambiciózny a aby správa o uplatnení zdanenia na úspory ohlásená na koniec tohto mesiaca mohla predstavovať konečný pokrok v boji proti podvodom v tejto oblasti v Európe. Oceňujeme všeobecný obsah správy vypracovanej pani Bowlesovou, ktorej blahoželáme. Veríme, že táto správa bude na plenárnom zasadnutí prijatá a že v prípade, keby neboli prijaté nijaké zlepšenia, nebude aspoň znamenať krok späť.
<SPEAKER ID="234" NAME="Desislav Chukolov" AFFILIATION="NI">
(BG) Pani Bowlesová, obdivujem vašu túžbu zvíťaziť nad daňovými podvodmi na európskej úrovni.
<P>
Pomyslite len na to, čo to bude znamenať pre tých, ktorí teraz vládnu Bulharsku. Ak by boli zastavené prípady daňových podvodov v Bulharsku, ubezpečujem vás, že v najbližších voľbách by liberáli z moslimskej strany Hnutie za práva a slobody nezískali ani polovicu hlasov, ktoré majú teraz. Keby sa podarilo raz a navždy zastaviť krádež verejných prostriedkov v mojej krajine, socialisti by už nemohli financovať svoje kampane, ani absurdné iniciatívy.
<P>
Ako člen strany Ataka podporím vašu správu, lebo Ataka je jediná strana v Bulharsku, ktorá sa usiluje o zastavenie odčerpávania štátnych fondov a Ataka je stranou s platformou obsahujúcou pevný záväzok preskúmať všetky tienisté a špinavé zmluvy, ktoré spôsobili škodu štátnemu rozpočtu a ktoré doteraz priniesli osoh nie jednej ani dvom politickým silám. Ďakujem.
<SPEAKER ID="235" NAME="Astrid Lulling" AFFILIATION="PPE-DE">
(FR) Vážený pán predsedajúci, prosím, dovoľte mi najprv odkázať pánovi Hamonovi, že jeho vydieranie nás nijako nepresvedčí. Mrzí ma, že sa celkom očividne stal obeťou obrovského nedorozumenia.
<P>
Pán predsedajúci, hoci súhlasím so širokými obrysmi správy pani Bowlesovej, myslím, že treba zdôrazniť dva body. Po prvé, prechodný systém DPH, ktorý vznikol v roku 1993, teraz ukazuje svoje obmedzenia. Neverím, že je možné súhlasiť s ďalším pokračovaním tohto prechodného systému. Daňové podvody, ktoré všetci odsudzujeme pre ich priame a nepriame následky, možno čiastočne pripísať na vrub súčasnému systému, ktorý sa preto musí zmeniť. Jednoznačne si uvedomujem, že existujú isté problémy. Preto odporúčam Komisii, aby podporila riešenie vytvorené organizáciou RTvat, ktoré umožňuje vyhnúť sa daňovej strate vo výške 275 miliónov EUR denne a súčasne znížiť administratívne náklady malých a stredných podnikov.
<P>
Druhý bod sa týka otázky daňových únikov v súvislosti so smernicou o zdaňovaní príjmu z úspor. Správa obsahuje neopodstatnené komentáre, ktoré ma viedli k predloženiu pozmeňujúcich a doplňujúcich návrhov s cieľom tento stav napraviť. Oprávnený a nevyhnutný boj proti daňovým podvodom nás nesmie prinútiť, aby sme spochybňovali zásadu daňovej súťaže. To absolútne odmietam, pretože navzájom nijako nesúvisia. Okrem toho nám skúsenosť dokazuje, že systém odvodu daní pri zdroji v prípade zdaňovania úspor je najúčinnejší systém, v protiklade k snahe paušálne vnútiť systém výmeny informácií, ktorý má svoje vlastné problémy.
<P>
Na záver, požiadavky na reformu tejto smernice v zmysle rozšírenia jej platnosti na všetky právnické osoby a na všetky zdroje finančných príjmov tiež nie sú veľmi dobre domyslené, lebo jediný, čo dosiahne, bude, že vyženie z Európskej únie všetky úspory. Preto chcem pripojiť tieto zmeny a doplnenia. Ak nebudú prijaté, nebudeme môcť hlasovať za túto správu.
<SPEAKER ID="236" NAME="Andrzej Jan Szejna" AFFILIATION="PSE">
(PL) Vážený pán predsedajúci, daňové podvody sú už nejaký čas celosvetovým problémom. Odhaduje sa, že spôsobené straty dosahujú 2 - 2,5 % HDP, čo na európskej úrovni predstavuje hodnotu medzi 200 a 250 miliardami EUR. Preto je nevyhnutné ihneď skoordinovať činnosť na úrovni Spoločenstva a zúžiť spoluprácu medzi členskými štátmi.
<P>
V článku 10 a článku 280 Zmluvy o založení Európskeho spoločenstva stojí, že členské štáty prijmú všetky vhodné opatrenia, ktorými zabezpečia plnenie povinností vyplývajúcich zo Zmluvy, a budú koordinovať svoju činnosť zameranú na ochranu finančných záujmov Spoločenstva. Nesmie sa však zabúdať na to, že hoci voľný pohyb tovarov a služieb v rámci trhu Spoločenstva sťažuje krajinám bojovať osamotene proti takémuto druhu podvodu, prijaté opatrenia by nemali brániť hospodárskej činnosti ani zbytočne zaťažovať daňových poplatníkov.
<SPEAKER ID="237" NAME="László Kovács">
člen Komisie. - Vážený pán predsedajúci, najprv by som chcel poďakovať poslancom Parlamentu za ich pripomienky a názory, ktoré počas rozpravy vyjadrili.
<P>
Ako som povedal vo svojom úvodnom vystúpení, Komisia veľmi oceňuje príspevok Európskeho parlamentu k diskusii o koordinovanej stratégii s cieľom zlepšiť boj proti daňovým podvodom. Komisia na seba prevzala zodpovednosť a potiahne ďalej iniciatívy na posilnenie právneho rámca a administratívnu spoluprácu medzi členskými štátmi. Členské štáty určite musia urobiť to isté.
<P>
Niektorí z vás spomínali preskúmanie smernice o zdaňovaní príjmov z úspor. Môžem vás ubezpečiť, že prebiehajúce skúmanie je veľmi dôkladné, podrobne skúmame, či je jej súčasná pôsobnosť účinná, a aké by boli klady a zápory jej rozšírenia. Je to zložitá otázka, pri ktorej musíme vziať do úvahy veľa faktorov. Pre ilustráciu uvediem len pár z nich: účinnosť z pohľadu dodržiavania daňových predpisov; administratívna záťaž pre trhové subjekty ako aj pre systém správy daní; potreba rovnakých podmienok v rámci EÚ, ako i v súvislosti so zvyškom sveta. Ako som už predtým spomínal, už čoskoro predstavíme správu. Po nej bude nasledovať návrh na zmenu a doplnenie smernice o zdaňovaní príjmu z úspor a spravíme maximum, aby sme dosiahli primeranú rovnováhu.
<P>
Je zrejmé, že neexistuje jediné a všeobecné riešenie na odstránenie daňových podvodov. Každé individuálne opatrenie prinesie pridanú hodnotu, ale len ich vykonávanie ako celku poskytne daňovým úradom vylepšený rámec na boj proti daňovým únikom a podvodom.
<SPEAKER ID="238" NAME="Sharon Bowles">
spravodajkyňa. - Vážený pán predsedajúci, daňové podvody sú záležitosťou EÚ, lebo podvodníci využívajú cezhraničné medzery a práve tie sa pokúšame zatvoriť.
<P>
Ako povedal pán komisár, otázky súvisiace s daňami z príjmu z úspor sú komplikované. Myslím, že je možné dosiahnuť pri hlasovaní zhodu tak, aby sme príliš neobmedzili podrobnejšiu diskusiu, ktorá nás čaká v súvislosti s touto témou, keď Komisia predloží svoje ďalšie návrhy. Rovnako si myslím, dokážeme nespomenúť tému daňovej súťaže, v ktorej sa rozchádzame, ale ktorá nie je podstatou tejto správy. Preto si myslím, že vzájomne môžeme dosiahnuť istý súlad.
<P>
Na všetkých týchto úsekoch si, vážení kolegovia a pán komisár, nemyslím, že nečinnosť alebo neistá činnosť sú primeranou reakciou. V stávke je 2,5 % HDP. To je obrovský kus daňového základu. Ako nás upozornil kolega, pán Sánchez Presedo, ide možno až o 5 % z daní.
<P>
Keby ktorýkoľvek z prítomných politikov, alebo z politikov v členských štátoch postavil volebnú kampaň na zvýšení daní o 5 %, za ktoré sa nič nezíska, ďaleko by sa nedostal. Preto sú prchké reakcie, a to hovorím predovšetkým členským štátom, týkajúce sa výmeny informácií, minimálna aktivita, obávanie sa presne tým istým, čo päťpercentné zdanenie pre nič za nič, pretože práve toľko to stojí všetkých poctivých daňových poplatníkov. To je odkaz, ktorý chcem vyslať touto správou a verím, že to je aj spoločný odkaz Parlamentu, odkaz, ktorý si želá vyslať v tejto správe a podporou komisára pre jeho úsilie a jeho povzbudením k odvahe.
<SPEAKER ID="239" NAME="Predsedajúci">
Rozprava sa skončila.
<P>
Hlasovanie sa uskutoční v utorok.
<P>
Písomné vyhlásenia (článok 142)
<SPEAKER ID="240" NAME="Siiri Oviir  " AFFILIATION="ALDE">
písomne. - (ET) Daňové podvody sú problémom EÚ, ale aj členských štátov, lebo rovnako deformujú hospodársku súťaž a znižujú základ príjmov Európskej únie a členských štátov.
<P>
Ako jedna z príčin tohto problému sa uvádza súčasný prechodný systém DPH, ktorý je komplikovaný a zastaraný. Potrebuje aktualizovať. V tomto ohľade je návrh Európskeho parlamentu, aby Európska komisia predniesla rozhodnutie o novom systéme DPH do roku 2010 nepochybne vítaný,
<P>
Vypracovanie nového systému DPH očividne znamená zabezpečiť, aby súčasný daňový systém nebol nahradený zložitejším a byrokratickejším systémom. Rovnako je jednoznačne dôležité zdôrazniť, že prv ako bude zavedený na celoeurópskej úrovni, musí byť overený, aby sa zaručilo, že v praxi funguje, lebo tým sa zabráni problémom, ktoré by sa mohli ukázať neskôr.
<P>
Rovnako dôležitým krokom v boji proti daňovým podvodom je aktualizovať dostupnosť medzištátnych informácií, proces, ktorému by mohlo napomôcť ustanovenie celoeurópskeho informačného strediska pre správu elektronickej dane (e-tax).
<P>
Rovnováha medzi verejnými záujmami a základnými právami a slobodami jednotlivcov nebude pri spracovávaní osobných údajov prehliadnutá.
<P>
A na koniec, pojem "daňový raj" tiež musí byť z pohľadu diskutovanej otázky považovaný za dôležitý. Oceňujem myšlienky uvedené v správe, že by sa prioritou EÚ malo stať zrušenie daňových rajov po celom svete.
