<CHAPTER ID="009-02">
2. Rozhodné právo pre rozvod a právnu rozluku (
<SPEAKER ID="185" NAME="Tadeusz Zwiefka" LANGUAGE="PL">
Vážený pán predsedajúci, pred niekoľkými mesiacmi udelil Európsky parlament Rade súhlas prvýkrát uplatniť postup posilnenej spolupráce. Po prvýkrát v dejinách Európskej únie. Je to veľmi dôležitý krok, ktorý vytvára úplne nový základ spolupráce medzi skupinou členských štátov Európskej únie v situáciách, keď nie je možné získať súhlas všetkých 27 členských štátov. Je to veľmi dôležité rozhodnutie. Dnes sme potvrdili, že tento postup funguje správne.
<P>
Rád by som úprimne poďakoval Rade predovšetkým za pozíciu, ktorú prijala v rámci spolupráce s Európskym parlamentom. Ide o príklad dokonalej medziinštitucionálnej spolupráce. Počas práce na tomto uznesení figuroval Parlament len ako poradný orgán, pričom frekvencia rokovaní Rady a zahrnutie všetkých návrhov, ktoré predložil Európsky parlament a o ktorých hlasoval Výbor pre právne veci, do konečného dokumentu je dokonalým príkladom, ktorý je dobrým znamením pre postup posilnenej spolupráce v budúcnosti. Zároveň chcem poďakovať Rade za silnú podporu nášho návrhu o rýchlom preskúmaní nariadenia Brusel IIa, ktoré je kľúčom pri nachádzaní podrobných riešení, napríklad pokiaľ ide o otázky týkajúce sa potreby prijatia pravidla forum necessitatis, prostriedku, ktorý umožní členským štátom zachovať si istotu v súvislosti s fungovaním vnútorných právnych systémov, a zároveň poskytne našim občanom nádej, že si v budúcnosti budú môcť slobodne zvoliť nielen rozhodné právo, ale aj súd. Rád by som tiež poďakoval svojim tieňovým spravodajcom z Výboru pre právne veci a spravodajcom z výborov požiadaných o stanovisko.
