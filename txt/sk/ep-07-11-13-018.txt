<CHAPTER ID="018">
Hodina otázok (otázky pre Komisiu)
<SPEAKER ID="298" NAME="Predsedajúca">
Ďalší bod rokovania je vyhradený otázkam pre Komisiu (B6-0382/2007)
<P>
Začíname už neskoro, a tak by som láskavo požiadala kolegov, aby dodržovali vymedzený čas, a chcela by som vás požiadať, rovnako ako aj minule, aby ste si presadli do predných častí rokovacej sály. Poďte prosím dopredu. Nikto vám nebude vyčítať, že sedíte na cudzom sedadle! Keď sa všetci posunieme dopredu, bude to omnoho príjemnejšie a bezprostrednejšie.
<P>
Nasledujúce otázky sú položené Komisii.
<P>
Prvá časť
<P>
Vec: Vplyv hodnoty eura na konkurencieschopnosť cestovného ruchu
<P>
Vzhľadom na to, že rastúca hodnota eura viedla k strate konkurencieschopnosti odvetvia cestovného ruchu Európy, aké opatrenia Komisia plánuje, aby posilnila toto odvetvie a zachovala terajšie postavenie Európy ako turistickej destinácie?
<SPEAKER ID="300" NAME="Günter Verheugen">
podpredseda Komisie. - (DE) Pani predsedajúca, dámy a páni, vývoj kurzu eura samozrejme ovplyvňuje relatívnu cenu európskych turistických produktov pre spotrebiteľov z tretích krajín. Aj keď kurz eura nie je politickým nástrojom, ale tvorí sa voľne na trhu vplyvom zahraničných mien, dôsledky, ktoré mal rast kurzu eura voči doláru pre cestovný ruch, je potrebné posudzovať diferencovane.
<P>
V prvom rade, kolísanie výmenného kurzu eura voči doláru má veľmi malý vplyv na tok cestovného ruchu vo vnútri Európskej únie. Podľa dostupných údajov 70 % príjmov pochádza z cezhraničného cestovného ruchu vnútri Európskej únie, inými slovami, od turistov z iných členských štátov EÚ.
<P>
Po druhé, nemali by sme sa sústrediť len na výmenný kurz eura voči doláru. Výpočty efektívneho kurzu eura ukazujú, že celkový vývoj je oveľa menej dramatický. Rast eura voči čínskemu jüanu bol napríklad tento rok omnoho menej výrazný, a napriek tomu príjem z turistov z krajín mimo EÚ sa v rokoch 1995 až 2005 sotva zdvojnásobil, kým príjem, ktorý je možný pripočítať turistom z Číny, vzrástol počas rovnakého obdobia dvanásťnásobne.
<P>
Komisia si je vedomá toho, že pre konkurencieschopnosť je cena kľúčová. Avšak vízia Komisie o európskom cestovnom ruchu do budúcna, tak ako bola predstavená v jej nedávno schválenom uznesení, je založená na vysokej kvalite, nie na nízkych nákladoch.
<P>
Sme presvedčení, že aj so silným eurom Európa stále zostane svetovou destináciou číslo jedna, ak využije čo najlepšie svoje prednosti: svoje historické dedičstvo, prírodné krásy, množstvo atraktívnych miest, ktoré sa tu nachádzajú, a svoju dobrú povesť, pokiaľ ide o úroveň služieb.
<SPEAKER ID="301" NAME="Manuel Medina Ortega" AFFILIATION="PSE">
(ES) Pani predsedajúca, posledné výroky pána komisára sú v rozpore s realitou. V túto chvíľu dochádza k tomu, že veľká časť európskeho cestovného ruchu mieri do krajín mimo európsky priestor - do Karibskej oblasti, rozvojového sveta, na Ďaleký východ, do Afriky - do značnej miery v dôsledku rastúcej hodnoty našej európskej meny.
<P>
Okrem toho existujú plány na zavedenie nových opatrení, ktoré budú rovnako negatívne ovplyvňovať európsky cestovný ruch, napríklad kompenzácie podnikov v dôsledku emisií CO2. Inými slovami, zdá sa, že cestovný ruch je ohrozovaný mnohými faktormi a nevyzerá to, že by sa v súčasnosti na obzore rysovala nejaká európska politika týkajúca sa cestovného ruchu. To je očividne záležitosťou vlád jednotlivých štátov a chcem sa spýtať pána komisára, či sa domnieva, že Komisia môže podporiť určitý druh európskej politiky, ktorá by zvrátila tento jasný vývoj smerujúci k zníženiu konkurencieschopnosti európskeho cestovného ruchu.
<SPEAKER ID="302" NAME="Günter Verheugen">
podpredseda Komisie. - (DE) Obávam sa, že pán poslanec a ja sa asi zhodneme v tom, že naše názory sa rozchádzajú. Ako viete, pred niekoľkými dňami sa v Portugalsku konala významná konferencia o európskom cestovnom ruchu a o všetkých týchto otázkach sa tam podrobne hovorilo. Konferencie sa zúčastnilo 500 popredných odborníkov z celej Európy a nenadobudol som tam dojem, že európsky cestovný ruch alebo vlastne členské štáty sa obávajú, že Európa ako turistická destinácia stráca svoj lesk.
<P>
Oficiálne čísla, ktoré máme k dispozícii, slová pána poslanca nepotvrdzujú, predovšetkým kvôli tomu, že čelíme obzvlášť vážnej situácii. Dovoľte mi, aby som znovu zopakoval: samozrejme, že kolísanie výmenného kurzu má vplyv na cenu, ale to, čo Európa návštevníkom z iných krajín ponúka, nie je určované prioritne len cenou. Rozhodnutie cestovať do Európy je ovplyvnené nielen cenou, ale aj kvalitou toho, čo Európa môže ponúknuť.
<P>
V podstate súhlasím s pánom poslancom, že musíme veľmi starostlivo sledovať, čo európsky cestovný ruch zaťažuje a zaviesť rámcové podmienky, ktoré umožnia, aby toto odvetvie skutočne využilo obrovský rast a pracovné možnosti, ktoré môže ponúknuť.
<SPEAKER ID="303" NAME="Predsedajúca">
Otázky 37, 38 a 39 budú vynechané, pretože ich autori sú neprítomní.
<P>
Druhá časť
<SPEAKER ID="304" NAME="Predsedajúca">

<P>
Vec: Európske rozvojové dni - Maumoon Abdul Gayoom
<P>
Otvorenia Európskych rozvojových dní (ERD), ktoré sa budú konať v dňoch 7. až 9. novembra, sa zúčastní pán Maumoon Abdul Gayoom, prezident ostrovného štátu Maldivy. Stane sa tak kvôli tomu, že Maldivy sú vážne ohrozené dôsledkom pôsobenia klimatických zmien a táto téma spločne s problémom rozvoja sú hlavnými témami ERD. Na druhej strane, môže to znamenať aj legitimizáciu tohto prezidenta a jeho režimu. Mezinárodná organizácia pre ľudské práva dôrazne kritizuje prezidenta Gayooma kvôli jeho autokratickej povahe a režimu v štáte, kde sa závažne porušujú ľudské práva, pomocou polície a bezpečnostných zložiek krajiny.
<P>
Prečo Komisia pozvala pána Maumoona Abdula Gayooma (veď aj iné krajiny sú ohrozené klimatickými zmenami, ale vládnu tam aspoň demokratické vlády) a aký postoj zaujíma Komisia voči jeho režimu na Maldivách?
<SPEAKER ID="305" NAME="Louis Michel">
člen Komisie. - (FR) Veľmi vám ďakujem za otázku, ktorá mi umožňuje, aby som upozornil na situáciu na Maldivách.
<P>
Ako prezident Maumoon Abdul Gayoom zdôraznil na nedávnej vrcholnej schôdzi Organizácie Spojených národov, Maldivy, ktorých nadmorská výška nepresahuje 1,5 metra, sú ohrozené neustále stúpajúcou hladinou oceánov v dôsledku otepľovania klímy. To donútilo viac než 300 000 ľudí, aby ostrovy opustili. Preto, ako už celkom správne na to poukázal pán poslanec, pozvanie prezidenta Maldív nám poskytuje príležitosť na to, aby sme upozornili na nebezpečenstvo, ktoré teraz ohrozuje ľudí na týchto ostrovoch.
<P>
Okrem toho Maldivy sa vždy aktívne zúčastňovali medzinárodných konferencií o menej rozvinutých krajinách a malých rozvojových ostrovných štátoch. Túto aktivitu potvrdili Maldivy aj svojou účasťou na Tretej konferencii Organizácie Spojených národov o najmenej rozvinutých krajinách, ktorú zorganizoval Európsky parlament v roku 2001, a ďalšou aktivitou na seba Maldivy vzali dôležitú úlohu: predsedať skupine expertov na konferencii strán Rámcového dohovoru OSN o klimatických zmenách.
<P>
Čo sa týka politickej situácie na Maldivách, a v súlade s vyhlásením predsedníctva Rady Európskej únie Komisia víta posledné udalosti na Maldivách a má radosť z reforiem, ktoré boli do dnešného dňa zavedené. Uverejnenie harmonogramu programu reforiem v roku 2006 bola skutočne dobrá správa. Voľby, ktoré sa majú konať budúci rok v roku 2008, budú dôležitým vykročením k väčšej demokracii. Komisia je pripravená podporiť proces reforiem a zároveň poskytnúť špeciálnu pomoc vo voľbách 2008.
<P>
Samozrejme pozorne sledujeme situáciu v oblasti ľudských práv. Komisia je spokojná s nedávnymi úspechmi vrátane prepustenia dvoch dôležitých aktivistov v minulom roku: Jennifer Latheefovej a Mohammeda Nasheeda.
<SPEAKER ID="306" NAME="Bart Staes" AFFILIATION="Verts/ALE">
(NL) Pani predsedajúca, pán komisár, chcel by som vám poďakovať za odpoveď.
<P>
Od mimovládnych organizácií som sa dozvedel, že ich zástupcovia sa zúčastnili Európskych rozvojových dní a že boli veľmi spokojní s iniciatívou a následnými rozhodnutiami, takže v tomto smere im blahoželám. Napriek uvedenému však nie som úplne spokojný.
<P>
Hovoríte, že politická situácia na Maldivách sa zlepšuje a že tam už majú plán reforiem, ale na druhej strane, nie je to príliš predčasné - koniec koncov prezidenta môžeme označiť prinajmenšom za polovičného diktátora - ponúknuť mu účasť na takomto fóre, na takom dôležitom zasadnutí? Myslím si, že v tomto musíme byť veľmi opatrní a nesmieme mu ponúknuť platformu, pokiaľ to nie je úplne nevyhnutné.
<P>
Pokiaľ ide o ostatné body, samozrejme nepodceňujem problémy, s ktorými sa Maldivy musia vyrovnávať. Myslím, že si zaslúžia veľkú pozornosť, ale opäť opakujem, musíme byť politicky prezieraví.
<SPEAKER ID="307" NAME="Louis Michel">
člen Komisie. - (FR) Rozumiem otázke a pripomienkam pána poslanca, ale je bez akýchkoľvek pochýb, že klimatické zmeny ovplyvnia najmä tieto najzraniteľnejšie krajiny.
<P>
Je dôležité, že rokovanie na Bali odštartovalo proces, ktorý túto skutočnosť zohľadňuje, a že najzraniteľnejšie krajiny si to začínajú samy uvedomovať. Tri základné zúčastnené skupiny, ktoré spadajú do Organizácie spojených národov, krajín G-77 a Európskej únie, patria ku skupine najmenej rozvinutých krajín, ku skupine malých ostrovných rozvojových krajín a skupine zámorských štátov a území. Na naše Európske rozvojové dni sme pozvali všetky tieto tri skupiny. Maldivy vedú pracovnú skupinu najmenej rozvinutých krajín s problémom klimatických zmien pri Organizácii Spojených národov a žiadnym iným dôvodom toto pozvanie motivované nebolo.
<P>
Posledný rozvojový deň, ktorý bol venovaný záverečným ustanoveniam, vystúpil s prejavom aj námestník kubánskeho ministra. Po jeho vystúpení som musel niektoré záležitosti urovnávať, pretože niektoré z vecí, ktoré povedal, boli jednoznačne nepatričné a nevhodné. Využil som túto príležitosť a poukázal som na to, že demokracia má stále svoje výhody, pretože umožňuje ľuďom, aby slobodne vyjadrili to, čo si myslia vrátane vecí, ktoré niekedy šokujú.
<P>
Vašim poznámkam preto rozumiem až príliš dobre, ale v tomto prípade je trochu ťažké Maldivy ignorovať, pretože ide o krajinu, ktorá je typickým príkladom skutočnej zraniteľnosti.
<SPEAKER ID="310" NAME="Predsedajúca">

<P>
Vec: Slumy a rozvoj
<P>
Závratných 900 miliónov ľudí, každý šiesty človek na Zemi, žije v mestskom slume. Títo ľudia nemajú žiadne alebo len minimálne legálne právo na svoj domov, nemajú žiadny prístup k elektrine, vode a hygienickým zariadeniam a prístup k ďalším sociálnym službám majú maximálne obmedzený. Aké konkrétne opatrenia prijíma Komisia v tejto oblasti a existuje nejaká konkrétna stratégia na riešenie tejto dôležitej otázky rozvoja?
<SPEAKER ID="308" NAME="Predsedajúca">
Bohužiaľ, pán Mitchell nie je v Parlamente prítomný.
<SPEAKER ID="309" NAME="Mairead McGuinness" AFFILIATION="PPE-DE">
Pani predsedajúca, často preberám otázky za svojho kolegu pána Mitchella. Ak proti tomu nič nenamietate, pani predsedajúca, túto otázku zodpovieme.
<SPEAKER ID="311" NAME="Louis Michel" LANGUAGE="FR">
Rýchly rast mestských oblastí je pokračujúci trend v rozvojových krajinách.
<P>
V posledných rokoch značne vzrástol počet ľudí žijúcich v malých aj veľkých mestách. Medzi rozvojovými krajinami je Afrika regiónom, v ktorom došlo k väčšiemu rastu miest než kdekoľvek inde na svete. Jej mestské obyvateľstvo sa za posledných 25 rokov strojnásobilo a do roku 2030 má svoj počet opäť zdvojnásobiť.
<P>
Tento obrovský demografický posun viedol k rýchlemu rozšíreniu chudobných štvrtí a nezdravých slumov, často v problémovom teréne, na okrajoch miest.
<P>
Neistota pracovného miesta, neformálny trh s bytmi a pozemkami a chýbajúce odborné služby, to všetko sú problémy, ktoré ovplyvňujú predovšetkým najchudobnejších mestských obyvateľov a poukazujú na to, ako tieto mestské oblasti dokážu zaistiť bezpečné životné prostredie pre miestnych obyvateľov a pre ich ďalší rast.
<P>
Boj s chudobou v súvislosti s rozvojovými cieľmi milénia je hlavnou úlohou rozvojovej politiky Komisie a je tým, čo vedie Komisiu vo všetkých jej iniciatívach v tejto oblasti.
<P>
Komisia podporuje trvalý mestský rozvoj prostredníctvom riadnej správy a dobrého riadenia mesta. Pomoc mestským oblastiam je poskytovaná v rámci boja proti chudobe a zlepšená kvalita života obyvateľov chudobných štvrtí sa teda dosahuje na základe globálneho prístupu, ktorý vychádza z lepšej správy mesta.
<P>
V rámci svojej mestskej stratégie sa Komisia snaží pomáhať obyvateľom chudobných štvrtí a využíva celý rad programov, ktoré sú uskutočňované v rôznych zemepisných oblastiach spadajúcich do našich rozvojových programov. Patrí sem Latinská Amerika, ktorá využíva program URB-AL, a Ázia, ktorá má svoj vlastný program Asia-Urbs.
<P>
člen Komisie. -
<P>
(Predsedajúca požiadala rečníka, aby hovoril pomalšie)
<P>
Odpoveď je dlhá a trochu sa obávam, že poslanci nebudú mať trpezlivosť vypočuť si môj príspevok až do konca, ale budem hovoriť pomalšie.
<P>
člen Komisie. - (FR) Komisia poskytuje finančnú pomoc rôznym skupinám z afrických, karibských a tichomorských štátov. Zameriava sa na globálne iniciatívy a programy, ktorých cieľom je zlepšenie situácie v chudobných štvrtiach, ide o iniciatívu Cities Alliance a program OSN UN-Habitat. Cieľom iniciatívy Cities Alliance je zvýšenie vplyvu a efektivity spolupráce v rámci mestského rozvoja zlepšovaním životných podmienok chudobných mestských obyvateľov a vypracovaním programov na zlepšenie situácie v chudobných štvrtiach podľa mestských a celoštátnych noriem.
<P>
Komisia sa zapojila do iniciatívy Cities Alliance v roku 2007. Táto iniciatíva sa zameriava na chudobné mestá a na chudobných obyvateľov, ktorí v nich žijú. Konečným cieľom je presadenie udržateľného mestského rozvoja. Prostredníctvom aliancie Komisia podporuje komplexný a participatívny prístup k mestskému rozvoju a presadzuje svoje ciele zamerané na zlepšenie situácie v chudobných štvrtiach.
<P>
V roku 2007 Komisia schválila grant vo výške 4 milióny EUR z deviateho Európskeho rozvojového fondu na podporu regionálneho programu modernizácie chudobných štvrtí. Tento program je zameraný na zlepšenie dialógu, podporu výmeny skúseností na regionálnej, národnej a miestnej úrovni a spoločné preberanie skúseností s prijímaním politických opatrení na zlepšenie podmienok v chudobných štvrtiach. V rámci programu je poskytovaná finančná podpora pre spracovanie regionálnych plánov na zlepšenie situácie v chudobných štvrtiach, na vypracovanie štúdie o realizovateľnosti a na posilnenie existujúcich zariadení a prostriedkov.
<P>
Komisia sa zvlášť aktívne snaží zlepšiť životné podmienky ľudí z chudobných štvrtí, ide najmä o zaistenie vody a zdravotníckych zariadení. Lepší prístup k vode a hygiene v mestských a polomestských aglomeráciách je bezpochyby neoddeliteľnou súčasťou našej odvetvovej politiky. V prípade chudobných mestských obyvateľov sa zvláštny dôraz kladie na zlepšenie výkonu všetkých, ktorí zaisťujú a poskytujú decentralizované a mestské služby.
<P>
V Afrike, kde značná časť verejných a mestských služieb nefunguje dobre, je nutné celkovú organizáciu a finančné riadenie tohto odvetvia reformovať, aby sa zlepšila úroveň zásobovania, najmä v prípade, ak má táto oblasť prilákať investície. Tieto verejné služby je nutné posilniť, predovšetkým vtedy, ak ide o stanovenie sadzieb, vyberanie platieb a prevádzkové aspekty spojené so systémom údržby.
<P>
Viete, že sme zaviedli aj vodohospodársky program, ktorý je financovaný z deviateho európskeho rozvojového fondu a zaisťuje chudobným a zraniteľným obyvateľom mestských a polomestských oblastí prístup k vode a k zdravotníckym zariadeniam. Boli tu dve výzvy na predkladanie návrhov zamerané na zaistenie prístupu k vode a k zdravotníckym službám pre najchudobnejších a najzraniteľnejších. Zo sumy 416 miliónov EUR, ktoré Komisia pridelila všetkým dotknutým regiónom afrických, karibských a tichomorských štátov, sa financovalo zhruba 175 projektov. Z tohto celkového počtu sa 38 projektov týkalo mestských oblastí a 29 polomestských oblastí.
<P>
Voda je ústredným bodom väčšiny týchto projektov, pričom tento program je podporený kanalizačnými a sanitárnymi službami. Do vodohospodárskeho programu pre mestské a polomestské oblasti bolo celkovo investovaných už zhruba 191,7 miliónov EUR. Vzhľadom na chudobu veľkého počtu príjemcov, ktorí žijú v chudobných štvrtiach a najchudobnejších častiach príslušných území, väčšina projektov, ak nie všetky, poskytujú chudobným obyvateľom určitú formu výhod v tom, že upravené sadzby sú súčasťou balíka.
<P>
Takmer na záver tohto dlhého prejavu by som mohol pridať niečo iné: stretol som sa totiž s výkonnou riaditeľkou programu UN-Habitat a dlho sme sa rozprávali. Využil som toto stretnutie v prvom rade na to, aby som si zaistil jej podporu na prípravu rozvojových dní, ktoré sa budú konať koncom tohto roka. Hlavným bodom bude problematika miestnych právomocí a decentralizácie - čo je jedna z hlavných tém, druhou témou sú masovokomunikačné prostriedky a rozvoj - a ja som ju požiadal, aby pripravila túto tému spoločne s nami, pretože otázka extrémneho zahustenia mestských centier a hlavných miest je skutočným problémom rozvoja.
<P>
V tejto súvislosti, a práve o tom som chcel zvlášť hovoriť, existuje aj závažný problém plánovitého využívania pôdy v rozvojových krajinách a táto otázka by nám mala poskytnúť novú ústrednú tému pre našu rozvojovú politiku. Veľmi usilovne na tom pracujeme a k tejto špecifickej téme v blízkej budúcnosti pravdepodobne vydám vyhlásenie - konkrétne k plánovitému využívaniu pôdy v rozvojových krajinách -, pretože je to vec skutočne dôležitá. Vezmime si napríklad Kinshasu, v ktorej žije viac než šesť miliónov ľudí. Už teraz je úplne jasné, že Kinshasa sa stala neovládateľnou, pokiaľ ide o bezpečnosť, zaistenie služieb, sanitárnych projektov atď.
<P>
Sme si preto dobre vedomí závažnosti tejto otázky, ktorú predložil pán poslanec.
<SPEAKER ID="314" NAME="Predsedajúca">
Chcela by som v prvom rade poďakovať pánovi komisárovi a podotknúť, že aj keď jeho odpoveď bola dlhá, nie je to tá najdlhšia, ktorú sme si v čase vyhradenom pre otázky vypočuli, ale má zásluhu na tom, že vyvolala niekoľko požiadaviek na doplňujúce otázky. Rada by som tie tri, ktoré mi prišli ako prvé, zhrnula do jednej, bola by to teda pani McGuinnessová, pán Mitchell, ktorý položil prvú otázku, a pani Budreikaitėová.
<SPEAKER ID="315" NAME="Gay Mitchell" AFFILIATION="PPE-DE">
Pani predsedajúca, s patričnou úctou k pani McGuinnessovej, domnievam sa, že je neobvyklé, keď niekto položí otázku a musí čakať na niekoho iného.
<SPEAKER ID="316" NAME="Predsedajúca">
Prosím o zhovievavosť. Začali sme s časovým sklzom, a dalo sa tak očakávať, že tu budete skôr.
<SPEAKER ID="317" NAME="Gay Mitchell" AFFILIATION="PPE-DE">
Pani predsedajúca, začali ste neskoro na obrazovke a potom ste vynechali otázky. Potom povolíte sedemminútovú odpoveď a prejdete k niekomu inému, ktorý položil doplňujúcu otázku, namiesto toho, aby ste vyzvali prvého predkladateľa otázky. Je to absurdný postup a ja protestujem.
<SPEAKER ID="318" NAME="Predsedajúca">
Prosím o prepáčenie, ale pokiaľ poslanci nie sú tu v Parlamente, máme povinnosť ich otázky vynechať. Navrhla som, že budeme dodržovať poradie.
<SPEAKER ID="319" NAME="Mairead McGuinness" AFFILIATION="PPE-DE">
Pani predsedajúca, prepáčte prosím za spôsobené problémy. Vzala som si otázku za pána Mitchella, pretože som vedela, že ide dole.
<P>
Pán komisár, nie som si istá, že som v tej dlhej odpovedi zachytila, že by ste aspoň jedenkrát predniesli slová "vidiecky", "poľnohospodárstvo" alebo "potreba investícií", pretože problém so slumami spočíva v tom, že 900 miliónov ľudí sa do nich ženie kvôli vidine lepšieho života, pretože vo vidieckych oblastiach neexistuje nič lepšieho. Myslím si, že je potrebné riešiť otázku investícií do poľnohospodárstva a otázku rozvoja vidieka v rozvojovom svete, aby sme nevytvárali ešte väčšie slumy.
<SPEAKER ID="320" NAME="Louis Michel">
člen Komisie. - (FR)Zrejme máte pravdu, ale začal som sa zaoberať touto otázkou rozvoja vidieka len prednedávnom.
<P>
Asi budete vedieť, že desiaty Európsky rozvojový fond kladie väčší dôraz na rozvoj vidieka a investícií do poľnohospodárstva ako napríklad deviaty ERF, kde rozpočet určený pre projekty na rozvoj vidieka a poľnohospodárstva predstavoval - ak si dobre spomínam - 9 % z pridelených prostriedkov.
<P>
V desiatom Európskom rozvojovom fonde tento podiel stúpol na viac než 12 %. Suma 666 miliónov EUR poskytnutá z deviateho Európskeho rozvojového fondu sa teraz v desiatom fonde zvýšila na 1,1 miliardy EUR. Je samozrejmé, že tento vývoj podporujeme a súhlasím s vaším tvrdením, že toto je najlepší spôsob, ako na daný problém reagovať; to isté platí o plánovitom využívaní pôdy.
<P>
Rozvoj poľnohospodárstva je nepochybne účinný spôsob, ako zmierniť preťaženie mestských centier, to jest dať chudobným ľuďom, ktorí teraz obývajú mestské centrá, šancu na lepší život a prilákať ich znovu k pôde. Potrebujeme aj infraštruktúru, ktorá umožní prístup a vzájomné prepojenie a lepšie sociálne a zdravotnícke služby.
<P>
Preto na tejto problematike pracujeme a súhlasím s vaším názorom, aj keď som sa konkrétne o tejto otázke nezmienil. Sú iné riešenia, ktoré je možné predložiť, ale máte úplnú pravdu, a buďte si istá, že na zozname našich priorít to bude na prvom mieste.
<P>
Počas Európskych rozvojových dní sa touto otázkou do určitej miery zaoberal Kofi Annan, ktorý založil nadáciu na pomoc vidieckym regiónom a pre rozvoj poľnohospodárstva.
<SPEAKER ID="321" NAME="Gay Mitchell" AFFILIATION="PPE-DE">
Pani predsedajúca, môžem sa spýtať pána komisára, či si je vedomý toho, že hlavným cieľom 11 rozvojových cieľov milénia je významné zlepšenie života 100 miliónov ľudí, ktorí žijú v slumoch? A v skutočnosti je tu okolo 900 miliónov ľudí - aspoň v otázke zaznelo 900 miliónov a myslím, že pán komisár to nespochybnil - žijúcich v mestských slumoch?
<P>
Pán komisár sa v druhej polovici tohto mesiaca zúčastní parlamentného zhromaždenia EÚ - AKT v Rwande. Bude schopný na tamojšom zhromaždení uviesť presné čísla v súvislosti s naplňovaním tohto dlhodobého cieľa a kedy ich bude schopný naplniť? Povedali ste, že sa vrátite s plánom, že sa vrátite so správou, ale poskytne nám táto správa presné informácie, akým spôsobom je možné tento dlhodobý cieľ dosiahnuť, ako dostať 100 miliónov ľudí preč zo svojich slumových príbytkov?
<SPEAKER ID="322" NAME="Louis Michel" LANGUAGE="FR">
Štatistické údaje budeme mať, až ich získame a až budú systémy pre zber údajov spoľahlivé, ale toto sú vnútroštátne údaje. V každom prípade za súčasného stavu nemôžem zaručiť, že budeme mať k dispozícii úplný súbor štatistických údajov o tejto konkrétnej problematike; o to viac, že definície v jednotlivých krajinách sa navzájom nesmierne líšia. Preto na tom pracujeme.
<P>
Bežne, keď vytvárame posudky a keď o tom predkladám správu, máme už k dispozícii - dúfam - určitý počet prvkov, ktoré nám umožňujú do istej miery ozrejmiť informácie, ktoré požadujete. Avšak neodvažujem sa dnes sľúbiť, že v tomto prípade budeme mať spoľahlivé a presné údaje. To je jedna z vecí, na ktorej v súčasnosti pracujeme.
<P>
Prešli sme už informácie, ktoré majú k dispozícii iné medzinárodné organizácie. Získané údaje sú obvykle dosť neúplné a často sporné, pretože základy, ktoré máme, a metódy používané na kvantitatívne vyjadrenie týchto štatistických javov nie sú vždy spoľahlivé.
<SPEAKER ID="323" NAME="DanutBudreikait" AFFILIATION="ALDE">
(LT) Ľudia odišli bývať z dedín do miest, kde hľadajú prácu. Aké opatrenia budú prijaté, aké projekty majú byť v týchto krajinách realizované, aby podporu nezískavali len poľnohospodárske odvetvia, nielen vidiecke regióny, aby sa nové pracovné miesta vytvárali aj v iných regiónoch? Náhodou som sa dozvedela, že napríklad v Mozambiku je len 5 % podporných finančných prostriedkov pridelených na rozvoj infraštruktúry a rozvoj pracovných miest. Myslíte si, že to stačí?
<SPEAKER ID="324" NAME="Louis Michel" LANGUAGE="FR">
Po prvé, akčné programy sú financované obvykle z rozvojových programov, nie v rámci humanitárnej pomoci. Nie sú to teda programy pre humanitárnu pomoc. V niektorých regiónoch financujeme pracovné programy pre intenzívny rozvoj zamestnanosti, najmä v postkonfliktných krajinách, ako je Rwanda, Burundi a Konžská demokratická republika. Poskytujeme finančné prostriedky na celý rad programov náročných na pracovnú silu, na výstavbu a modernizáciu ciest, na drobné projekty údržby a podobne, ktoré zaisťujú ľuďom prácu. To je východiskový bod.
<P>
Po druhé, využijem vašu otázku, aby som znovu zdôraznil - či sa vám to páči, alebo nie, či už máte akýkoľvek iný názor, ale keďže toto je otvorená rozprava, tak to aj tak poviem - že to, o čo sa v súčasnosti Komisia snaží prostredníctvom dohôd o hospodárskom partnerstve, ktoré sa teraz pokúšame uzatvárať s rôznymi regiónmi rozvojového sveta, je v zásade zamerané na vytváranie určitého dynamického procesu a rozvoj súkromného sektora, ktorý bude schopný podporovať zamestnanosť, vytvárať bohatstvo a prosperitu a hlavne zaistiť postupné otváranie trhov v rozvojových krajinách, ktoré tak budú môcť využívať tie najpozitívnejšie účinky globalizácie - a viem až príliš dobre, že jej dôsledky nie sú len pozitívne.
<P>
Okrem toho ma vždy veľmi prekvapí, keď zaznamenám, že aj v tomto Parlamente sa nachádzajú mnohí, ktorí nesúhlasia s podpisom dohôd o hospodárskom partnerstve. Keď si uvedomíte, že 1 % nárastu obchodu v Afrike sa rovná dva a pol násobku celkového objemu pomoci určenej na rozvoj tohto kontinentu, potom pochopíte, že v najchudobnejších krajinách nikdy nebude dosiahnutý udržateľný rozvoj, kým ich hospodárstvo nebude viac prosperovať. Ako odpoveď na vašu otázku vás môžem uistiť, že skutočne máme mimoriadne následné opatrenia vrátane opatrení pre postkonfliktné obdobie a že sa ich snažíme uplatňovať. Vlastne financujeme plány na podporu zamestnanosti a projekty náročné na pracovnú silu. To sú okamžité reakcie. To sú mimoriadne situácie.
<P>
Nehľadiac na to, že politiky "pomoc za obchod" sú jediné, pomocou ktorých sa prípadne môžu vytvárať nové trvalé pracovné miesta. Je nereálne navrhovať, aby sme napríklad financovali programy na vytváranie pracovných miest, a skutočne som už o takomto návrhu počul. V niektorých krajinách je 60 % až 70 % obyvateľov mladších než 25 rokov. Nie je možné vytvárať pracovné miesta v rámci verejného sektora pre také obrovské množstvo ľudí. Jediná odpoveď na tento problém musí byť v skutočnosti ekonomická.
<P>
Táto otázka má teda dva aspekty. Prvým je poľnohospodárstvo, ktoré je dôležitým prvkom, pretože vytvára trvalú zamestnanosť a poskytuje potraviny pre celú rodinu. Pravda asi je, keď povieme, že sme v posledných rokoch do poľnohospodárskeho sektora dostatočne neinvestovali.
<P>
Druhým prvkom je nepochybne hospodárstvo. Je veľmi dôležité vytvoriť a upevniť integrované regionálne trhy, a vytvoriť tak podmienky na to, aby miestne obyvateľstvo malo z globalizácie a z hospodárskeho rastu úžitok.
<SPEAKER ID="325" NAME="Claude Moraes" AFFILIATION="PSE">
Pani predsedajúca, chápem nespokojnosť pána Mitchella, tu istú nespokojnosť pociťuje mnoho poslancov Európskeho parlamentu - pretože každý mesiac sa čas vyhradený na otázky pre Komisiu skracuje a začína sa neskoro. Mal som otázku týkajúcu sa Dárfúru a chcem sa vás spýtať, keď čas vyhradený na otázky začal so sklzom o 18.15 hod., či sa počas desiatich minút prebralo päť otázok, pretože ja som prišiel do Parlamentu tesne po 18.20 hod.
<P>
Ak je to tak, je to správne voči poslancom, ak sa vytvorí situácia, keď pobiehajú niekde okolo, majú rôzne schôdzky a pri tom sa snažia odhadnúť, kedy ich otázka príde na rad? Je možné s tým niečo robiť, predovšetkým s posunutým časom vyhradenom na otázky pre Komisiu, ako sa to deje takmer každý mesiac v Štrasburgu?
<SPEAKER ID="326" NAME="Predsedajúca">
Ďakujem vám za pripomienky, pán Moraes. Ja a moji kolegovia podpredsedovia, ktorí zodpovedáme za dodržanie času vyhradeného na otázky pre Komisiu, sme vždy otvorení všetkému, čo prinesie zlepšenie a pomôže nám pracovať efektívnejšie, preto sme napríklad začali aj vyzývať poslancov, aby sa posunuli do predných častí rokovacej sály.
<P>
Pokiaľ ide o dnešný časový rozvrh, je to nešťastné, ale k vašej situácii a situácii pána Mitchella môžem len podotknúť, že pán Staes bol prítomný tu v sále a na jeho otázku bolo možné odpovedať, aj keď nasledovala až po tej vašej. Je to poľutovaniahodné, ale v danej chvíli vám môžem iba odporúčať, aby ste sledovali obrazovky. Nemohli sme tu nečinne sedieť, takže museli sme prejsť k ďalšej otázke a snažiť sa robiť to, čo je v našich silách.
<P>
Vec: Zvyšovanie bezpečnosti cestnej premávky v rozvojových krajinách.
<P>
Mohla by Komisia načrtnúť kroky, ktoré v súčasnosti podniká s cieľom zvýšiť bezpečnosť cestnej premávky v rozvojových krajinách, a vyjadriť sa k účinnosti opatrení, ktoré boli doteraz uvedené do praxe?
<SPEAKER ID="328" NAME="Louis Michel">
člen Komisie. - (FR) Pomoc vládam rozvojových krajín v otázkach zlepšovania bezpečnosti dopravy, čo zahŕňa aj bezpečnosť na cestách, je jednou z priorít Komisie v oblasti spolupráce pri rozvoji dopravného sektora. To sa odráža v politike Komisie. Potreba politiky zameranej na zvyšovanie bezpečnosti dopravy je kľúčovým aspektom prebiehajúceho dialógu medzi odvetviami s partnerskými vládami a vnútorné smernice teraz odporúčajú, aby určité opatrenia na zvýšenie bezpečnosti boli súčasťou plánovaných cestných projektov financovaných Komisiou.
<P>
Z hodnotenia zásahov Komisie do odvetvia dopravy v rozvojových krajinách, ktoré bolo dokončené v roku 2004, vyplýva, že väčšina cestných projektov zohľadnila bezpečnostné aspekty. Aby som uviedol niektoré konkrétne príklady, väčšina plánov výstavby ciest obsahovala dopravné značky a značenia a stanovené obmedzenia rýchlosti, celý rad projektov navrhoval aj rozšírenie krajníc, aby bola umožnená bezpečná premávka bezmotorových vozidiel a chodcov.
<P>
V určitých krajinách Komisia financovala projekty zamerané priamo na zvýšenie bezpečnosti cestnej premávky, ako napríklad vypracovanie pravidiel cestnej premávky a vybavenie skúšobných stredísk pre vozidlá, najmä v Albánsku, alebo zavedenie pravidiel pre testovanie bezpečnosti vozidiel v Mali. V súčasnosti prebieha projekt v Kamerune, ktorý pomáha financovať rôzne stavby, napríklad zvodidlá, ktoré majú zvýšiť bezpečnosť premávky na hlavnej komunikácii Douala-Yaoundé. Ďalej je v jeho rámci realizovaná osvetová kampaň o bezpečnosti cestnej premávky.
<P>
Je zrejmé, že môžeme urobiť viac. Úspech závisí hlavne od partnerských vlád, na ich odhodlaní, ako budú zdôrazňovať otázky bezpečnosti cestnej premávky, zbierať a analyzovať údaje o nehodách, zavádzať nové nariadenia a predpisy, stanovovať normy a zakladať a posilňovať organizácie zodpovedné za celkovú realizáciu politiky zvyšovania bezpečnosti premávky.
<SPEAKER ID="329" NAME="Jim Higgins" AFFILIATION="PPE-DE">
Pani predsedajúca, ako pán komisár iste vie, Európska rada pre bezpečnosť dopravy pravidelne zverejňuje veľmi užitočné správy týkajúce sa bezpečnostných štatistík kvality ciest a celkovo úspešnosti rôznych krajín. Tie jasne ukazujú, že východoeurópske štáty a bohužiaľ aj moja vlastná krajina Írsko sa pohybujú ďaleko na konci zoznamu. Súhlasí pán komisár s tým, že hlavným problémom je fakt, že udalosti, označené ako nehody, vlastne žiadnymi nehodami nie sú? Sú v skutočnosti výsledkom neprimeranej rýchlosti, zlej kvality ciest a v mnohých prípadoch nadmernej konzumácie alkoholu. Vieme, že v roku 2013 začnú platiť jednotné európske vodičské preukazy, a ja by som sa pána komisára rád spýtal, či by tieto spoločné európske vodičské preukazy nemohli byť uprednostnené a zavedené rýchlejšie. Po ďalšie, súhlasí pán komisár s tým, že pokiaľ sa vodič premiestni z jedného členského štátu do ďalšieho a má platný vodičský preukaz, malo by od neho vyžadovať, aby zložil teoretickú skúšku týkajúcu sa pravidiel cestnej premávky, dopravného označenia a rôznych ďalších prvkov v krajine, v ktorej sa momentálne zdržuje?
<SPEAKER ID="330" NAME="Louis Michel">
člen Komisie. - (FR) Nie som si istý, či táto otázka smerovala na mňa. Hovoríte o rozvoji, alebo je to skôr všeobecnejšia otázka, pretože nemám pocit, že by bola položená konkrétne mne ako komisárovi pre rozvoj.
<P>
Pokiaľ ide o otázku pána Higginsa, mal som dojem, že som na ňu už odpovedal, ale je zrejmé, že najmä v kontexte projektov cestnej infraštruktúry, ktoré financujeme, sú obvykle zapracované podmienky údržby, ale sú tu aj iné podmienky. Financovali sme napríklad vypracovanie pravidiel cestnej premávky a je jasné, že naša činnosť v Európe môže byť zdrojom inšpirácie pre niektoré krajiny, o ktorých tu hovoríme.
<P>
Pokiaľ ide o otázku, ktorá bola určená priamo mne, obávam sa, že nie som kompetentný na ňu odpovedať, ale pokiaľ si želáte, rád ju odovzdám svojmu kolegovi pánovi Barrotovi.
<P>
Áno, tak to urobím, odovzdám túto otázku svojmu kolegovi.
<SPEAKER ID="331" NAME="Robert Evans" AFFILIATION="PSE">
Rovnako ako komisár, aj ja som sa domnieval, že otázka sa týkala bezpečnosti cestnej premávky v rozvojových krajinách, nie v členských štátoch EÚ.
<P>
Cestoval pán komisár niekedy po cestách južnej Ázie, tam kde by, pri všetkej úcte, jeho odvolávanie sa na pravidlá cestnej premávky mohlo vyvolať úsmev, pretože premávka prebieha veľmi rýchlo po obidvoch stranách cesty súčasne obidvoma smermi, čo pochopiteľne vedie k dopravným nehodám, o to viac, že sa medzi sebou preplietajú nákladné autá a rikše? Naznačil pán komisár pri rozhovoroch s juhoázijskými štátmi, že by im Európska únia - s radami, ktoré by im mohol poskytnúť napríklad pán Higgins na základe skúsenosti z Írska a iných štátov - mohla poskytnúť pomoc pri zlepšení bezpečnosti ciest, pri zavádzaní neexistujúcich pravidiel cestnej premávky a pomoc pri znižovaní počtu úmrtí na ich komunikáciách?
<SPEAKER ID="332" NAME="Louis Michel">
člen Komisie. - (FR) Nie som proti tomu, aby Európska únia prispievala a poskytovala pomoc. Napríklad, spomínal som tu na ten prípad, ktorý ste zmieňovali, konkrétne pravidlá cestnej premávky. Je zrejmé, že toto by mohlo byť súčasťou projektu financovaného Komisiou napríklad v kontexte riadnej správy vecí verejných, posilňovania právneho štátu a posilnenia výkonnosti štátnych orgánov. To je niečo, čo už robíme. Pokiaľ ide o cesty, je pravda, že v niektorých oblastiach, najmä tam, kde vieme, že je veľké množstvo chodcov, sa snažíme vylepšovať krajnice a zahrnúť prevenciu nehôd do našich projektov bezpečnosti cestných komunikácií.
<P>
Z globálneho hľadiska a v rámci politického dialógu o tejto problematike už hovoríme, ale posolstvo, ktoré niekedy vysielame smerom k našim partnerom, by malo tiež vypovedať o tom, že týmito politickými otázkami sa musia zaoberať aj oni sami. Keď počujem takéto otázky, vždy mi napadá: "Požiadajú nás snáď, aby sme za nich vyriešili úplne všetko?" Ale od nás predsa nemôžu chcieť, aby sem urobili úplne všetko. Môžeme inšpirovať a navrhovať, môžeme poskytnúť finančné prostriedky a pomoc, ale nemôžeme všetko riadiť namiesto tých, ktorí to majú v náplni práce. To je ako vyberanie darčekov spod vianočného stromčeka. Ľudia si myslia, že rozvojová spolupráca urobí všetko a čokoľvek.
<P>
Musíte chápať aj to, že s dostupnými rozpočtovými prostriedkami sa musím zamerať na hlavné priority. Pán Mitchell oprávnene zdôraznil rozvojové ciele milénia. Práve tie sú hlavnými prioritami. Sme pripravení pomôcť a poskytujeme financovanie, ale partnerské krajiny o ne musia požiadať. To je jedna z podmienok. V priebehu dialógu sa podobné veci niekedy snažíme navrhnúť.
<P>
Pan Bowis tu nie je, ale môžem vám napríklad povedať, že pri realizácii našich rozvojových politík sa snažím v našich partneroch vzbudiť väčšie porozumenie pre situáciu telesne postihnutých ľudí. Problémy hendikepovaných osôb partnerské štáty alebo partnerské vlády celkovo neberú príliš do úvahy. Máme teda celé množstvo paralelných iniciatív a politík, ktoré sa snažíme predložiť a uskutočňovať, ale nezabúdajte, že tieto projekty môžeme financovať len v prípade, že nás osloví alebo požiada partnerská krajina.
<P>
Vzhľadom na to, že Európska únia financuje veľké množstvo projektov na výstavbu ciest a cestnej infraštruktúry, objavuje sa prirodzene tento konkrétny aspekt - a rozhodne aj otázka bezpečnosti cestných komunikácií - v podobných debatách a diskusiách veľmi často.
<SPEAKER ID="333" NAME="Justas Vincas Paleckis" AFFILIATION="PSE">
(LT) Štatistiky ukazujú, že straty spôsobené nehodami a ich následky v krajinách Európskej únie predstavujú okolo 2 % HDP Európskej únie, čo znamená, že sú obrovské. Máme podobné údaje pre krajiny tretieho sveta a rozvojové krajiny? Je toto percento vyššie alebo nižšie? Zjavne v týchto krajinách jazdí menej vozidiel, takže tento percentuálny podiel je možno menší. Aj keď si plne uvedomujem, že Komisia nemôže za dotyčné krajiny urobiť všetko, zaujímalo by ma, či tieto krajiny využívajú skúsenosti z Európskej únie, kde v posledných piatich rokoch poklesol počet nehôd o päťdesiat percent.
<SPEAKER ID="334" NAME="Louis Michel">
člen Komisie. - (FR) Súhlasím. Nemám však jednoducho prostriedky, aby som spočítal počet dopravných nehôd na cestách v rozvojových krajinách.
<P>
Musím sa teda spoliehať na informácie, ktoré dostanem od vlády. Samozrejme, že k nehodám dochádza, ale menšia hustota premávky a nižší počet vozidiel napríklad znamená, že k omnoho väčšiemu počtu nehôd dochádza na pracoviskách, na poliach a podobne. Jasné je, že k veľmi vysokému počtu nehôd dochádza na jednotlivých pracoviskách.
<P>
Čo sa týka dopravných nehôd, môžem sa riadiť len údajmi, ktoré dostanem od partnerských krajín, pokiaľ vôbec nejaké údaje dostanem. Keď ma však požiadate, aby sme financovali projekty na získanie štatistických údajov, budem rozhodne proti, pretože si nemyslím, že máme dostatočné zdroje, aby sme sa mohli zapojiť do ich realizácie v mene našich partnerov.
<P>
Som presvedčený, že sa musíme zamerať na celkový obraz. Pokiaľ máme byť efektívni, tak nemáme žiadne iné riešenie. Pokiaľ začneme riadiť každý detail, stratí naša politika smer, budeme sa zaoberať úplne všetkým, nebudeme mať žiadnu skutočnú stratégiu alebo systém, ktorých by sme sa mohli pridŕžať, stratíme súdržnosť, stratíme všetko toto.
<P>
Otázky, ktoré tu zazneli, sú očividne dobré a je správne o týchto záležitostiach hovoriť v rámci dialógu s našimi partnermi. Musím vám však povedať, že veci obvykle nie sú také priamočiare, pokiaľ ide o vzbudenie záujmu a pozornosti našich partnerov v tejto oblasti. Sľúbil som preto pánovi Bowisovi - ktorý tu dnes nie je, ale ja som mu tento sľub dal prinajmenšom pred dvoma rokmi a dodržím ho už len kvôli dodržaniu kontinuity - že k politikám týkajúcim sa rodovej rovnosti a práv detí pripojíme aj kategóriu postihnutých osôb. Môžem vás však uistiť, že realita nie je taká jednoduchá. Nič nie je také jednoznačné a my sa musíme znovu a znovu pokúšať o dosiahnutie svojich cieľov. So všetkým, čo ste tu povedali, úplne súhlasím, ale ja nemôžem za naše partnerské štáty robiť veci, ktoré ony samy zjavne nie sú pripravené urobiť.
<P>
Komisia sa teda snaží presadiť všetky tieto body, ktoré predstavujú závažné otázky, ale nemôže zachádzať tak ďaleko, aby riadila všetky detaily.
<P>
Predmet: Dialóg o uzmierení na Cypre
<P>
Ako hodnotí Komisia stretnutie prezidenta Cyperskej republiky, Tassosa Papadopoulosa, s predstaviteľom komunity cyperských Turkov Melmetom Ali Talatom, ktoré sa konalo 5. septembra 2007?
<P>
Súhlasí Komisia s názorom, že hľadaním riešenia na základe dohody oboch komunít by sa mal dosiahnuť kvalitatívny krok vpred tým, že by sa od Nikózie žiadalo, aby pokračovala v rozhovoroch na najvyššej politickej úrovni (prinajmenšom na úrovni ministrov) na základe presne stanoveného harmonogramu, namiesto zverovania rokovaní do rúk výborov odborníkov?
<P>
Čo sa stalo so zvyškom oznámených finančných prostriedkov pre severnú časť ostrova, keď do dnešného dňa bolo vyplatených len 10 %?
<SPEAKER ID="336" NAME="Olli Rehn">
člen Komisie. - Komisia s uspokojením prijíma stretnutie týchto dvoch predstaviteľov, ku ktorému došlo 5. septembra tohto roku, a dohodu o potrebe čo najskôr začať proces vedúci ku komplexnému riešeniu cyperského problému. Naším zámerom je, aby dôležité rokovanie pod záštitou OSN o tomto komplexnom riešení začalo bez zbytočných prieťahov. Dohoda z 8. júla 2006 medzi predstaviteľmi obidvoch komunít na ostrove by mala pripraviť pôdu pre tieto rozhovory - ako prostriedok pre úplné znovuzačatie týchto rozhovorov o celkovom riešení.
<P>
Pokiaľ ide o otázku týkajúcu sa využitia pomoci do konca septembra tohto roku, celkový objem dohodnutý v rámci programu pomoci pre komunitu cyperských Turkov tvoril 24 miliónov EUR - to jest 9 % celkového objemu - a objem prostriedkov, ktorý je predmetom výberového konania, dosiahol 44 miliónov EUR. Veľká časť programu je venovaná investíciám do infraštruktúry, ktoré si vyžadujú dlhší čas na prípravu a ich vyplácanie sa z najväčšej časti uskutoční v neskoršej fáze programového obdobia, ktorá má trvať do decembra 2012.
<P>
Napriek celkovým výzvam vychádzajúcim z ojedinelého politického, diplomatického a právneho štatútu oblasti sa Komisia domnieva, že plnenie programu pomoci prebieha zhruba podľa plánu.
<SPEAKER ID="337" NAME="Marco Cappato" AFFILIATION="ALDE">
(IT) Pani predsedajúca, dámy a páni, rád by som sa poďakoval pánovi komisárovi a zdôraznil, že Komisia musí od obidvoch strán požadovať, aby rokovali na ministerskej, to jest najvyššej úrovni, aby sa dostali zo slepej uličky. Pochopiteľne, voľby plánované v Nikózii na gréckej strane na február môžu momentálne prekaziť snahu o urýchlenie postupu, ale je dobré začať už teraz s investovaním do povolebného obdobia.
<SPEAKER ID="338" NAME="Olli Rehn">
člen Komisie. - Rád by som váženému pánovi poslancovi poďakoval za tento návrh. V skutočnosti sme sa o toto pokúsili koncom roku 2006 počas fínskeho predsedníctva Európskej únie. Bolo vyvinuté vážne diplomatické úsilie o uvoľnenie ekonomických a obchodných vzťahov na Cypre a v jeho okolí, ktoré vyvrcholilo niekoľkými stretnutiami v Helsinkách, tie však nepriniesli výsledky.
<P>
Domnievam sa teda, že pre nás z toho plynie ponaučenie, že sa musíme usilovať o komplexné riešenie a že potrebujeme služby Organizácie Spojených národov. Z nášho uhla pohľadu čím skôr rokovania začnú, tým lepšie, najneskôr po prezidentských voľbách, aby rok 2008 bol rokom seriózneho rokovania a priniesol výsledky vzhľadom na komplexné riešenie pre opätovné zjednotenie Cypru.
<SPEAKER ID="339" NAME="Reinhard Rack" AFFILIATION="PPE-DE">
(DE) Pani predsedajúca, pán komisár, bolo nám povedané, že len malé percento unijných fondov je určených pre severnú časť Cypru. Aká je situácia, čo sa týka záväzkov, ktoré má plniť samotná severná časť Cypru? Nedochádza tu tiež k časovým sklzom? Mám aj doplňujúce otázky pre nášho kolegu poslanca. Terminológia, ktorú používa, nie je terminológia popisujúca vzťah dvoch komunít, ale dvoch samostatných štátov, hovorilo sa tu o ministerskej úrovni, prezidentoch a kolegoch. Je to pre túto rozpravu prospešné?
<SPEAKER ID="340" NAME="Olli Rehn">
člen Komisie. - Domnievam sa, že táto otázka bola čiastočne smerovaná na pána Cappata. Je evidentné, že Európska komisia v súvislosti so severnou časťou Cypru nehovorí o žiadnej vláde, ale na druhej strane, na ostrove samozrejme existujú dve komunity. Je tu komunita cyperských Grékov a je tu komunita cyperských Turkov. My podporujeme predstaviteľov obidvoch komunít v ich úsilí o znovuzačatie rokovania o komplexnom riešení problému pod záštitou OSN a očakávame, že toto úsilie bude pokračovať.
<SPEAKER ID="341" NAME="Predsedajúca">
Než pokročíme k ďalšej otázke, rada by som poslancom zopakovala, že ak sa chcú zapojiť do predkladania otázok, môžu prísť do prednej časti rokovacej sály. Skutočne sa tak všetko trochu urýchli.
<P>
Predmet: Správa EÚ v Kosove
<P>
Ako hodnotí Komisia postup príprav na zriadenie správy EÚ v Kosove v budúcom roku a aká je pravdepodobnosť, že sa problém postavenia Kosova vyrieši do 10. decembra 2007?
<SPEAKER ID="343" NAME="Olli Rehn">
člen Komisie. - Európska únia sa po vyriešení postavenia Kosova pripravuje prevziať významnejšiu úlohu. Bez ohľadu na prebiehajúce rokovania o jeho postavení sa uskutočňujú významné prípravy na vznik medzinárodného civilného úradu a misiu EBOP pre právny štát v Kosove.
<P>
Komisia financuje spoločné akcie SZBP pre zriaďovanie plánovacích tímov v Prištine. Tieto tímy na základe Ahtisaariho plánu vypracovali plány pre budúce misie. Konečná podoba budúcich medzinárodných misií bude však závisieť od konkrétneho výsledku rokovaní o postavení. Komisia úzko spolupracuje s obidvoma tímami, aby bola zaistená súvislá prítomnosť EÚ v Kosove po vyriešení jeho postavenia.
<P>
Rád by som tiež využil túto príležitosť a poďakoval Európskemu parlamentu za vynikajúcu spoluprácu pri umožnení financovania týchto veľmi významných misií. Komisia plne podporuje prácu medzinárodnej Trojky, ktorá v súčasnosti vedie rokovanie. Jej činnosť skončí 10. decembra, ako už bolo potvrdené na ministerskej schôdzi kontaktnej skupiny v New Yorku v septembri. V súčasnosti je ešte predčasné špekulovať, kedy presne bude vyriešené postavenie Kosova, ale je zrejmé, že predlžovanie tejto agónie neprospieva nikomu. Za nás môžem povedať, že sme pripravení skúsiť všetko a ešte viac, aby sme dohodli riešenie, ktoré by najviac vyhovovalo všetkým. To isté žiadame od obidvoch strán a od našich partnerov v medzinárodnom spoločenstve, aj keď sa samozrejme súčasne pripravujeme na lepšie a horšie scenáre vzhľadom na postavenie Kosova.
<SPEAKER ID="344" NAME="Bernd Posselt" AFFILIATION="PPE-DE">
- (DE) Pán komisár, ďakujem vám za dobrú odpoveď. Rád by som urobil dve poznámky. Po prvé, ako viete, tento parlament 75 % väčšinou hlasoval za medzinárodne kontrolovanú nezávislosť Kosova na základe Ahtisaariho plánu. Hlasovali sme proti plánom na rozdelenie Kosova a proti akémukoľvek návratu pod vládu Belehradu. Rád by som vedel, či Komisia zastáva toto stanovisko.
<P>
Po druhé, rovnako ako vy, aj ja som bol minulý týždeň v Belehrade a ako ste povedali, čím ďalej bude rozhodovanie trvať, tým väčší destabilizujúci účinok bude mať na Srbsko. Srbsko potrebuje rýchle riešenie, aby mohlo nastúpiť cestu k európskej budúcnosti.
<SPEAKER ID="345" NAME="Olli Rehn">
člen Komisie. - Srbsko je skutočne, ako povedal pán Posselt, kľúčová krajina, a to je dôvod, prečo sme minulý týždeň s podpredsedom vlády Đelićom za prítomnosti prezidenta Tadića parafovali dohodu o stabilizácii a pridružení. To je prvý konkrétny krok, ktorý Srbsko uskutočnilo smerom k Európskej únii. Za podmienok, že Srbsko bude plne spolupracovať s Medzinárodným trestným tribunálom pre bývalú Juhosláviu, môžeme my a členské štáty podpísať dohodu, ktorá sa potom stane vstupnou bránou pre postavenie kandidátskej krajiny pre Srbsko.
<P>
My sme teda pripravení, až bude Srbsko pripravené, pohnúť vecami dopredu a toto Srbsku pomáha prekonať nacionalistickú minulosť a vykročiť smerom k európskej budúcnosti.
<SPEAKER ID="346" NAME="Hubert Pirker" AFFILIATION="PPE-DE">
(DE) Pán komisár, všetci dúfame, že sa otázku postavenia skutočne podarí 10. decembra vyriešiť. Otázka však znie: Čo sa stane, ak k vyriešeniu nedôjde? Aké riziko to podľa vášho názoru znamená pre celý región? Máme pripravené nejaké spôsoby na riešenie tejto situácie, alebo nejaké alternatívne stratégie, ak teda 10. decembra k dohode skutočne nedôjde?
<SPEAKER ID="347" NAME="Olli Rehn">
člen Komisie. - Skutočne pracujeme veľmi zodpovedne a usilovne, aby sme dosiahli dohodu o vyriešení usporiadania. Podporujeme veľvyslanca Wolfganga Ischingera, ktorý je zodpovedný za vedenie činnosti Trojky ako zástupca Európskej únie. Domnievam sa, že je potrebné naše myšlienky a verejné vyhlásenia zamerať na pomoc pre prácu Trojky a na podporu obidvoch strán uchopiť príležitosť na využitie tejto poslednej šance, tohto nastaveného času na dosiahnutie konkrétnych výsledkov v rokovaní.
<P>
Ako každá zodpovedná inštitúcia musí byť aj Európska únia a jej členské štáty, Komisia a Parlament, pripravené na rôzne varianty vývoja, ale teraz by som nerád špekuloval o neúspechu. Zamerajme sa teraz na rokovanie a, ako som už povedal, súčasne pripravujme obe misie, misiu Komisie aj misiu EBOP Rady, aby sme boli, keď dôjde k rozhodnutiu o postavení Kosova, pripravení splniť svoju úlohu a niesť za to vlastnú zodpovednosť.
<P>
Predmet: Rokovanie o pristúpení Chorvátska
<P>
V júni 2004 bol Chorvátsku konečne udelený štatút oficiálneho kandidáta na členstvo v EÚ. V októbri 2005 oficiálne začali rokovania o pristúpení, v ktorých bolo doteraz otvorených prvých 12 kapitol. Samotné Chorvátsko chce rokovania ukončiť do roku 2008/2009. S ohľadom na pozitívny vývoj v Chorvátsku v oblasti trhového hospodárstva, právneho štátu, demokracie a ľudských práv sa tento termín dá rozhodne považovať za splniteľný. Nie je však úplne isté, či EÚ môže dodržať tento termín, pretože boli vznesené námietky v tom zmysle, že k rozšíreniu nemôže dôjsť bez inštitucionálnej reformy EÚ.
<P>
Aký je podľa odhadu Komisie stav rokovania o pristúpení? Akú podporu Komisia poskytuje (alebo hodlá poskytnúť) na zaistenie čo najbližšieho vstupu Chorvátska do EÚ?
<SPEAKER ID="349" NAME="Olli Rehn">
člen Komisie. - Rokovania o pristúpení Chorvátska teraz naberajú na intenzite. Ako si možno spomínate, rozhovory sa začali 3. októbra alebo, aby sme boli presnejší, 4. októbra, pretože bola neskorá noc alebo včasné ráno, to podľa definície v Luxembursku. Proces preskúmania bol dokončený o rok neskôr v októbri 2006 a všetkých 33 správ o tomto preskúmaní bolo predložených Rade.
<P>
Súčasný stav vecí je taký, že sa začalo rokovanie o 14 kapitolách z 35, dve kapitoly boli uzavreté. Postupujeme stálym tempom. Rád by som dodal, že v 10 kapitole sme sa dohodli na referenčných kritériách - či skôr, aby sme boli presnejší, Rada sa na nich dohodla - o čom bolo informované aj Chorvátsko. V súčasnosti považujeme za splnené iba kritériá v oblasti práva, slobody a bezpečnosti. Dúfame však, že Chorvátsko pracuje na plnení referenčných kritérií, čo nám umožní čoskoro odporúčať otvorenie rokovania o ďalšej kapitole či dvoch.
<P>
Skončil by som tým, že z hľadiska ďalšieho vývoja je najdôležitejšie dosiahnutie väčšieho pokroku v najťažších kapitolách. To sa týka najmä tých kapitol, v ktorých boli stanovené referenčné kritériá. Tempo chorvátskeho postupu smerom k Európskej únii bude nakoniec určené podľa jeho vlastnej schopnosti splniť všetky nevyhnutné podmienky.
<SPEAKER ID="350" NAME="Michl Ebner" AFFILIATION="PPE-DE">
(IT) Pani predsedajúca, dámy a páni, ďakujem pánovi komisárovi za vysvetlenie situácie. Podľa môjho názoru je doterajší postup rozhodne uspokojujúci, ale je možné urobiť aj viac. Čo sa mňa týka - a ja som členom spoločného parlamentného výboru EÚ - Chorvátsko - sú to Chorváti, ktorí vyvíjajú úsilie, ale nedostáva sa im pozitívnej reakcie zo strany Európskej komisie. Rád by som preto požiadal Komisiu, aby zdvojnásobila svoje úsilie v prospech Chorvátska, aby mohlo v roku 2009 vstúpiť do EÚ.
<SPEAKER ID="351" NAME="Olli Rehn">
člen Komisie. - Súhlasím, že je predovšetkým potrebná ďalšia aktivita zo strany Chorvátska.
<P>
Len pre ilustráciu výziev, ktoré pred nami stoja: technické rokovania tvoria nadstavbu rokovaní o acquis communautaire, kým reformy v krajine predstavujú základy týchto rokovaní. V mnohých oblastiach je zrejmé, že Chorvátsko, Turecko alebo ktorákoľvek budúca kandidátska krajina musí najprv pokročiť s vnútornými reformami, aby splnili referenčné kritériá pre technické rokovania.
<P>
Konkrétne mám na mysli príklad lodiarstva a oceliarstva. Budeme môcť odporúčať otvorenie kapitoly o hospodárskej súťaži a štátnej podpore, ktorá je jednou z ústredných kapitol európskej legislatívy, až keď uvidíme, že Chorvátsko začalo uskutočňovať štrukturálne reformy a dosiahlo výsledky v oblasti lodiarskeho a oceliarskeho priemyslu.
<P>
Preto v prvom rade závisí od chorvátskej vlády a parlamentu, aby pokročili v týchto reformách a umožnili tým postup technických rokovaní.
<SPEAKER ID="352" NAME="Reinhard Rack" AFFILIATION="PPE-DE">
- (DE) Je nanajvýš pravdepodobné, že sa 21. decembra posunie hranica schengenského priestoru v taliansku a Rakúsku a zahrnie ďalší štát, konkrétne Slovinsko. Má toto nejaký vzťah k otvoreniu ďalšej kapitoly - kapitoly o slobode, bezpečnosti a práve - vo rokovaní o pristúpení? Má skutočne zmysel budovať novú silnú vonkajšiu hranicu, ktorú bude treba zrušiť len o pár rokov neskôr?
<SPEAKER ID="353" NAME="Olli Rehn">
člen Komisie. - Myslím, že vďaka zdravému sedliackemu rozumu, ktorý nie je cudzí ani komisárom, dáva vaša otázka rozhodne zmysel. Na druhej strane, Slovinsko po vynaložení značného úsilia dosiahlo stav, ktorý sa stane súčasťou schengenského acquis pre voľný pohyb osôb a je jednoducho realitou, že Slovinsko je členom Európskej únie. Chorvátsko sa stane členom Európskej únie za niekoľko rokov a preto dovtedy, kým sa bude môcť pripojiť k schengenskému acquis ako člen EÚ, budeme musieť žiť v usporiadaní, o ktorom už hovoril vážený pán poslanec.
<P>
Ale samozrejme v strednodobom až dlhodobom výhľade by mala nastať situácia, keď všetky západobalkánske štáty budú súčasťou Európskej únie a jedného dňa aj súčasťou schengenského acquis pre voľný pohyb osôb. To je v dlhodobom horizonte veľmi dôležité pre priblíženie sa európskej občianskej spoločnosti v západnej časti Balkánu.
<SPEAKER ID="354" NAME="Bernd Posselt" AFFILIATION="PPE-DE">
- (DE) Pán komisár, domnievam sa, že Sanaderova vláda a hlavný vyjednávač, pán Drobnjak, odvádzajú výbornú prácu, ale podľa môjho názoru tu existujú dva problémy. Po prvé, počul som napríklad zo slovenskej strany, že pre Chorvátsko sú stanovované podmienky, ktoré v tejto podobe neboli stanovené pre Slovensko.
<P>
Moja druhá otázka znie: aká je situácia vlastných kapacít Komisie na riešenie tejto otázky? Počul som, že celý rad záležitostí je odložených bokom, pretože Komisia nemá dostatočné kapacity na spracovanie chorvátskeho spisu. Je to pravda?
<SPEAKER ID="355" NAME="Olli Rehn">
člen Komisie. - Pani predsedajúca, domnievam sa, že pri tlmočení došlo k určitému šumu, pretože sa mi nechce veriť, že by vážený pán poslanec povedal, že Komisia má problémy riadne riešiť túto otázku.
<P>
Zaoberáme sa ňou s absolútnou dôkladnosťou a odhodlaním, ktoré sú k tomu potrebné. Ako som už povedal, v skutočnosti sme vďaka chorvátskemu úsiliu dosiahli pokrok.
<P>
Ak sa otázka vzťahovala na otázku hraníc a ekologickej a rybolovnej zóny, čo sa týka najmä bilaterálnych vzťahov Chorvátska a Slovinska, to je dvojstranná záležitosť a my podporujeme Chorvátsko a Slovinsko v hľadaní riešenia týchto dlhodobých problémov.
<P>
Verím, že najneskôr hneď po parlamentných voľbách v Chorvátsku obe krajiny zintenzívnia svoje úsilie a prácu, aby využili túto príležitosť na vyriešenie pretrvávajúcich problémov, ako je napríklad otázka hraníc.
<P>
Predmet: Životné podmienky a vzdelávanie ilegálnych detských prisťahovalcov.
<P>
Medzi ilegálnymi prisťahovalcami v EÚ je mnoho mladistvých, ktorých budúci pobyt a vzdelávanie na európskom území je neistý a nezakladá sa na bežných normách.
<P>
Je možné, v rámci budúcej stratégie pre ochranu práv detí, načrtnúť spoločnú európsku politiku, ktorá by bola v súlade s medzinárodnými záväzkami členských štátov na zaistenie dôstojných životných podmienok a vzdelávanie pre mladistvých, ktorí do EÚ vstúpia nelegálne?
<SPEAKER ID="357" NAME="Franco Frattini">
podpredseda Komisie. - Je pravda, že deti veľmi často nemajú príležitosť navštevovať školu z dôvodu nezákonnosti svojho pobytu, a tým sú hneď od začiatku pripravené o svoju šancu na vzdelávanie.
<P>
Ako sa uvádza v našom vyjadrení o európskej stratégii týkajúcej sa práv dieťaťa, je potrebné zmluvami položiť základ pre činnosti v konkrétnej oblasti ochrany práv detí, a v oblasti prisťahovaleckej politiky, kde žiadny takýto konkrétny základ neexistuje.
<P>
Pokiaľ však ide o vecnú podstatu, spoločná norma už existuje - prinajmenšom minimálna norma - pretože všetky členské štáty sú viazané medzinárodnými dohovormi o ľudských právach. Členské štáty predovšetkým musia v súlade s Európskym dohovorom o ochrane ľudských práv a základných slobôd zaručiť osobám určité práva bez ohľadu na ich postavenie prisťahovalca, napríklad neodkladnú lekársku starostlivosť či prostriedky na zaistenie obživy.
<P>
Pokiaľ ide oDohovor o právach dieťaťa, musíme si pripomenúť, že okrem konkrétnych ustanovení dohoda zaväzuje členské štáty vždy brať do úvahy záujmy dieťaťa.
<P>
Na úrovni Spoločenstva sa v návrhu smernice o readmisii predloženému Komisiou predpokladá, že v prípadoch, keď sú členské štáty viazané záväzkami vyplývajúcimi z medzinárodných základných práv, ako je napríklad právo na vzdelanie alebo právo na rodinu, bude vydané rozhodnutie o nevyhostení.
<SPEAKER ID="358" NAME="Marie Panayotopoulos-Cassiotou" AFFILIATION="PPE-DE">
(EL) Pani predsedajúca, pán komisár, ďakujem vám za stručnú odpoveď. Moja doplňujúca otázka znie: plnia členské štáty svoje záväzky a uvedomujete si, že okrem nelegálnych detských prisťahovalcov tu máme aj mladistvých, ktorí sa stali nelegálnymi obchodníkmi s ľuďmi? Na mojom ostrove Chios, ktorý sa nachádza naproti pobrežiu Malej Ázie, bol zatknutý štrnásťročný obchodník s ľuďmi.
<SPEAKER ID="359" NAME="Franco Frattini">
podpredseda Komisie. - (IT) Pani predsedajúca, dámy a páni, problém, ktorý ste predložili, patrí prirodzene k tým najcitlivejším. Samozrejme si zaslúži odozvu zo strany Európy. Práve preto som pred niekoľkými mesiacmi, s prihliadnutím na neohlásené zamestnávanie prisťahovalcov na jednej strane a na druhej strane na ľudí, ktorí vstúpia do EÚ a potom prekročia povolený čas pobytu, navrhol smernicu zameranú na penalizáciu zamestnávateľov.
<P>
V prípadoch, keď nehlásené zamestnávanie zasahuje najzraniteľnejšie skupiny - prípad, ktorý ste zmienili - ako napríklad deti, ktoré sú ilegálne zamestnané a potom zneužívané, v týchto prípadoch som navrhol tresty väzenia. Podľa môjho názoru je zneužívanie zvlášť zraniteľných skupín, medzi ktoré patria deti, čiernym trhom tým najzávažnejším problémom. Nie všetky členské štáty EÚ majú v súčasnosti prísne trestné sankcie pre zamestnávateľov, ktorí zneužívajú prácu detí a žien, a ja sa domnievam, že potrebujeme takúto legislatívu na európskej úrovni.
<SPEAKER ID="360" NAME="Hubert Pirker" AFFILIATION="PPE-DE">
- (DE) Pán komisár, ak hovoríme o vzdelávaní alebo odbornej príprave ilegálnych detských prisťahovalcov, ide o veľmi citlivú otázku. Vieme aj to, že organizácie obchodujúce s ľuďmi sa nezastavia pred ničím. Nevidíte určité riziko v tom, že deti môžu byť poslané vopred, aby sa k nim rodičia mohli pripojiť neskôr v rámci procesu zlúčenia rodiny, čím by sa jednoducho len urýchlilo ilegálne prisťahovalectvo?
<P>
Síce pozitívne hodnotím úsilie zmierniť dôsledky na deti, ale vidím nebezpečenstvo, že by to mohlo dať nový impulz aj nelegálnemu prisťahovalectvu.
<SPEAKER ID="361" NAME="Franco Frattini">
podpredseda Komisie. - (FR) Myslím, že máte pravdu. Je potrebná väčšia obozretnosť, pretože sa spolu s vami domnievam, že je nanajvýš dôležité monitorovať činnosť súkromných organizácií, ktoré sa starajú o tieto deti alebo ktoré prezentujú zdanlivo atraktívne ponuky vzdelávacích aktivít a podobne, pretože niektoré z nich môžu byť len zásterkou pre nezákonnú činnosť.
<P>
Z tohto dôvodu sme tejto problematike venovali zvláštnu pozornosť pri realizácii európskej stratégie na prevenciu a boj protiobchodovaniu s ľuďmi celkovo a najmä obchodovaniu s najzraniteľnejšími skupinami, predovšetkým deťmi. Do svojho návrhu na európsku stratégiu pre ochranu práv detí som vložil aj zvláštne ustanovenie týkajúce sa činnosti súkromných organizácií, ktoré majú byť monitorované, keď sa im zveria deti do opatery.
<P>
Predmet: Režim evidencie vstupu a výstupu
<P>
V nedávnej korešpondencii komisár Frattini informoval, že návrh systému evidencie vstupu a výstupu bude podaný až začiatkom roku 2008, až budú k dispozícii výsledky dvoch realizovaných štúdií. Následne však tlač prinesla správu, že komisár Frattini začiatkom októbra na neformálnom stretnutí ministrov spravodlivosti a vnútra krajín EÚ požadoval zriadenie registra biometrických identifikátorov.
<P>
Ako mohol komisár Frattini oznámiť režim evidencie vstupu a výstupu EÚ, keď Komisia doteraz nepredložila žiadne vyhodnotenie dotyčných štúdií realizovateľnosti?
<SPEAKER ID="363" NAME="Franco Frattini">
podpredseda Komisie. - Ako je váženej pani poslankyni jasné, portugalské predsedníctvo zaradilo 1. októbra tému nových technológii a integrovanej správy hraníc do diskusie neformálnej rady ministrov vnútra.
<P>
Predsedníctvo predstavilo myšlienky súvisiace so zvýšením bezpečnosti aj s uľahčením cestovania. Ja som sa pochopiteľne diskusie Rady zúčastnil.
<P>
Európa bude musieť účinne využívať možnosti, ktoré nové technológie poskytujú v oblasti kontroly hraníc. Pokrok v odbore biometrických technológií umožní rýchlejšiu a spoľahlivejšiu identifikáciu cestujúcich. Ako konkrétny príklad opatrení uskutočňovaných doteraz Úniou možno uviesť zavádzanie biometrických pasov a vývoj vízového informačného systému (VIS) a Schengenského informačného systému II (SIS II), ktoré vydláždia cestu väčšiemu využívaniu biometrickej identifikácie na hraniciach. Samozrejme sme v obidvoch oblastiach veľmi úzko spolupracovali s Parlamentom.
<P>
Zmena hraničných procesov sa neprihodí zo dňa na deň. Musí sa preto postupovať krok za krokom. Najprv sa musí uskutočniť to, čo už je naplánované, a až potom je možné sa pustiť do ambicióznejších projektov. Je však potrebné vypracovať a dodržovať dlhodobú stratégiu a víziu, ktoré sú podložené dôkladnou analýzou nákladov a prínosov.
<P>
Začiatkom budúceho roka predložím správu, nie legislatívny návrh, ktorá načrtne možnú podobu systému evidujúceho vstup a výstup a program pre registrovaných cestujúcich. Táto správa vyhodnotí rôzne varianty a ich vplyvy vrátane oblasti ochrany osobných údajov a ďalších základných práv. Systém evidencie vstupu a výstupu a program pre registrovanie cestujúcich by mali byť považované za súčasť jedného balíku opatrení. Zjednodušenie kontrol pre osoby cestujúce bona fide nám umožní sústrediť zdroje na rizikových cestujúcich. Rýchlejšie hraničné kontroly pre osoby cestujúce bona fide môžu vyrovnať dôsledok predĺženia času čakania na hraniciach, ktoré vyplýva zo zavedenia systému evidencie vstupu a výstupu.
<P>
Pri zavádzaní týchto synergií zautomatizovaného systému s obchodnými procesmi a zariadeniami pre SIS II a VIS musíme starostlivo overiť, či skutočne účinne využívame už existujúcu infraštruktúru. Táto správa o systéme evidencie vstupu a výstupu, ktorú predložím vo februári, bude súčasťou pohraničného balíka, ktorý bude obsahovať aj hodnotiacu správu o agentúre Frontex, ako je požadované v rámci haagskeho programu, a správu o Európskom systéme kontroly hraníc (EUROSUR).
<P>
Teším sa, že sa na tomto základe rozvinie skutočne strategická diskusia s členskými štátmi a Parlamentom o budúcom smerovaní hraničnej politiky Únie, v ktorej budú moderné technológie hrať rozhodujúcu úlohu. Inými slovami, toto bude východisko pre komplexný strategický prístup a diskusiu.
<SPEAKER ID="364" NAME="Sarah Ludford" AFFILIATION="ALDE">
Aj ja sa teším na takúto strategickú diskusiu a čo sa týka prvej časti vašej odpovede, pán komisár, nemám žiadne pripomienky. Obavy však vo mne vzbudzuje skutočnosť, že v októbri ste na neformálnej rade SVV údajne vyzývali na vytvorenie evidencie vstupu a výstupu, o ktorej ste vyhlásili, že je extrémne dôležitá, bez toho, aby ste mali vypracovanú štúdiu o realizovateľnosti. V správe z roku 2005 sa konštatovalo, že by išlo o obrovskú organizačnú zmenu, ktorej realizácia by tak mohla byť riskantná a nákladná. Nesnažíte sa tomu predísť?
<P>
Druhá časť vašej odpovede bola reklamou na evidenciu vstupu a výstupu. Nemáme vôbec tušenie, aké implikácie to prinesie - vrátane oblasti ochrany údajov či organizačnej štruktúry. Sú primerané? Napriek tomu už teraz vyhlasujete, že je to nevyhnutné. To mi pripadá ako zapriahať voz pred koňa, ako sa u nás hovorí.
<SPEAKER ID="365" NAME="Franco Frattini">
podpredseda Komisie. - - (IT) Pani predsedajúca, dámy a páni, ako viete, Európsky parlament v osobe predsedu Výboru pre občianske slobody je pochopiteľne pozvaný - a zúčastní sa - neformálnych stretnutí Rady. Ja osobne som však pri tejto príležitosti vyhlásil presne to isté, čo hovorím dnes vám. Konkrétne som povedal, že výsledky posúdenia vplyvu budú predstavené a zverejnené na webovej stránke Komisie spolu s návrhom správy. Ktokoľvek bude mať možnosť sa oboznámiť s posúdením vplyvu, s jeho rôznymi implikáciami a s naším návrhom. Potom bude samozrejme otvorená diskusia, a to z dôvodu, ktorý som vám uviedol: nehovoríme o legislatívnom návrhu, ale o správe uvádzajúcej možné spôsoby a formy spolupráce.
<SPEAKER ID="366" NAME="Mairead McGuinness" AFFILIATION="PPE-DE">
Rada by som pána komisára požiadala o vyjadrenie k otázke európskeho systému evidencie vstupu a výstupu: na možnosť, že by Írsko, snáď so súhlasom Severného Írska, vstúpilo do schengenského priestoru, najmä s prihliadnutím na to, čo sa deje so Spojeným kráľovstvom a jeho iniciatívou elektronických hraníc. Možno by ste mohli odpovedať len na tento konkrétny problém, pretože o ňom sa veľa hovorí.
<SPEAKER ID="367" NAME="Franco Frattini">
podpredseda Komisie. - (IT) Pani predsedajúca, dámy a páni, to je trochu predčasné, pretože potom by si barónka Ludfordová okamžite vzala slovo a povedala mi, že zapriaham voz pred koňa. A to ja robiť nechcem. Môžem povedať, že by som pochopiteľne privítal, keby bola krajina ako Írsko presvedčovaná alebo podporovaná, aby sa ešte viac zapojila do spoločného priestoru slobody a bezpečia. Môžem vám povedať, že až budú zverejnené všetky technické varianty vedúce k podaniu návrhu - k čomu dôjde veľmi skoro - Írsko, spolu s ostatnými, pravdepodobne nájde uspokojivú odpoveď v tom zmysle, že tá či oná možnosť je či nie je výhodná pre jeho občanov. Až k tomu dôjde, potom sa tu samozrejme znovu zídeme a povedieme dôkladnú diskusiu.
<P>
Predmet: Ustanovenie novej zmluvy, ktorá sa týka poskytovania osobných údajov občanov EÚ tretím krajinám.
<P>
Poslanec Európskeho parlamentu Elmar Brok, člen delegácie Európskeho parlamentu na medzivládnej konferencii, sa sťažoval, že členovia Rady súhlasili s tým, že do novej zmluvy bude začlenené ustanovenie, ktoré umožní poskytovať osobné údaje občanov EÚ tretím štátom.
<P>
Toto ustanovenie je teraz presadzované bez toho, aby o ňom občania boli vopred informovaní a bez toho, aby sa k tomu mohli vyjadriť. Okrem toho sa neberie do úvahy nesúhlas Európskeho parlamentu s týmto krokom, ako už bolo vyjadrené v uznesení P6_TA(2007)0347 o dohode o PNR so Spojenými štátmi americkými. Súhlasí Komisia so začlenením tohto ustanovenia do novej zmluvy? V prípade, že s ním nesúhlasí, ako svoj nesúhlas vyjadrí?
<SPEAKER ID="369" NAME="Franco Frattini">
podpredseda Komisie. - Nová zmluva, ktorá už je dohodnutá ale doteraz nie je podpísaná, neobsahuje žiadne všeobecné ustanovenia povoľujúce poskytovanie osobných údajov občanov EÚ tretím krajinám. V skutočnosti článok 15a novej zmluvy zaručuje právo, všeobecné právo, na ochranu osobných údajov. Článok 24 sa týka uplatňovania tohto všeobecného práva a spracovania dát v oblasti spoločnej zahraničnej a bezpečnostnej politiky.
<P>
To znamená, že poskytovanie osobných údajov tretím krajinám sa riadi všeobecnými zásadami alebo príslušnými ustanoveniami smernice 95/46/ES o osobných údajoch, predovšetkým článkami 25 a 26. Táto smernica o osobných údajoch zostáva v platnosti. Podľa článku 25 tejto konkrétnej smernice je možné osobné údaje poskytnúť len v prípade, že tretie krajiny zaistia primeraný stupeň ochrany. Článok 26 tej istej smernice stanovuje prísne a jasne formulované podmienky, na základe ktorých je možné poskytnúť osobné údaje tretím krajinám. Rámcové rozhodnutie o ochrane osobných údajov v oblasti justičnej a policajnej spolupráce potom bude ďalším veľmi užitočným nástrojom.
<P>
Dali sme sľub, na základe ktorého sa do decembra má prijať v zhode s Parlamentom rámcové rozhodnutie o ochrane osobných údajov. Som presvedčený, že tento veľmi významný politický výsledok sa nám podarí dosiahnuť. Prečo? Pretože portugalské predsedníctvo sa zdá byť odhodlané tento cieľ dosiahnuť a medzi členskými štátmi zdá sa panuje všeobecná zhoda. Možno viete, že sme o rámcovom rozhodnutí o ochrane údajov hovorili na poslednom formálnom stretnutí Rady pre spravodlivosť a vnútorné veci. V tejto oblasti si samozrejme zo srdca želám v nasledujúcich týždňoch ešte užšie spolupracovať s Parlamentom. Domnievam sa, že máme spoločný cieľ, aby rozhodnutie bolo prijaté do konca decembra.
<SPEAKER ID="370" NAME="Dimitrios Papadimoulis" AFFILIATION="GUE/NGL">
(EL) Pani predsedajúca, pán komisár, vykľučkovali ste z otázky týkajúcej sa článkov zmluvy s talentom právnika.
<P>
Dajte mi láskavo jasnejšiu odpoveď na moju otázku. Súhlasí Komisia, že dotyčné rozhodnutia Rady nerešpektujú jasné stanovisko Európskeho parlamentu a príslušného uznesenia? Neoslabuje to ochranu osobných údajov občanov a nie je to snáď pokus obísť kontrolu Európskeho súdneho dvora?
<P>
Moja otázka je jednoduchá: má Európsky súdny dvor, na základe týchto rozhodnutí Rady, možnosť zvrátiť toto rozhodnutie Rady prijaté podľa článku 24?
<SPEAKER ID="371" NAME="Franco Frattini">
podpredseda Komisie. - (IT) Pani predsedajúca, dámy a páni, ako všetci dobre viete, celkovým zámerom je zaručiť právo na ochranu osobných údajov. Článok 24 je výnimka, inými slovami stanovuje, že na danú oblasť a na určitý druh informácií a údajov sa vzťahuje zvláštne pravidlo. To podľa môjho názoru rozhodne neznamená, že keď raz dôjde k porušeniu všeobecnej zásady, potom prestáva platiť celá ochrana, pretože táto všeobecná zásada samozrejme nebola odvrhnutá. Výnimka z bežných postupov je ospravedlnená tým, že sa pohybujeme na poli spoločnej zahraničnej a bezpečnostnej politiky. Ale znovu opakujem, že podľa môjho názoru - a v tejto fáze ide o moju osobnú interpretáciu, pretože zmluva ešte nebola ani podpísaná ani ratifikovaná - pokiaľ dôjde k jednotlivým výnimkám zo všeobecného pravidla, tieto výnimky nemôžu zrušiť právo na ochranu, môžu regulovať spôsob aplikovania tohto práva, čo je samozrejme iná záležitosť.
<SPEAKER ID="372" NAME="Sarah Ludford" AFFILIATION="ALDE">
Pán komisár Frattini, vy ste si samozrejme dobre vedomý skutočnosti, že poslanci Parlamentu a najmä členovia Výboru pre občianske slobody, spravodlivosť a vnútorné veci sú stále viac nespokojní s vývojom v oblasti poskytovania údajov bez ich náležitej ochrany a bez parlamentného spolurozhodovania alebo skutočnej kontroly, a to vrátane kontroly vnútroštátnymi parlamentmi. Obávam sa aj toho, že tu dochádza k určitej strate dôvery, pretože máme pocit, že Komisia a členské štáty majú snáď aj prospech z nepresných a nedbalých transatlantických dohôd.
<P>
Ako nás môžete uistiť, že sa nenachádzame na klzkej šikmej ploche, kde sa údaje poskytované na bezpečnostné účely v skutočnosti používajú na profilovanie a nám nikdy nebude zaručená ochrana súkromia?
<SPEAKER ID="373" NAME="Franco Frattini">
podpredseda Komisie. - Ako už veľmi dobre viete, pokúsil som sa v minulosti o niekoľko súkromných politických iniciatív, aj keď som v niektorých prípadoch nemal formálne poverenie Rady. Mám tu na mysli to, že som vám poskytol niektoré dokumenty a informácie, bez toho, aby som to predtým formálne konzultoval s Radou.
<P>
Úplne chápem vaše obavy. Ja však nemôžem hovoriť len sám za seba. V niektorých prípadoch musím dostať povolenie, v iných prípadoch dosiahnuť konsenzus. Môžem zopakovať, čo som kedysi povedal Výboru pre občianske slobody, spravodlivosť a vnútorné veci. Som pripravený sa zapojiť do politického procesu, úzkej spolupráce s Parlamentom, napriek tomu, že zmluva ešte nebola podpísaná ani ratifikovaná. Hovorím o politickej spolupráci v zmysle, že budeme premýšľať o ďalšom postupe, akoby zmluva už platila. To je úprimne povedané moje osobné politické stanovisko, pretože si nie som istý a netuším, či by Rada s takýmto stanoviskom súhlasila.
<P>
Táto zásada by napríklad mohla byť aplikovaná na prijatie rámcového rozhodnutia o ochrane údajov, ktoré by podľa môjho názoru malo byť prijaté do decembra. Malo by byť prijaté po úzkej spolupráci, nielen po vypočutí stanoviska Parlamentu, ale po zvážení všetkých pozmeňujúcich a doplňujúcich návrhov, a po ich formálnom a vecnom zapracovaní.
<P>
Ste si istí, že Rada bude s týmto postojom súhlasiť? Ja si tým istý nie som, ale budem ju vytrvale presviedčať, aby urobila kroky týmto smerom.
<SPEAKER ID="374" NAME="Predsedajúca">
Už sme prekročili vymedzený čas o viac, než bolo naše začiatočné oneskorenie.
<P>
Otázky, ktoré neboli pre nedostatok času zodpovedané, budú zodpovedané písomne (pozri prílohu).
<P>
Tým končí čas vyhradený pre otázky.
