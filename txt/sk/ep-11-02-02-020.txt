<CHAPTER ID="020">
Jednominútové vystúpenia (článok 150 rokovacieho poriadku) 
<SPEAKER ID="295" NAME="Predsedajúca">
Ďalším bodom programu sú jednominútové vystúpenia k otázkam politického významu v súlade s článkom 150 rokovacieho poriadku.
<SPEAKER ID="296" NAME="Theodoros Skylakakis" AFFILIATION="PPE">
(EL) Najprv niekoľko slov k Egyptu. V ťažkom období, ktoré je pred nami, bude musieť Európska služba pre vonkajšiu činnosť vyvinúť maximálnu aktivitu, aby ochránila európskych občanov v Egypte, práva menšín v Egypte a historické inštitúcie, ktoré ich zastupujú, ako napríklad grécky pravoslávny patriarchát v Alexandrii.
<P>
Teraz sa vrátim k svojej základnej téme: k odpadu. Hoci máme legislatívny rámec na vysokej úrovni, takmer každý členský štát čelí problémom s porušovaním predpisov. Mnohé predkladajú správy o kríze s odpadom a v niektorých odvetviach, napríklad v cezhraničnej preprave odpadu, dochádza k závažným porušeniam práva Spoločenstva. Zároveň z politických dôvodov, pre slávnu politiku "nie na mojom dvore", sa členské štáty nezapájajú do vyvíjaného úsilia tak účinne, ako by sa mali.
<P>
Komisia preto musí navrhnúť nové dodatočné nástroje, ako napríklad rozšírenie právomocí Európskej environmentálnej agentúry a možnosť Únie vyslať misie na kontrolu informácií v členských štátoch. Komisia si to musí v súvislosti s návrhmi na rok 2012 premyslieť.
<SPEAKER ID="297" NAME="Vasilica Viorica Dăncilă" AFFILIATION="S&amp;D">
(RO) Chcela by som poukázať na situáciu v Rumunsku vzhľadom na hrubé porušovanie zásad právneho štátu zo strany súčasnej vlády. Zadržanie prominentného člena opozície Constantina Nicolesca, zadržanie oznámené pred začiatkom súdneho pojednávania a bez akýchkoľvek jednoznačných dôkazov, predstavuje nedemokratický spôsob, akým postupuje súčasná vláda. Zadržanie uskutočnené na základe politickej objednávky spolu s opovrhovaním bežnými občanmi, čo sa prejavuje antisociálnymi opatreniami, ktoré vláda prijala, spôsobilo, že ľudia, ktorí boli ponížení a odsúdení na život v chudobe, vyšli do ulíc. S cieľom potlačiť nespokojnosť s antisociálnymi a antidemokratickými opatreniami zabezpečila vláda nákup zariadení na potlačenie občianskych nepokojov v hodnote 10 miliónov EUR.
<P>
To všetko načrtáva jasný obraz politickej diktatúry a toho, čo sa stane v budúcnosti, ak tieto opatrenia, ktoré sú v rozpore s európskymi hodnotami, nebudú potrestané. Neprotestujeme proti spravodlivosti, ale proti politicky motivovaným neprávostiam. Európska únia požaduje rešpektovanie demokracie v krajinách, akými sú napríklad Tunisko a Egypt, ale treba ju prísne dodržiavať aj v členských štátoch.
<SPEAKER ID="298" NAME="Metin Kazak" AFFILIATION="ALDE">
(BG) Nevyriešené problémy pestovateľov tabaku v Bulharsku viedli k eskalácii napätia v určitých regiónoch krajiny a k protestom, na ktorých sa zúčastnilo viac než 10 000 ľudí. Vyjadrili svoj nesúhlas vo vyhlásení prijatom k presadzovanej politike, ktorá je príčinou ich zlej finančnej situácie v súvislosti so zastavením vnútroštátnych dodatočných platieb na výrobu tabaku v roku 2010.
<P>
V Európe sa tabak pestuje v 17 z 27 členských štátov, pričom každá vláda naň poskytuje dotácie. Bulharsko je podľa všetkého jediným členským štátom, ktorý pozastavuje schválený vnútroštátny systém dodatočných platieb pre tabak, ktoré boli schválené zákonom a oznámené Európskej komisii. Ide o podporu, ktorá sa má vyplatiť bulharským pestovateľom tabaku vo výške 76 miliónov EUR, pričom táto platba je momentálne pozastavená. Pozastavenie poskytnutia tejto podpory odsudzuje stovky rodín na hladovanie a emigráciu a ohrozuje sociálny mier v krajine.
<SPEAKER ID="299" NAME="Michail Tremopoulos" AFFILIATION="Verts/ALE">
(EL) Európsky parlament dnes pozoruhodnou jednomyseľnosťou schválil výzvu predsedu pána Buzeka, aby Európska únia oficiálne uznala genocídu Rómov, ktorí boli obeťou nacistov počas druhej svetovej vojny. Ako povedal, Rómovia sú veľmi dlhý čas najutláčanejšou menšinou.
<P>
Ale komu to hovoríme? Kto zrealizuje naše spoločne prijaté politiky? Komisia si v júli 2008 dala vypracovať správu o európskych politikách týkajúcich sa Rómov v 18 krajinách a od júna má túto správu k dispozícii. Predložil som otázku v tejto veci, pretože si myslím, že nie je odôvodnené zdržiavať zverejnenie takej dôležitej správy. Objavila sa dokonca aj medzinárodná výzva na jej zverejnenie. Pani Redingová odpovedala na moju otázku a sľúbila, že správu zverejní do konca decembra 2010. Je už február 2011 a správa ešte stále nebola zverejnená. Veľmi rád by som vedel prečo.
<SPEAKER ID="300" NAME="Zbigniew Ziobro" AFFILIATION="ECR">
(PL) Počas rozpráv v Európskom parlamente som veľakrát vyjadril svoj názor o politike EÚ v oblasti obmedzenia emisií skleníkových plynov, politike, ktorú veľmi dôrazne podporujú Európsky parlament a Európska komisia. Upozornil som však na skutočnosť, že táto politika tiež spôsobuje veľmi negatívne hospodárske zmeny. V mnohých odvetviach to vedie k premiestňovaniu priemyselných závodov do iných krajín mimo Európskej únie.
<P>
Európska komisia, žiaľ, nezobrala tento vývoj na vedomie napriek tomu, že mnohí kolegovia poslanci zdôraznili negatívne aspekty radikálneho obmedzenia emisií CO2. Nedávno sme sa tak dozvedeli o najaktuálnejších plánoch veľkých priemyselných podnikov, ktoré chcú premiestniť výrobu z Nemecka a Poľska do krajín bývalého Sovietskeho zväzu alebo dokonca do Afriky alebo Južnej Ameriky. Tento vývoj si vyžaduje konkrétne opatrenia Komisie, ktorá naďalej prejavuje nedostatok prezieravosti a dlhodobého plánovania.
<SPEAKER ID="301" NAME="Ilda Figueiredo" AFFILIATION="GUE/NGL">
(PT) Ako bolo prisľúbené na občianskej agore, ktorú minulý týždeň zorganizoval Európsky parlament, chcela by som tu sprostredkovať rozhorčenie rôznych spoločenských organizácií, ktoré sa s nami zapojili do diskusie o hospodárskej a finančnej kríze a jej vážnych dôsledkoch v podobe zvýšenej nezamestnanosti, sociálnej nerovnosti a chudoby, a to napriek skutočnosti, že rok 2010 bol vyhlásený za Európsky rok boja proti chudobe a sociálnemu vylúčeniu.
<P>
Boli tam predložené požiadavky, aby činnosť a práca Európskeho parlamentu vzhľadom na sociálne dôsledky krízy a závažnosť a rozsah chudoby zohľadnili rozhorčenie organizácií, ktoré sú zapojené do boja proti chudobe.
<P>
Z obrovského množstva jednoznačných príkladov vykorisťovania, chudoby, diskriminácie a sociálneho vylúčenia a z rôznych návrhov, požiadaviek a podnetov by som zdôraznila tie, ktoré sa vzťahujú na úlohu, ktorú by mal zohrávať Európsky parlament pri odsúdení situácie. Konkrétne by mal vytvoriť pracovnú skupinu poverenú monitorovaním dôsledkov krízy v sociálnej oblasti a opatrení prijatých Radou a Komisiou na základe rozhodnutí Európskeho parlamentu, ako napríklad rozhodnutí týkajúcich sa minimálneho príjmu...
<P>
(Predsedajúca prerušila rečníčku.)
<SPEAKER ID="302" NAME="Marian-Jean Marinescu" AFFILIATION="PPE">
(RO) Pracovná skupina pre schengenské hodnotenie prijala všetky hodnotiace správy týkajúce sa Rumunska. Jej závery naznačujú, že Rumunsko spĺňa všetky schengenské požiadavky vyplývajúce z acquis. Žiaľ, Európska rada odmieta poskytnúť správy Európskemu parlamentu, čím vytvára prekážku pre ďalší postup Parlamentu. Poslanci EP nemôžu hlasovať, ak sa neoboznámia s obsahom správy. Výbor pre občianske slobody, spravodlivosť a vnútorné veci žiadal o dokumenty a Rumunsko navrhlo, že ich zverejní. Rada však bezdôvodne odkladá prijatie rozhodnutia.
<P>
Myslím si, že v tejto situácii má Rumunsko právo poskytnúť Parlamentu všetky správy o svojom pristúpení k schengenskému priestoru. Tieto správy sú jedinými kritériami, ktoré možno použiť ako základ rozhodnutia o pristúpení. Žiadosť o doplnenie ďalších kritérií nie je v súlade s európskymi zmluvami. Nie je to európsky prístup a žiadosť sa nezakladá na odôvodnených argumentoch. Rumunsko splnilo svoju právnu povinnosť pripraviť sa na ochranu vonkajších hraníc Únie a musí dostať primeranú odpoveď zo strany inštitúcií EÚ.
<SPEAKER ID="303" NAME="Rovana Plumb" AFFILIATION="S&amp;D">
Chcela by som vás informovať, že demokracia v Rumunsku podľa všetkého ešte nebola za posledných 20 rokov pod takým silným tlakom. Už sme vás upozornili na predsedu snemovne poslancov, ktorý sfalšoval hlasovanie pri mimoriadne dôležitom zákone o dôchodkoch. Nedávny prípad sociálneho demokrata Constantina Nicolesca, predsedu rady oblasti Argeş v Rumunsku, opätovne dokazuje, že metódy, ktoré používa vládnuca strana v Rumunsku, mimoriadne ohrozujú základné práva a slobody občanov.
<P>
Všetky opatrenia, ktoré prijala vláda, ukazujú, že Demokraticko-liberálna strana v Rumunsku vstúpila do vojny s celým rumunským ľudom. Nemôžeme dovoliť, aby sa demokratický člen Európskej únie správal nedemokraticky, aby svojvoľne väznil ľudí a používal verejné inštitúcie na vykonávanie osobnej pomsty. Musíme spolu brániť svoje práva, slobody a demokraciu.
<SPEAKER ID="304" NAME="Marian Harkin" AFFILIATION="ALDE">
Ako írska poslankyňa EP žiadam EÚ, aby sa zlou finančnou situáciou v Írsku zaoberala spravodlivo.
<P>
Áno, musíme prevziať zodpovednosť za mnohé zlyhania, ale nekonali sme len my. Investície kasínového typu z mnohých krajín zaplavili írske banky. Zrútili sa ako domček z karát a írski daňoví poplatníci musia niesť neúnosné bremeno.
<P>
Platíme sankčnú úrokovú mieru 5,8 % a predpokladom našej schopnosti splácať, ktorý stanovila EÚ v štvorročnom úspornom pláne, je rast, ale tento rast nemôže nastať. Prečo? Nezamestnanosť sa zvyšuje a zároveň dramaticky rastie emigrácia. Podniky kolabujú a HNP poklesol už štvrtý rok za sebou.
<P>
Európska centrálna banka (ECB) naliala prednými dverami do írskych bánk 132 miliárd EUR, ale zadnými dverami z tých istých bánk v roku 2010 uniklo 110 miliárd EUR, v decembri 2010 to bolo 40 miliárd EUR.
<P>
Situácia sa rýchlo stáva neudržateľnou, a ak má byť Európa súčasťou riešenia, ako povedal pán predseda Barroso, potrebné sú teraz rozhodné opatrenia.
<SPEAKER ID="305" NAME="Diane Dodds" AFFILIATION="NI">
Len minulý týždeň v mojom volebnom obvode v Severnom Írsku umiestnili disidentskí republikánski teroristi dve funkčné bomby v okolí Antrim Road na severe Belfastu. Skutočne len vďaka Božej milosti dnes nehovoríme o viacerých obetiach. Stovky ľudí evakuovali z domovov a bezpečnostné jednotky zatiaľ odstraňovali nebezpečenstvo, ktoré hrozilo tejto komunite.
<P>
Cieľom tohto zmareného útoku boli policajti v rámci najnovšej série pokusov o zavraždenie policajtov v službe policajného zboru Severného Írska.
<P>
Tieto útoky sa nedostanú do správ v Spojenom kráľovstve a už vôbec nie v Európe, pripomínajú nám však, že zatiaľ čo sa v Severnom Írsku dosiahol obrovský pokrok, stále existujú ľudia, ktorí nás chcú zastaviť.
<P>
Predseda Barroso sa pred Vianocami stretol s premiérom Severného Írska Petrom Robinsonom a zopakoval, že bude ďalej podporovať činnosť svojej pracovnej skupiny. Vítam túto činnosť a vítam aj počiatočnú prácu, ktorá sa vykonala v rámci tohto Parlamentu v súvislosti s financovaním mieru.
<SPEAKER ID="306" NAME="Csaba Sógor" AFFILIATION="PPE">
(HU) Počuli sme veľa sťažností a rozhorčených vyhlásení v súvislosti s maďarským predsedníctvom. Je zaujímavé, že žiadne z nich sa netýka programu EÚ úradujúceho predsedníctva. Niektorí sa vyjadrili k mediálnemu zákonu. Európska komisia už formulovala svoje námietky a maďarská vláda prejavila ochotu zákon doplniť a pozmeniť.
<P>
Zišla mi na um otázka, prečo nevznikol rovnaký medzinárodný záujem o zákon o štátnom jazyku, ktorý je dodnes v platnosti na Slovensku a ktorý naďalej udeľuje pokuty za používanie materinského jazyka. Prečo sa hlasy, ktoré začali biť na poplach vzhľadom na dodržiavanie základných práv v súvislosti s mediálnym zákonom, neozvali vtedy, keď bolo spochybnené jedno z najprirodzenejších ľudských práv maďarskej menšiny na Slovensku? Iných znepokojil obrovský koberec položený v budove Rady, na ktorom bola zobrazená mapa Maďarska z obdobia pred 160 rokmi. Táto mapa vyjadruje skutočnosť, že silnú Európu môžeme budovať len na základe znalosti a rešpektovania spoločnej histórie a národných hodnôt.
<SPEAKER ID="307" NAME="Catherine Stihler" AFFILIATION="S&amp;D">
Štrnásty február, deň svätého Valentína, je po prvýkrát vyhlásený za Európsky deň epilepsie. Samotný svätý Valentín údajne tiež trpel epilepsiou.
<P>
Touto chorobou v súčasnosti trpí šesť miliónov Európanov. V Škótsku to je približne 39 000 ľudí, no toto ochorenie je diagnostikované a liečené len u 20 000 Škótov. To znamená, že 19 000 ľudí žije každý deň so strachom, že opäť dostane záchvat. Ak sa to prenesie na celú EÚ, znamená to, že s týmto strachom žijú milióny ľudí.
<P>
Štrnásteho februára musíme zvýšiť informovanosť o epilepsii. Musíme sa pokúsiť aj o to, aby ľudia s týmto ochorením boli riadne diagnostikovaní, a vyzvať členské štáty, aby mali viac neurológov špecializovaných na epilepsiu. Pätnásteho februára prebehne niekoľko podujatí v Parlamente a vyzývam kolegov, aby sa na nich zúčastnili. Prítomných bude veľa vašich voličov.
<P>
Chcela by som využiť túto príležitosť aj na privítanie Joanne Hillovej, zdravotnej sestry so špecializáciou na epilepsiu, a Fiony Nicholsonovej, manažérky Škótskeho strediska pre epilepsiu.
<SPEAKER ID="308" NAME="Csanád Szegedi" AFFILIATION="NI">
(HU) Dovoľte mi, aby som čas, ktorý mi bol vyhradený, venoval prípadu ľudí z oblasti Székely. V uplynulých dňoch prezident Rumunska, žiaľ, opäť vyhlásil, že nepodporuje územnú autonómiu oblasti Székely. Privítal by som, keby sme tu v Európskom parlamente mohli raz a navždy tieto veci vyjasniť a vyhlásiť, že ľudia z oblasti Székely majú právo na územnú autonómiu. Toto nie je otázka dobrej vôle Traiana Băsesca; ľudia z oblasti Székely majú na autonómiu právo. Chcel by som každému pripomenúť, že autonómia je medzinárodné uznávané, záväzné právo, a dvojaký meter, ktorý uplatňuje Európska únia tým, že vyhlasuje, že niektoré etniká majú právo na autonómiu a niektoré nie, je neprijateľný. Baskovia a Katalánci majú právo na autonómiu, zatiaľ čo ľudia v oblasti Székely nie. Na základe tejto logiky musím s absolútnym presvedčením povedať, že tí, ktorí nepodporujú snahu obyvateľov oblasti Székely o autonómiu, nie sú Európania.
<SPEAKER ID="309" NAME="Seán Kelly" AFFILIATION="PPE">
(GA) Chcel by som poukázať na to, že sloboda patrí medzi základné ciele Európskeho spoločenstva: ide o právo slobodne cestovať, slobodne obchodovať a slobodne pracovať. Nemáme právo slobodne pracovať, pretože nefunguje vzájomné uznávanie kvalifikácií.
<P>
Dnes som počul o lekárovi, ktorý pracoval v Taliansku a ktorému trvalo deväť mesiacov, kým dostal povolenie pracovať v Írsku. Nemá to vôbec žiadny zmysel. Mali by sme sa pozrieť na systém UPMC v Spojených štátoch: je to pre nás užitočný príklad. Musíme zabezpečiť toto uznávanie kvalifikácií najmä vtedy, ak chceme mať elektronické zdravotné služby. Inak nemôžeme dosiahnuť pokrok.
<SPEAKER ID="310" NAME="Claudiu Ciprian Tănăsescu" AFFILIATION="S&amp;D">
(RO) Opätovné zneužívanie moci vládnucich kruhov v Rumunsku, ku ktorému v súčasnosti dochádza, uvrhlo krajinu do najtemnejšieho obdobia histórie od roku 1989. Hoci Rumunsko má demokratickú ústavu, jej články sú často hrubo porušované. Hoci teoreticky existuje deľba štátnej moci v súlade s demokratickými zásadami, v praxi kontroluje všetku moc v Rumunsku jeden človek: prezident Traian Băsescu, ktorý svojvoľne diktuje svoje príkazy a denne zneužíva svoju moc, a to všetko v snahe zničiť politickú opozíciu a umlčať každý hlas, ktorý by chcel ponúknuť životaschopnú alternatívu katastrofálnej vláde Băsesca a Boca.
<P>
Inštitúcie EÚ ani zástupcovia ostatných členských štátov EÚ by sa nemali stavať k osudu Rumunska ako členského štátu Európskej únie ľahostajne a mali by zaujať k tejto veci stanovisko. Prosím vás, nenechajte sa ovplyvniť nesúvislými vysvetleniami a niekedy až trápnymi ospravedlneniami zo strany vládnucich ľudí v Rumunsku alebo tých, čo ich otvorene podporujú, či už je to zo strachu, alebo s cieľom presadiť svoje drobné záujmy. Ich konanie dostatočne dokazuje tým, čo chcú vidieť, aká smutná realita nastala v našej krajine.
<SPEAKER ID="311" NAME="Cătălin Sorin Ivan" AFFILIATION="S&amp;D">
(RO) Rozhodol som sa, že budem pánovi Buzekovi pravidelne pripomínať, ako sa vyvíja demokracia v Rumunsku. Bol v rumunskom parlamente a podporil Bocovu vládu a Traiana Băsesca. Chcem pánovi Buzekovi povedať, že rumunský parlament nemá žiadne právomoci a že všetky zákony prijíma a presadzuje vláda. Ani rumunská vláda nemá žiadne právomoci, pretože ministrov vymenúva Traian Băsescu, ktorý ich aj odvoláva a robí vyhlásenia, keď sa prijímajú dôležité opatrenia. V Rumunsku sú aj nevinní ľudia väznení na 30 dní a potom sú postavení pred súd.
<P>
Žiadal som pána Buzeka o oficiálne stanovisko a dostal som odpoveď formou tlačovej správy od Demokraticko-liberálnej strany (PD-L) a Traiana Băsesca. Ešte raz žiadam pána Buzeka o oficiálne stanovisko, na ktoré čakám.
<SPEAKER ID="312" NAME="Alexander Mirsky" AFFILIATION="S&amp;D">
(LV) Prečo Európsky parlament podľa vášho názoru prijíma uznesenia? Práve preto, aby sa mohli zrealizovať. Zdá sa však, že lotyšská vláda nemá v pláne realizovať uznesenie z 11. marca 2004. Uznesenie jasne uvádza, že právo hlasovať v komunálnych voľbách sa musí poskytnúť ľuďom, ktorí majú trvalý pobyt na lotyšskom území. Na otázku, kedy Lotyšsko zrealizuje toto uznesenie, dostaneme pravdepodobne odpoveď: Kad pūcei aste ziedēs (v lotyštine). V ruštine by sa mohlo povedať: Kogda rak na gore svistnet. A po anglicky: When pigs fly (Na svätého Dindy). To znamená, že musí nastať deň svätého Dindy alebo musíme spoločne ukončiť diskrimináciu 335 000 ľudí žijúcich v Lotyšsku.
<P>
Ďakujem.
<SPEAKER ID="313" NAME="Ioan Enciu" AFFILIATION="S&amp;D">
(RO) Dnes sme svedkami udalostí, ktoré zmenia dejiny severnej Afriky a celého sveta. Diktátorské režimy nemôžu odolávať dlho nikde na svete. Chcem vás však upozorniť na skutočnosť, že sa môžu objaviť nové formy diktatúry, dokonca aj v členskom štáte Európskej únie, ktorý je považovaný za demokratický, konkrétne v Rumunsku. Podľa zásad právneho štátu treba človeka považovať za nevinného, kým ho neodsúdi súd. Musí sa teda postaviť pred súd ako slobodný občan, ak nepredstavuje nebezpečenstvo pre spoločnosť.
<P>
Tieto univerzálne zásady práva už neplatia v Rumunsku, pokiaľ ide o prezidenta Băsesca a Demokraticko-liberálnu stranu, ktorá je pri moci. Vyhlásenie prezidenta Băsesca v Štrasburgu päť hodín pred zadržaním Constantina Nicolesca je jasným dôkazom toho, že zatýkanie sa v Rumunsku uskutočňuje na politickú objednávku, citujem: "Dôležitý člen opozície bol zadržaný." Koniec citátu. A to napriek tomu, že tento človek ešte nebol predvolaný pred súd. Aký jasnejší dôkaz je potrebný, aby sa ukázalo, že prezident Băsescu rozhoduje, kto bude zadržaný a kedy?
<SPEAKER ID="314" NAME="Corina Creţu" AFFILIATION="S&amp;D">
(RO) Aj ja sa stotožňujem s pocitmi kolegov, ktorí upozornili na prenasledovanie politickej opozície v Rumunsku s využitím právnych nástrojov vlády, čo dokazuje, že sa čoraz častejšie používajú autoritárske spôsoby. Rumunská vláda používa čoraz násilnejšie nedemokratické metódy, aby sa udržala pri moci v situácii, keď jej popularita prudko klesá a keď sa má zaviesť súbor mimoriadne tvrdých úsporných opatrení s drastickými dôsledkami na životnú úroveň.
<P>
Ako povedali moji kolegovia, neodôvodnené a surové zadržanie prominentného člena opozície, zvoleného priamo občanmi, je najčerstvejším a znepokojujúcim príkladom série hrozieb a zastrašovania opozičných skupín. Štátny rozpočet zároveň plienia politickí podporovatelia vlády, ktorej chaotické opatrenia prehlbujú hospodársku a sociálnu krízu a zvyšujú sociálne napätie na alarmujúcu úroveň. Preto tiež spoločne protestujeme proti útokom, ktoré sa uskutočňujú so snahou zastrašiť opozičných politikov a odborové organizácie. Myslím si, že fóra EÚ musia zaujať postoj proti hrubému porušovaniu demokratických práv v Rumunsku.
<SPEAKER ID="315" NAME="Ricardo Cortés Lastra" AFFILIATION="S&amp;D">
(ES) Chcel by som sa s vami všetkými podeliť o niečo, čo vo mne vyvoláva veľké uspokojenie. Nedávno bol podpísaný veľký sociálny a hospodársky pakt medzi vládou, odborovými predákmi a vedúcimi predstaviteľmi podnikateľskej sféry v Španielsku. Touto dohodou sa Španielsko stáva krajinou schopnou spojiť sily pri prekonávaní ťažkostí, postaviť sa problémom a posilniť štát blahobytu. Dámy a páni, v tejto globálnej kríze je táto dohoda jedinečným príkladom toho, ako vytvorením spoločnosti ako celku, ktorá preberá zodpovednosť, robíme dohody so zámerom pripraviť sa na budúcnosť a vybudovať silné Španielsko v Únii, ktorá zohráva čoraz dôležitejšiu úlohu.
<SPEAKER ID="316" NAME="Predsedajúca">
Týmto uzatváram tento bod rokovania.
