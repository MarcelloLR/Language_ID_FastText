<CHAPTER ID="003">
Príprava zasadnutia Európskej rady (28. - 29. októbra) - Prípravy samitu G20 (11. - 12. novembra) - Finančná, hospodárska a sociálna kríza: odporúčania týkajúce sa opatrení a iniciatív, ktoré treba prijať - Zlepšovanie rámca stability a hospodárskeho riadenia EÚ, najmä v eurozóne (rozprava) 
<SPEAKER ID="009" NAME="Predseda">
Ďalším bodom programu je spoločná rozprava na tieto témy:
<P>
vyhlásenia Rady a Komisie o prípravách samitu G20 (11. - 12. novembra),
<P>
vyhlásenia Rady a Komisie o príprave zasadnutia Európskej rady (28. - 29. októbra),
<P>
správa pani Berèsovej o finančnej, hospodárskej a sociálnej kríze: odporúčania týkajúce sa opatrení a iniciatív, ktoré treba prijať (správa v polovici obdobia), a
<P>
správa pána Feia o zlepšovaní rámca stability a hospodárskeho riadenia Únie, najmä v eurozóne.
<SPEAKER ID="010" NAME="Olivier Chastel" LANGUAGE="FR">
Vážený pán predseda, pán Barroso, pán komisár, dámy a páni, v mene Rady vám chcem poďakovať, pán predseda, za možnosť hovoriť o prípravných prácach na nasledujúce zasadnutie Európskej rady, ktoré prebiehajú v Rade.
<P>
Zasadnutie Európskej rady bude mať rušný program. Jeho ústredným bodom bude nepochybne hospodárske riadenie. Ako viete, pracovná skupina, ktorej predsedá pán Van Rompuy, sa stretla v pondelok a prijala svoju záverečnú správu.
<P>
Táto správa obsahuje dôležité a konkrétne odporúčania a návrhy, ktoré by nám mali umožniť urobiť kvalitatívny skok v oblasti európskeho hospodárskeho riadenia. Jej odporúčania sa snažia najmä zlepšiť fiškálnu disciplínu, rozšíriť hospodárske monitorovanie, rozvíjať a rozširovať koordináciu, posilniť rámec krízového riadenia a posilniť inštitúcie.
<P>
Všetky tieto odporúčania možno rýchlo zrealizovať prostredníctvom právnych predpisov. Prirodzene, dúfame, že Európska rada ich bude môcť podporiť, aby umožnila Komisii, Parlamentu a Rade dosiahnuť rýchly pokrok v týchto mimoriadne dôležitých záležitostiach. V každom prípade by to vyslalo pozitívny signál, pokiaľ ide o náš zámer podniknúť potrebné kroky na riešenie dôležitých hospodárskych problémov, ktoré sú pred nami.
<P>
Je pravda, že niektorí ľudia otvorili otázku hľadania iných možností, ktoré idú za hranicu týchto odporúčaní a za rámec zmlúv. Hovorím o otázkach, ako sú pozastavenie hlasovacích práv či zavedenie nových hlasovacích pravidiel, napríklad pravidla obrátenej väčšiny.
<P>
Toto jednoznačne nie sú ľahké otázky, či už po technickej, alebo politickej stránke. Bude sa o nich hovoriť na zasadnutí Európskej rady na budúci týždeň.
<P>
Ďalším dôležitým bodom programu zasadnutia Európskej rady je príprava samitu G20. Európska rada musí definovať pozíciu Únie na základe prípravných prác, ktoré včera vykonala Rada ECOFIN. Vo všeobecnosti je dôležité, aby samit G20 v Soule priniesol zintenzívnenie úsilia o realizáciu rámca vytvoreného na podporu silnejšieho, udržateľnejšieho a vyváženejšieho rastu. Konkrétne sa musíme zaoberať veľkou celosvetovou hospodárskou nerovnováhou, ktorá môže ohroziť rast.
<P>
Od roku 2008, keď sa začala kríza a boli prijaté opatrenia na jej riešenie - inými slovami, od dlhoočakávaného nárastu významu skupiny G20 -, sa veci radikálne zmenili. Dôvod je veľmi jednoduchý: rozsah. Samotný charakter mnohých rozhodnutí, ktoré majú priamy vplyv na našich spoluobčanov, sa v priebehu niekoľkých mesiacov zmenil z miestnej či vnútroštátnej úrovne na medzinárodnú úroveň. Globalizácia znamená, že teraz musíme v mnohých otázkach konať súbežne na európskej úrovni a na medzinárodnej úrovni.
<P>
Všetci vieme, že Európska únia potrebovala čas na dosiahnutie dohody o novej zmluve, ktorá mala posilniť aj úlohu Únie na medzinárodnej scéne. Trvalo nám podstatnú časť posledných 10 rokov, kým sme túto zmluvu vytvorili, ale až v priebehu posledných 10 mesiacov sme si uvedomili, aká je dôležitá.
<P>
Od svojho vzniku sa skupina G20 ukázala ako celkom úspešná, domnievam sa však, že tá najťažšia a najdôležitejšia skúška nás čaká v nasledujúcich niekoľkých týždňoch a mesiacoch, keď budeme musieť odolať vážnemu nebezpečenstvu, že stratíme tempo.
<P>
Európska únia momentálne pripravuje dve dôležité zasadnutia, obe v Kórei, pričom to prvé sa uskutoční o dva dni. Mám na mysli zasadnutie ministrov financií a guvernérov centrálnych bánk krajín G20 a tým druhým je samit G20 v polovici novembra.
<P>
Pokiaľ ide o samotnú podstatu, príspevok Únie k silnému, udržateľnému a vyváženému rastu je založený na: 1) diferencovaných plánoch na fiškálnu konsolidáciu zameraných na rast, 2) stratégii EÚ do roku 2020 pre štrukturálne reformy potrebné okrem iného na podporu vytvárania pracovných miest, 3) programe reformy finančného sektora a trhov a 4) posilnení hospodárskeho riadenia Únie. Čo sa týka tohto posledného bodu, na novembrovom samite by sme mohli predstaviť výsledky pracovnej skupiny, keď ich prijme Európska rada.
<P>
Dodal by som, že Európsku úniu veľmi zaujíma proces partnerského preskúmania v rámci G20. Ako Európania sme na takýto typ postupu zvyknutí a vieme, aký zaujímavý a užitočný môže byť. Je jasné, že každý musí zohrať svoju úlohu a ukázať skutočnú ochotu prispieť k rámcu pre rast.
<P>
Vojna proti protekcionizmu sa nevyhráva jednou bitkou, ale udržiavaním všeobecného stavu ostražitosti, a to dennodenne. Čo sa týka zvyšku, je takisto dôležité uskutočniť dlhodobú reformu Medzinárodného menového fondu, hoci práca technických orgánov, ako je Rada pre finančnú stabilitu, ktorej predsedá Mario Draghi, postupuje dobre a celková integrácia, najmä v niektorých oblastiach, ide podľa môjho názoru správnym smerom.
<P>
Európania sú pripravení plniť záväzky z minulosti, najmä tie z minulého roka z Pittsburghu, aby nový MMF lepšie odzrkadľoval novú medzinárodnú hospodársku realitu, v ktorej by rýchlo sa rozvíjajúce hospodárstva zohrávali významnejšiu úlohu a mali silnejší hlas. Dovoľte mi však jasne povedať, že nemožno od Európy očakávať, že všetky ústupky v tejto súvislosti urobí sama.
<P>
Prispieť musia všetky rozvinuté krajiny. Už sme dali najavo, o čom konkrétne sme ochotní rokovať, pokiaľ ide o zastúpenie, riadenie a rozdelenie hlasov. Domnievame sa, že toto je dobrý základ na dosiahnutie kompromisu. Nikto teda nemôže viniť Európu, ak sa v tejto veci nič nezmení.
<P>
V rámci Únie sme medzi sebou rokovali o tomto všetkom a o množstve kľúčových otázok a referenčných bodoch na zasadnutie ministrov financií G20, ktoré sa uskutoční tento týždeň. Urobili sme to preto, aby Európania nielen hovorili jedným hlasom, ale aby sa tiež sústredili na obranu a presadzovanie toho, čo predstavuje ich najdôležitejšie záujmy. Predsedníctvo a Komisia urobia všetko, čo je v ich silách, na obranu a podporu týchto záujmov vyplývajúcich z našej spoločnej pozície, ktorá je ovocím niekoľkomesačnej práce všetkých členských štátov.
<P>
Čo sa týka zmeny klímy, teoreticky nie je zámerom viesť podrobnú diskusiu na zasadnutí Európskej rady, pretože Rada pre životné prostredie už 14. októbra prijala veľmi rozsiahly text so závermi, ktoré predstavujú európske stanovisko. Je čoraz naliehavejšie dosiahnuť pokrok pri realizácii ambiciózneho systému boja proti zmene klímy po roku 2012 a v tejto súvislosti Európska únia aj naďalej obhajuje postupný prístup, ktorý vychádza z Kjótskeho protokolu a z výsledkov konferencie v Kodani a ktorý pripravuje cestu pre podrobný a právne záväzný globálny rámec, a to prostredníctvom zohľadňovania politických usmernení uvedených v záverečnom dokumente z Kodane.
<P>
Konferencia v Kankúne musí dosiahnuť vyvážený výsledok, ktorý bude reagovať na obavy jednotlivých strán a umožní nám stanoviť, aký pokrok sme doteraz dosiahli. Únia vyjadrila svoje stanovisko, že uprednostňuje jeden právne záväzný nástroj, ktorý by zahŕňal hlavné prvky Kjótskeho protokolu. Mohol by však byť základom uvažovania o druhom období záväzkov v rámci Kjótskeho protokolu za niekoľkých podmienok. Malo by sa to uskutočniť v rámci širšej dohody, pod ktorú by sa podpísali všetky veľké hospodárstva a ktorá by odzrkadľovala ambície a efektívnosť medzinárodnej činnosti a naplnila by naliehavú potrebu chrániť environmentálnu integritu.
<P>
Chcel by som stručne spomenúť prípravu pozície Európskej únie v súvislosti so samitmi so Spojenými štátmi, Ruskom a Ukrajinou. Bude to prvýkrát, kedy o prípravách samitov s kľúčovými partnermi Únie budú diskutovať vedúci predstavitelia štátov alebo vlád v súlade so závermi zasadnutia Európskej rady zo 16. septembra. Zámerom je, aby vedúci predstavitelia štátov alebo vlád otvorene diskutovali o hlavných problémoch vo vzťahu k našim partnerom. Nechcem predbiehať túto diskusiu, dovoľte mi však stručne sa vyjadriť ku kľúčovým otázkam blížiacich sa samitov.
<P>
Rozhodne bude dôležité, aby sa samit so Spojenými štátmi zameral na niekoľko kľúčových otázok. Vo všeobecnosti bude musieť znamenať posilnenie transatlantickej spolupráce, ktorá je zásadným prostriedkom na vytvorenie účinných riešení spoločných problémov, ktorým čelíme. Navyše deň po samite G20 bude samit Európa - Spojené štáty znamenať významnú príležitosť zohľadniť tieto výsledky a vytvoriť spoločný prístup k viacerým aktuálnym hospodárskym otázkam. Mali by sme sa tiež pokúsiť vytvoriť spoločný prístup k rýchlo sa rozvíjajúcim hospodárstvam.
<P>
Samit by tiež mal - aspoň v to dúfame - umožniť oživenie Transatlantickej hospodárskej rady, ktorá by sa mala zmeniť na hospodárske fórum, ktoré by sa venovalo témam ďaleko nad rámec čisto regulačných otázok. Rada by na základe posilneného mandátu mohla užitočným spôsobom skúmať spôsoby boja proti kríze a podpory rastu a zamestnanosti.
<P>
Máme tiež v pláne využiť samit na prípravu na Kankún, a, samozrejme, od našich amerických partnerov očakávame dôležitý pozitívny signál.
<P>
A nakoniec, na programe budú aj dôležité otázky zahraničnej politiky, hlavne pokiaľ ide o Sudán a Irán.
<P>
Čo sa týka samitu s Ukrajinou, na dnešné popoludnie je naplánovaná ďalšia rozprava s vysokou predstaviteľkou, takže mi odpustite, že dnes ráno k tejto téme viac nepoviem.
<P>
Na samite s Ruskom chce Európska únia vyjadriť plnú podporu partnerstvu pre modernizáciu, ktorá nám umožní posilniť našu spoluprácu vo všetkých oblastiach, najmä v kľúčových oblastiach, ako sú inovácie a energetika.
<P>
Pán predseda, pán Barroso, dámy a páni, toto sú hlavné body, o ktorých sa bude diskutovať na budúcotýždňovom zasadnutí Európskej rady: je to naozaj nabitý a dôležitý program.
<SPEAKER ID="011" NAME="José Manuel Barroso">
predseda Komisie. - Vážený pán predseda, dnes diskutujeme predovšetkým o otázkach, o ktorých sa bude hovoriť na budúci týždeň na zasadnutí Európskej rady. Zameriam sa na to, čo považujem za najdôležitejšie témy: sú to, samozrejme, hospodárske riadenie v Európskej únii, a čo sa týka vonkajších vzťahov, podľa môjho názoru rozhodujúce samity - okrem veľmi dôležitého samitu s USA a tiež samitu s Ruskom -, a to samit G20 v Soule a tiež konferencia v Kankúne o zmene klímy.
<P>
Reforma nášho hospodárskeho riadenia je základným kameňom našej udržateľnej obnovy a našej dôveryhodnosti. Preto už od začiatku týchto diskusií prijala Komisia veľmi ambiciózny prístup. Návrhy predložené Komisiou minulý mesiac sa snažia premeniť naliehavosť vyplývajúcu z krízy na ambicióznu právnu realitu. Zaoberajú sa kľúčovými otázkami, ako dať Európskej únii skutočnú moc v oblasti hospodárskej politiky prostredníctvom primeraného koordinovaného fiškálneho dohľadu a ako riešiť makroekonomickú nerovnováhu, teda, ako sme veľmi často hovorili, otázkami vytvorenia skutočnej hospodárskej únie v Európe.
<P>
Veľmi vítam pozornosť, ktorú tento Parlament venuje týmto návrhom. Rýchla dohoda v prvom čítaní by potvrdila, že Európska únia je odhodlaná uskutočniť svoju novú víziu. Mali by sme sa snažiť, aby tieto pravidlá začali platiť v polovici budúceho roka. Naliehavo preto vyzývam členské štáty, aby sa všetkými prostriedkami snažili o dosiahnutie týchto cieľov a naliehavo plnili tento program.
<P>
Už teraz sa nám podarilo dosiahnuť silnejší konsenzus v kľúčových oblastiach činnosti, keď sme posilnili Pakt stability a rastu a zaoberali sa makroekonomickou nerovnováhou, a to aj vďaka činnosti pracovnej skupiny pod vedením pána predsedu Hermana Van Rompuya.
<P>
Po ukončení všetkých diskusií a uskutočnení všetkých rozhodnutí by výsledkom tohto kombinovaného procesu mala byť vízia hospodárskeho riadenia, ktoré bude oveľa podrobnejšie, oveľa lepšie prispôsobené potrebe v prvom rade predchádzať problémom a oveľa pevnejšie založené na využívaní sankcií.
<P>
Vyjadrím sa však jasne. Celkový výsledok musí predstavovať skutočnú zmenu oproti súčasnej situácii. Musíme našim spoluobčanom ukázať, že Európska únia vyvodila vo všetkých ohľadoch z krízy dôsledky a poučila sa.
<P>
Stále ešte treba doriešiť niektoré ďalšie záležitosti. Jedným z problémov mimoriadneho významu je otázka, ako nahradiť súčasný krízový mechanizmus, na ktorom sme sa dohodli v máji a ktorý prestane platiť v roku 2013, mechanizmom trvalejšieho charakteru. Urobíme všetko pre to, aby sme v budúcnosti takýmto krízam predišli, ale urobíme tiež všetko pre to, aby sme boli na kritický vývoj lepšie pripravení ako naposledy. Pripravenosť a prítomnosť silného a trvalého krízového mechanizmu môžu v budúcnosti predísť takémuto vývoju.
<P>
Komisia si je dobre vedomá názorov vyjadrených členskými štátmi, ktoré sú za zmenu zmluvy, na ktorú je, ako všetci vieme, potrebná jednomyseľná zhoda všetkých členských štátov. V tejto fáze sa Komisia sústredí na podstatu. Tým myslíme vytvorenie trvalého mechanizmu, ktorý dokáže poskytnúť ochranu v kritických chvíľach, pričom sa minimalizuje morálny hazard a zaručí sa, že takýto nástroj sa použije len ako posledná možnosť v spoločnom záujme.
<P>
Ak a keď tieto plány zrealizujeme v plnej miere, výsledkom tejto práce bude to, čo potrebujeme: systém, ktorý poskytuje stimuly členským štátom, aby realizovali rozumné hospodárske a fiškálne politiky, a systém, ktorý poskytuje stimuly investorom, aby dodržiavali zásady zodpovedného požičiavania.
<P>
Celkovo som presvedčený, že sme na dobrej ceste. Z krízy sme sa poučili. Pre dobro svojich občanov Európska únia zavádza systém riadenia, ktorý bude v porovnaní so stavom pred krízou úplne nový, a teraz staviame tento systém na omnoho pevnejšie základy.
<P>
Naše výsledky v oblasti hospodárskeho riadenia, ale aj v súvislosti so stratégiou EÚ do roku 2020 a s finančnou reguláciou nám poskytnú dobrú platformu pre samit G20 v Soule. Tento samit prichádza v kritickej dobe. Bude to skutočná skúška, či skupina G20 dokáže poskytnúť koordináciu, ktorú svetové hospodárstvo potrebuje, prostredníctvom spoločných riešení na globálnej úrovni. Verím, že dokáže, a verím, že Európska únia bude hrať kľúčovú úlohu pri úspechu samitu v Soule.
<P>
Čo chceme v Soule dosiahnuť? Predovšetkým si musíme pripomenúť, že skupina G20 zohrala dôležitú úlohu pri riešení krízy. Dokázala to kolektívnou činnosťou, a keď sa teraz dostávame do novej fázy, musíme aj naďalej konať kolektívne a spolupracovať. To znamená prijať skutočnosť, že celosvetová nerovnováha sa týka všetkých a že všetky hlavné hospodárstva zohrávajú úlohu pri hľadaní riešenia. A áno, nemôžeme ignorovať realitu, že dôležitým faktorom sú tu výmenné kurzy.
<P>
Po druhé, musíme vidieť, že konajú aj medzinárodné finančné inštitúcie. Konkrétne reforma MMF sa mala uskutočniť už dávno. Potrebujeme, aby aj ostatní ukázali takú pružnosť, ako už ukázala Európska únia.
<P>
Po tretie, s podporou tohto Parlamentu sa nachádzame uprostred zásadnej reformy nášho finančného systému a chcem vám opäť poďakovať za to, že ste zdôrazňovali potrebu dosiahnuť to čo najskôr.
<P>
Toto tempo musíme udržať aj na samite G20. Pokrok bol dobrý, ale teraz sa musíme postarať o to, aby sa preniesol aj do realizácie.
<P>
Chcem, aby v tom zohrával svoju úlohu aj finančný sektor. Preto by sa Európska únia mala aj naďalej zasadzovať o daň z finančných transakcií na globálnej úrovni. Medzitým chce Komisia hľadať ďalšie spôsoby, ako zaistiť, aby finančný sektor spravodlivo prispieval na európskej úrovni, napríklad prostredníctvom dane z finančných aktivít.
<P>
Blížiaci sa samit G20 bude mať prvýkrát na programe aj tému rozvoja. Bude prijatý viacročný akčný plán, ktorý bude usmerňovať naše spoločné úsilie v tejto oblasti. Komisia od začiatku silno podporovala túto myšlienku spolu s kórejským predsedníctvom. Musíme ukázať, že program rastu skupiny G20 zahŕňa aj rozvojové krajiny a prináša im výhody. Zároveň chceme, aby sa aj rýchlo sa rozvíjajúce hospodárstva podieľali na medzinárodnom rozvojovom rámci, čo je v súlade s kľúčovými zásadami rozvojovej politiky a umožňuje to väčšiu koordináciu.
<P>
Keď som včera tu v Štrasburgu hovoril s generálnym tajomníkom OSN Pan Ki-munom, konkrétne spomenul tento bod a bol veľmi vďačný za podporu tohto programu zo strany Európskej únie.
<P>
A nakoniec, skupina G20 musí prevziať vedúcu úlohu, pokiaľ ide o presadzovanie obchodného programu. Naša dohoda s Kóreou nemá byť alternatívou k WTO, ale mala by inšpirovať našich partnerov, aby využili túto príležitosť a snažili sa o rýchle dokončenie kola rokovaní v Dauhe.
<P>
Chcem povedať aj pár slov o blížiacej sa veľmi dôležitej konferencii v Kankúne. Tu sa musíme aj naďalej sústreďovať na svoje ciele, byť ambiciózni z hľadiska Európy a tiež z hľadiska celého sveta. Musíme medzinárodný proces posunúť vpred. Nie je to ľahké. Vieme, že v prípade niektorých našich partnerov sa tempo zmeny skôr spomalilo ako zrýchlilo.
<P>
Nezabúdajme, že popritom zavádzame najkonkrétnejší a najúčinnejší systém znižovania emisií na svete. To je naša najsilnejšia karta a čím viac sa priblížime k realizácii nového systému obchodovania s emisiami, tým bude táto karta silnejšia. Máme dôveryhodnosť, akú nemá nikto iný, ktorá stojí na silnom konsenze medzi týmto Parlamentom, členskými štátmi a Komisiou v otázke toho, čo máme robiť.
<P>
Keď prídeme do Kankúnu, nenechajme sa rozptyľovať spormi o forme. Do procesu OSN by sme mali ísť plní sebadôvery a odhodlania. Kankúnom sa tento príbeh neskončí, nebude to konečný zlomový bod, ale môže to byť dôležitý krok na ceste. EÚ musí vyslať jasný a jednotný odkaz s cieľom posunúť rokovania dopredu. Mali by sme sa snažiť o súbor konkrétnych aktívnych opatrení, ktoré môžu do tohto procesu vniesť dôveru a posunúť nás bližšie k nášmu konečnému cieľu.
<P>
Preto som minulý týždeň napísal členom Európskej rady. Načrtol som pozíciu, ktorú považujem za vyváženú a realistickú, takú, ktorá nás bude aj naďalej poháňať ďalej bez vytvárania nerealistických očakávaní. Nastal čas, aby Európa prevzala vedúcu úlohu a určila, ako môže Kankún priniesť sériu dôležitých krokov vpred, aby splnila dôležité záväzky, ako napríklad okamžité financovanie, a predovšetkým dala jasne najavo, že sme aj naďalej príkladom.
<P>
Hospodárstvo Európskej únie bude v tomto roku rásť rýchlejšie, ako sa predtým predpovedalo, ale obnova ešte nie je úplne dokončená, takže, ako sme povedali už niekoľkokrát, nie je tu miesto pre samoľúbosť, najmä keď vidíme stále veľmi vysoké čísla nezamestnanosti.
<P>
Všetci vieme, že v uplynulých mesiacoch sme čelili skutočným problémom, ako je to veľmi jasne vyjadrené aj v správe pani Berèsovej, o ktorej teraz budete diskutovať. Vítam ambície a široký konsenzus v tomto Parlamente v súvislosti s týmito dôležitými otázkami, všetci však vieme, že toto je čas výrazného nárastu nezamestnanosti a škrtenia verejných výdavkov. Naši spoluobčania vyjadrujú obavy a my ich musíme zobrať do úvahy.
<P>
Takisto však vieme, že sme dokázali nájsť odpovede ako Európska únia. Predložili sme niekoľko dôležitých právnych predpisov o hospodárskom riadení. Prišli sme so stratégiou EÚ do roku 2020. To je, a to vám chcem pripomenúť, stratégia pre rast, pretože rast - inteligentný, začleňujúci, udržateľný rast - je odpoveďou. Tieto otázky odráža aj vynikajúca správa pána Feia.
<P>
Navrhli sme široké spektrum opatrení na reguláciu finančného trhu. Vítam dohodu zákonodarného orgánu o našich návrhoch o finančnom dohľade. Skutočnosť je taká, že ak by ste sa pred dvoma rokmi pozorovateľov spýtali, či je Európska únia pripravená mať európsky systém dohľadu, väčšina by povedala, že nie, že to nie je možné. Teraz sme dokázali, že to možné je.
<P>
Na pokrytie rôznych aspektov, ktorých sa to týka, používame holistický prístup. Dovoľte mi preto tiež upozorniť na dohodu, ktorú včera dosiahla Rada v súvislosti s návrhom Komisie o hedžových fondoch. Dúfam, že táto pozícia teraz bude viesť k úspešným rokovaniam v Európskom parlamente, aby Európska únia mohla konečne profitovať z tohto dlho očakávaného nariadenia a aby sme opäť aj v tejto veci zaujali v Soule vedúcu pozíciu.
<P>
Pokrok robíme aj v iných oblastiach, pretože sa musíme pozerať aj na reálnu ekonomiku. Chcem tiež zablahoželať tomuto Parlamentu k práci v prospech smernice o boji proti oneskoreným platbám v obchodných transakciách. Táto smernica poskytne veriteľom, vo väčšine prípadov malým a stredným podnikom, lepšiu ochranu, pričom bude rešpektovať zmluvnú slobodu. Verejné orgány budú musieť zaplatiť do 30 dní alebo zaplatiť úrokovú sadzbu 8 %. Viete, ako veľmi na toto nariadenie čakajú malé a stredné podniky, ktoré zostávajú najdôležitejším odvetvím nášho hospodárstva.
<P>
Naša práca sa ešte neskončila. Jednotlivé návrhy sa musia dotiahnuť do konca, ale už začínajú prinášať výsledky. Cieľom je dostať nás z krízy a cez fázu obnovy, opäť dosiahnuť miery rastu, ktoré vytvárajú zamestnanosť, a zaistiť, aby naše sociálne trhové hospodárstvo bolo v 21. storočí v dobrej kondícii. Ďakujem pekne za pozornosť.
<SPEAKER ID="013" NAME="Pervenche Berès">
spravodajkyňa. - (FR) Vážený pán predsedajúci, pán Chastel, pán Barroso, finančná, hospodárska a sociálna kríza, v ktorej sa svet nachádza už niekoľko rokov, bude na celom svete stáť 60 biliónov USD, čo zodpovedá jednému percentuálnemu bodu ročného rastu. Musíme s tým niečo urobiť. Jej výsledkom bude 11 % miera nezamestnanosti v našej Európskej únii na konci roka. Opäť sa prejavuje na pozadí novej menovej vojny spôsobenej rizikom recesie s dvojitým poklesom, ako hovoria naši ekonómovia.
<P>
Tvárou v tvár tejto situácii som v tomto Parlamente zaznamenala pocit, že je našou povinnosťou vyslať silný odkaz ostatným inštitúciám, Komisii a Rade, ktorý by hovoril, že musíme opäť spojiť sily okolo pridanej hodnoty európskeho projektu a že to, čo je v stávke, sa dá zhrnúť pár slovami: máme kolektívnu zodpovednosť a musíme realizovať stratégiu v rámci celej EÚ, ktorá nám v oblasti energetiky umožní byť silnými vo vnútri a tým aj navonok. Musíme sa spoľahnúť na vlastné sily a na to potrebujeme európsku úroveň.
<P>
Podľa nášho názoru však, pán Barroso, hospodárske riadenie nie je víziou. Je to prostriedok rozvíjania tejto stratégie a práve na základe tejto stratégie sa rozhodujeme, aké zdroje sú potrebné. Predovšetkým sú to finančné zdroje. Je tu úloha zosúladiť revíziu finančného výhľadu s týmto dôrazom na stratégiu pre európske energetické spoločenstvo. Je tu potreba zrealizovať návrh, ktorý odmietate: zdanenie finančných transakcií. Je tu potreba poskytnúť značný európsky úver na financovanie dlhodobých investícií. Je tu potreba obnoviť rovnováhu zdanenia v Európe s cieľom podporiť prácu a zamestnanosť namiesto kapitálu a šetrnosť k životnému prostrediu. Je tu potreba koordinovať rozpočty členských štátov s európskym projektom, aby sa úsilie zameriavalo tým istým smerom.
<P>
Pokiaľ ide o riadenie, navrhujeme vymenovať "pána Eura", aby sa zaistilo harmonické a vyvážené hospodárske riadenie. Takisto navrhujeme, aby sme sa nesústredili len na situáciu zadlžených krajín, ale vyvažovali to aj hodnotením krajín s nadbytkom. Okrem toho hovoríme, že v menovej únii by sa aj dlh mal riadiť spoločne a mali by sme byť schopní navrhnúť vzájomné emitovanie dlhu. Boli by sme radi, keby sa finančná reforma, na ktorej dosiahnutí tak usilovne pracujete, pán Barroso, zamerala na potreby Európanov a nielen na ciele finančnej stability. Chceme vidieť reformu finančných trhov takým spôsobom, ktorý by oživil pojmy etiky a morálnych hodnôt a ktorý by pomohol vytvárať pracovné miesta a dlhodobé investície.
<P>
Žiaden európsky projekt nemôže uspieť, ak ho nepodporia členské štáty. Jediný spôsob, ako môže Európska únia ukázať to najlepšie, čo dokáže, je dosiahnuť, aby to členské štáty chceli podporiť. Výsledkom diskusie, ktorá sa sústreďuje len na námahu, ktorú prináša ukladanie sankcií, nebude to, že Európania so svojimi členskými štátmi sa budú chcieť opäť podieľať na tomto projekte. Žiadame dôrazné kroky vychádzajúce z pridanej hodnoty európskeho projektu, aby sme dokázali dostať Európanov z tejto recesie a zaistiť, že v budúcnosti bude mať každý v Európe prácu, nebude žiť v chudobe a opäť bude môcť veriť európskemu projektu.
<P>
To je našou ambíciou. Dúfam, pán Barroso, že sa s ňou dokážete stotožniť a prijať mnohé z návrhov, ktoré tu predkladáme v mene celého tohto Parlamentu.
<P>
(potlesk)
<SPEAKER ID="014" NAME="Diogo Feio" LANGUAGE="PT">
Vážený pán predsedajúci, pán Barroso, pán Rehn, zvlášť vám by som chcel zablahoželať k pozitívnemu dialógu, ktorý sa uskutočnil medzi Parlamentom a Komisiou. Vážení predstavitelia Rady, na úvod by som chcel poďakovať všetkým, ktorí pracovali na tejto správe a umožnili jej vznik, najmä všetkým tieňovým spravodajcom, s ktorými som mal príležitosť vymieňať si názory a pracovať na dosiahnutí konsenzu. Proces hľadania konsenzu bol často náročný, pretože v Parlamente sú rôzne tendencie: od ľavice po pravicu, zástancovia väčšej suverenity alebo modernejšieho typu suverenity a zástancovia niektorých inštitúcií. Bolo vyjadrených veľmi veľa názorov, ale všetky s jedným cieľom: nájsť riešenia súčasnej krízy.
<P>
Kríza potvrdila, že Európa nereagovala včas a často nereagovala dobre. Kríza ukázala, že mnohé vlády v Európskej únii stále presadzovali politiku, ktorá nevychádzala zo skutočných faktov. Práve z tohto dôvodu sú potrebné riešenia a Európsky parlament musí predkladať tieto riešenia primeraným a pevným hlasom. Niektoré z týchto riešení budú krátkodobé, iné dlhodobé.
<P>
V podstate predkladáme osem odporúčaní. Predkladá sa myšlienka mnohostranného dohľadu nad makroekonomickým vývojom v Únii a v členských štátoch, aby sme rýchlejšie dosiahli ciele stratégie EÚ do roku 2020, dosiahli Európu rastu a posilnili pakt, ktorý sa týka stability, ale aj rastu.
<P>
Takisto predkladáme návrhy na posilnenie Paktu stability a rastu a veľmi podrobné preskúmanie toho, čo sa deje v súvislosti s dlhom, na rozšírenie hospodárskeho riadenia v eurozóne prostredníctvom Euroskupiny a na vytvorenie silného a dôveryhodného mechanizmu na predchádzanie nadmerným dlhom a na ich riešenie v eurozóne, čo môže zahŕňať zriadenie Európskeho menového fondu. Boli predložené aj návrhy na revíziu rozpočtových, finančných a fiškálnych nástrojov EÚ, na reguláciu finančného trhu a na dohľad s jasným makroekonomickým rozmerom a na zlepšenie spoľahlivosti štatistík EÚ.
<P>
A nakoniec je tu návrh na lepšie zastupovanie Únie v oblasti hospodárskych a menových záležitostí. Parlament vo všetkých týchto otázkach ukazuje alebo by mohol ukázať pevný postoj. Naším cieľom je lepšia inštitucionálna koordinácia medzi Európskym parlamentom a národnými parlamentmi. Môžeme prispieť k tomu, aby sme takýmto spôsobom boli schopní poskytnúť lepšie riešenia v prípade krízových situácií alebo ťažkostí v budúcnosti. Odteraz má Európa nástroje na lepšiu reakciu v oblasti hospodárstva, pričom Parlament k tomu výrazne prispel a bude to robiť aj naďalej.
<P>
V súčasnosti začíname legislatívnu rozpravu o šiestich návrhoch, ktoré predložila Komisia a na ktoré si, domnievam sa, Parlament zachová svoj vlastný názor. Práve z tohto dôvodu by som chcel vyjadriť prekvapenie, že v nedávnom dokumente Rady, ktorý bol predložený len včera, nebola žiadna zmienka o pozícii Parlamentu a o dialógu medzi týmto Parlamentom a Radou.
<P>
Na záver by som však chcel povedať jednu vec: Európsky parlament má svoje vlastné pozície bez ohľadu na rozdiely medzi nami. Cieľom Európskeho parlamentu je silná Európa a lepšie hospodárske riadenie s rýchlejším rastom a väčšou prosperitou.
<SPEAKER ID="015" NAME="Marta Andreasen">
spravodajkyňa Výboru pre rozpočet požiadaného o stanovisko. - Vážený pán predsedajúci, vo svojom stanovisku k správe pána Feia o rámci stability a riadenia som zdôraznila tri body.
<P>
Prvým bola potreba brať vážne otázku sankcií pre členské štáty, ktoré porušia Pakt stability a rastu. Len pred pár dňami sa francúzsky premiér a nemecká kancelárka dokonca dohodli na zmene zmluvy, aby umožnili prísnejšie sankcie voči krajinám, ktoré ohrozujú stabilitu eura. Zdôraznila som aj potrebu vytvoriť priority v rámci rozpočtu v prípade, že bude potrebné zachrániť nejaký členský štát. A nakoniec som upozornila na potrebu vyhodnotiť vplyv na úverový rating Európskej únie, pretože fungoval ako záruka európskeho finančného stabilizačného mechanizmu.
<P>
Príslušné odseky boli zmenené a doplnené a už nie sú súčasťou môjho stanoviska. Za týchto okolností som nútená svoje stanovisko odvolať.
<SPEAKER ID="016" NAME="David Casa" LANGUAGE="MT">
Európska únia bola nepochybne príkladom tým, ako sa rozhodla postupovať v otázke opatrení na reguláciu a dohľad. To sa premieta do nového balíka opatrení v oblasti dohľadu, ktorý umožňuje včas identifikovať niektoré systémové riziká.
<P>
Naopak, čo sa týka koncepcie hospodárskeho riadenia, nikto nemôže poprieť, že je pred nami ešte dlhá cesta. Každý členský štát, ktorý ignoruje svoje povinnosti a zodpovednosť, najmä pokiaľ ide o Pakt stability a rastu, vytvára vážne problémy pre ostatné členské štáty. Preto sme povinní urobiť všetko, čo je v našich silách, na presadzovanie seriózneho dodržiavania pravidiel, na ktorých sme sa dohodli s cieľom zaručiť stabilitu v členských štátoch, a to finančnú i fyzickú.
<P>
Som veľmi spokojný s odporúčaniami v rámci stanoviska, ktoré som predložil Výboru pre zamestnanosť, a teší ma, že boli zohľadnené. Som presvedčený, že táto správa je dôkazom potreby lepšieho dohľadu nad zamestnanosťou v Európskej únii a posilnenia Výboru pre zamestnanosť.
<SPEAKER ID="017" NAME="António Fernando Correia De Campos" LANGUAGE="PT">
Vážený pán predsedajúci, dámy a páni, všetci si uvedomujeme, že monitorovanie krátkodobých a dlhodobých makroekonomických ukazovateľov v Európskej únii zlyhalo, a to nielen pokiaľ ide o rozpočtové rámce a akumulovaný národný dlh. Kríza ešte viac zintenzívnila potrebu posilniť jednotný trh, ako vyplýva z návrhov pána Montiho a pána Grecha. Rozhodujúce je rozvinúť elektronický a nadnárodný obchod, zjednodušiť internetové platobné postupy, štandardizovať produkty a služby a harmonizovať fiškálne nástroje ako spôsob posilnenia dôvery spotrebiteľov a naštartovania hospodárstva.
<P>
Únia sa musí dostať s krízy spôsobom, ktorý je udržateľný, zaručí výrazný rast a zodpovedné rozpočty, ale aj dosiahnutie cieľov zamestnanosti. Malo by byť povinné, aby súčasťou systému dohľadu boli ukazovatele ako miera nezamestnanosti a miera zamestnanosti populácie v produktívnom veku.
<P>
Nesmie sa zabudnúť ani na ukazovatele, ktoré budú merať pokrok stratégie EÚ do roku 2020. Štúdia uskutočniteľnosti týkajúca sa vydávania spoločných eurodlhopisov by mohla byť príležitosťou podrobnejšie preskúmať finančné nástroje na ochranu proti špekuláciám a zaviesť ich do praxe.
<P>
Boli by sme radi, keby toto bolo viac než len štúdia. Vytvorenie Európskeho menového fondu si zaslúži našu podporu a nepovažujeme ho len za disciplinárny nástroj, ale predovšetkým za prostriedok na obmedzenie špekulatívnych manipulácií na trhoch so štátnymi dlhopismi. Naša spolupráca so spravodajcom pán Feiom bola prospešná a umožnila vytvoriť text, ktorý je podrobný, vyvážený a bohatý.
<SPEAKER ID="018" NAME="Martin Schulz" LANGUAGE="DE">
Vážený pán predsedajúci, keď sa pozriete na zoznam rečníkov, uvidíte, že nasledujúcim rečníkom je môj kolega pán Jáuregui Atondo. Predtým, ako sa ujme slova, dovoľte mi ako predsedovi našej skupiny informovať Parlament o tom, že dnes ráno bol pán Jáuregui Atondo menovaný španielskou vládou za ministra do predsedníctva. Určite si dokážete predstaviť, že pre našu skupinu je to veľká pocta. Srdečne mu blahoželám.
<P>
(potlesk)
<SPEAKER ID="019" NAME="Ramón Jáuregui Atondo" LANGUAGE="ES">
Vážený pán predsedajúci, chcel by som veľmi pekne poďakovať svojmu priateľovi pánovi Schulzovi. Mám len jednu minútu na to, aby som vám povedal, že som presvedčený, že v priebehu uplynulých niekoľkých mesiacov urobila Európa úžasný pokrok, pokiaľ ide o hospodárske riadenie.
<P>
Samit medzi Francúzskom a Nemeckom predvčerom napodiv otvoril dvere aj novej nádeji: možnosti revízie našich rámcov a zmlúv o hospodárskom riadení.
<P>
Viem, že táto otázka členské štáty trocha vystrašila. Domnievam sa však, že ako proeurópania vieme, že ak chceme dosiahnuť hospodárske riadenie, ktoré musíme vybudovať, budeme pravdepodobne potrebovať reformy, na ktorých sa budeme musieť dohodnúť.
<P>
Som však úprimne presvedčený, že táto dohoda medzi Francúzskom a Nemeckom otvára príležitosť pre správu pána Feia, ktorú budeme prijímať neskôr - ako navrhol Výbor pre ústavné veci -, zvážiť potrebu prispôsobiť náš ústavný rámec riadeniu, ktoré nebude len paktom stability. Toto je rozsiahle riadenie s cieľom spojiť hospodárstva takým spôsobom, aby boli konkurencieschopné, vytvárali pracovné miesta a viedli k prerozdeľovaniu, o ktoré sme sa ako sociálni demokrati vždy snažili.
<P>
(potlesk)
<SPEAKER ID="020" NAME="Joseph Daul" LANGUAGE="FR">
Vážený pán predsedajúci, dámy a páni, spoločnou črtou zasadnutí Európskej rady a skupiny G20 je potreba vykonať potrebné úpravy po finančnej kríze.
<P>
Pre Európsku úniu tieto úpravy spočívajú v urobení poriadku s jednotlivými vnútroštátnymi i európskymi verejnými financiami a v ochrane našej meny eura prostredníctvom jeho vnútornej konsolidácie a obrany jeho hodnoty proti ostatným hlavným menám. Na zasadnutí Európskej rady budú dominovať diskusie o hospodárskom a finančnom riadení Európy. Poslanecký klub Európskej ľudovej strany (kresťanských demokratov) víta počiatočný smer, ktorým sa vydala pracovná skupina pána Van Rompuya vrátane plánov na systém sankcií voči členským štátom, ktoré nedodržiavajú kritériá Paktu stability a rastu.
<P>
Ešte však treba urobiť veľa práce a viac využívať metódu Spoločenstva a menej medzivládnu metódu. Vítam prácu, ktorú Komisia v tejto súvislosti vykonala. Chcem požiadať Radu, aby nezabúdala, že tento Parlament je teraz spoločným zákonodarcom a bude hrať plnohodnotnú úlohu pri definovaní nastávajúcich reforiem. Čím viac sa Parlament bude v počiatočných štádiách zapájať, tým väčšiu máme šancu dosiahnuť uspokojivý a včasný výsledok. Vyzývam pána predsedu Van Rompuya, aby tomuto odkazu venoval pozornosť.
<P>
Dámy a páni, Európa musí nechať zaznieť svoj hlas v diskusii o pomere hodnôt mien a Európska rada musí na budúci týždeň, teda pred samitom G20 v Soule, definovať našu pozíciu k tejto téme. Európa sa musí spojiť so svojimi partnermi, najmä so Spojenými štátmi, a pripomenúť rýchlo sa rozvíjajúcim krajinám ich povinnosti. Menový damping a sociálne dôsledky, ktoré prináša, už nesmie byť povolený.
<P>
Na samite v Soule sa bude rokovať o troch hlavných témach: samozrejme, o reforme medzinárodného menového systému, ale aj o stabilite komodít - najmä potravín a energie - a celosvetovom riadení. V každej z týchto tém má Európa odkaz, ktorý chce odovzdať, ale tento odkaz bude dôveryhodný len vtedy, keď zavedieme účinné vnútorné nástroje na riadenie a správu našich verejných financií platné v celom Spoločenstve.
<P>
Dámy a páni, nebudeme schopní ovplyvňovať celosvetové riadenie a nebudeme mať skutočné miesto na medzinárodnom fóre, ak nedokážeme uskutočniť často nepopulárnu očistu našich financií a ak sa nebudeme držať našich priorít boja proti zmene klímy a rozvojovej politiky.
<P>
(potlesk)
<SPEAKER ID="021" NAME="Martin Schulz">
v mene skupiny S&D. - (DE) Vážený pán predsedajúci, chcel by som odcitovať úryvok z vyhlásenia vedúcich predstaviteľov štátov alebo vlád zo samitu G20 v Pittsburghu, ktorý sa uskutočnil 24. - 25. septembra 2009, teda pred rokom. Vedúci predstavitelia vlád sa na tomto samite zaviazali k nasledujúcim krokom: "Vytvoriť rámec, ktorý stanovuje politiky a spôsob spoločného postupu s cieľom dosiahnuť silný, udržateľný a vyvážený celosvetový rast. Potrebujeme trvalú obnovu, ktorá vytvorí kvalitné pracovné miesta, ktoré naši ľudia potrebujú." Skvelé! Predpokladám, že podobný text sa znova napíše aj tento rok na nasledujúcom samite a tiež na všetkých ostatných samitoch. To ma vedie k otázke, čo sa medzitým urobilo pre to, aby sa dosiahol silný, udržateľný a vyvážený celosvetový rast, ktorý vytvorí pracovné miesta, ktoré naši ľudia potrebujú. Opis je správny, ale na európskej úrovni - v Európskej rade - sa vytvára filozofia, podľa ktorej sú jednostranné škrty vo verejných službách prostredníctvom znižovania rozpočtu zázračným liekom na stabilizáciu nášho kontinentu, namiesto toho, aby sa zobrala do úvahy skutočnosť, že investície stimulujúce rast sú základným predpokladom vytvárania väčšieho množstva pracovných príležitostí a prostredníctvom rýchlejšieho hospodárskeho rastu aj zvyšovania štátnych príjmov - čo je naliehavo potrebné na konsolidáciu štátnych rozpočtov a umožnenie štátom vykonávať ich povinnosti. V Európe vidíme, že v dôsledku viac-menej čiernobieleho manichejského procesu, v rámci ktorého sú všetky výdavky zlé a všetky škrty dobré, sme sa dostali do situácie, v ktorej sa krajiny najviac postihnuté krízou - Írsko a Grécko - nachádzajú v recesii alebo majú nulový rast. V praxi tak dochádza k presnému opaku toho, čo je tu opísané ako cieľ. To je dramatický vývoj. Je o to dramatickejší, že voči tým, ktorí boli zdrojom krízy, ktorí spôsobili krízu - finančný sektor, tí, ktorí špekulovali s divokou ľahostajnosťou -, nebola vyvodená zodpovednosť tým, že by museli prispieť do štátnych príjmov prostredníctvom opatrení, ako je daň z finančných transakcií. Možno to malo svojich zástancov na európskej úrovni, ale dokonca ešte vtedy, keď to niektorí zastávali, sa to nakoniec odsunulo bokom, pretože, ako sa hovorilo, v skupine G20 by sme to nikdy nepresadili. Samozrejme, že by sme to nepresadili v skupine G20, keď to najskôr ani neskúsime na európskej úrovni.
<P>
Toto je nespravodlivosť, ktorá je mimoriadne dramatická, pretože nedostatok aktivity zo strany vedúcich predstaviteľov štátov alebo vlád - skutočnosť, že nás vedú nesprávnym smerom sociálnej nerovnováhy - sa neustále posilňuje. Ľudia, ktorí sa búria v uliciach, majú pravdu, že proti sociálnej nerovnováhe v Európe sa nebojuje, ale, naopak, sa ešte viac posilňuje chybnými politikami. Úlohou tohto Parlamentu je povedať to nahlas a vytvoriť stratégie proti tomuto trendu. Preto trváme na dani z finančných transakcií. Správa pani Berèsovej a správa mojej kolegyne pani Podimatovej nám ukážu, či je tento Parlament pripravený povedať, že vieme, že to nebude ľahké, ale trváme na tom, aby Európska únia začala vyberať dane od finančného sektora na nadnárodnej úrovni, ak sa to nedá urobiť na vnútroštátnej úrovni.
<P>
Je tu aj ďalší znepokojujúci vývoj. To, čo sa stalo v Deauville medzi pánom Sarkozym a pani Merkelovou, stavia medzinárodnú štruktúru Európskej únie na hlavu. Pýtam sa sám seba, kedy pán Van Rompuy vyvodí náležité závery. Bol požiadaný, aby so svojou pracovnou skupinou pracoval na príprave potrebných reforiem - to mala byť naozaj vaša úloha, takže bolo trocha drzé požiadať o to pána Van Rompuya -, ale aby tomu bola nasadená koruna, tento úbohý muž na tom pracuje v tajnosti, a kým vôbec môže čokoľvek prezentovať, náš rozkošný pár z Deauville sem vtancuje a oznámi: "Už sme o všetkom rozhodli." To, čo urobili Nicolas a Angela - tento samozvaný francúzsko-nemecký riadiaci výbor -, je útokom na inštitúcie Európskej únie.
<P>
(potlesk)
<P>
Keby som bol pán Van Rompuy, povedal by som im, kam si svoju prácu môžu strčiť. Nemôžete byť donekonečna handrou a znášať takéto zaobchádzanie. Je tu však ešte jedna vec: ak by sa náš milý pár pozrel z Deauville cez kanál, uvidel by biele útesy britského pobrežia, kde je potrebné referendum na to, aby mohli novelizovať zmluvu - ak sa teda dá veriť pánovi Cameronovi. Naozaj si niekto myslí, že pán Cameron by prijal novelizáciu bez zapracovania ďalších bŕzd do zmluvy, ktoré by obmedzili účinnosť európskeho práva? Tým by sa naozaj otvorila Pandorina skrinka. Dúfam, že náš milý pár sa nezačne hádzať o zem.
<P>
Opakujem preto, že Európa je vedená nesprávnym smerom, a to inštitucionálne i hodnotovo.
<SPEAKER ID="022" NAME="Guy Verhofstadt">
v mene skupiny ALDE. - Vážený pán predsedajúci, možno by som mohol začať tam, kde pán Schulz skončil. Možno by sme mohli požiadať o zvolanie konventu, ak chcú zmeniť zmluvu. Za normálnych okolností musíme požiadať o konvent. To je prvá vec, ktorú treba urobiť, ale myslím si, že veci ešte nepokročili tak ďaleko. Teraz naliehavo potrebujeme dosiahnuť dohodu o hospodárskom riadení a o posilnení Paktu stability a rastu v Európskej rade.
<P>
Uplynul už takmer rok od začiatku gréckej dlhovej krízy. Začala sa v decembri 2009 a teraz nastal čas, aby sme v tejto veci dospeli k záveru, k dohode. V súčasnosti sú v podstate predložené tri návrhy. Ujasnime si to. Dostali sme návrh od Komisie, návrh od pracovnej skupiny a včera aj návrh v rámci takzvanej "dohody z Deauville". To je tretí predložený návrh. A myslím si, že je dobré, že tento Parlament analyzuje rozdiely medzi týmito troma návrhmi, aby sa rozhodol, či sú vhodné.
<P>
Komisia pred niekoľkými týždňami predložila podľa môjho názoru dobré, odvážne a koherentné návrhy. Návrhy pracovnej skupiny sa od nich líšia tým, že hovoria, že Rada by mala konať na základe odporúčaní a nie návrhov Komisie. To je veľký rozdiel, pretože odporúčania možno zmeniť a návrhy Komisie nie. Navyše návrh pracovnej skupiny obsahuje dlhší postup analýzy, čím sa takisto odlišuje od návrhu Komisie.
<P>
Musíme však povedať, že návrh pracovnej skupiny zachováva poloautomatický charakter sankcií, ako aj pravidlo obrátenej väčšiny, ktoré navrhla Komisia.
<P>
Od včera máme aj tretí návrh, "dohodu z Deauville". Musím povedať, že dohoda medzi Francúzskom a Nemeckom môže byť z hľadiska práce Rady často užitočná, ale tentoraz to tak nie je. To je preto, že francúzsko-nemecký návrh z Deauville sa jednoducho spolieha na zachovanie starého systému hlasovania kvalifikovanou väčšinou v Rade, takže namiesto toho, aby bolo potrebné dosiahnuť väčšinu na zablokovanie automatických sankcií Komisie, ich návrh vyžaduje takúto väčšinu na iniciovanie takýchto sankcií navrhnutých Komisiou. Myslím si, že je to obrovský rozdiel, pretože poloautomatický charakter sankcií v návrhu Komisie nie je súčasťou návrhu z Deauville.
<P>
Neviem, či poznáte Deauville, ale okrem pláže a niekoľkých pekných hotelov je tam aj kasíno. Preto by sme možno nemali hovoriť o dohode z Deauville, ale skôr o francúzsko-nemeckom kasínovom kompromise, pretože presne takýto kasínový kompromis to je. Podľa tohto návrhu sa môžu členské štáty pohrávať s eurom a s eurozónou.
<P>
Ak máte dostatočnú podporu v Rade, môžete to urobiť, môžete urobiť presne to, čo urobilo Grécko. Ak máte dostatočnú podporu v Rade, urobte to. Faites vos jeux! Môžete to urobiť.
<P>
Prvá časť dohody z Deauville jednoducho oslabuje nielen návrh pracovnej skupiny, ale predovšetkým balík Komisie. Považujem to za absolútne nepochopiteľné, rozhodne zo strany Nemecka. Celé mesiace žiadali o odvážnejšie sankcie a včera urobili presný opak. Má to za následok oslabenie odvážnych návrhov Komisie. A prichádza to presne v čase, keď pán Trichet, prezident Európskej centrálnej banky, žiada o odvážnejšie riešenia, o odvážnejšie návrhy, dokonca ešte odvážnejšie ako pôvodné návrhy Komisie.
<P>
Mojím záverom je, že tento Parlament má jednu misiu: odvrátiť dohodu z Deauville alebo kasínový kompromis. Držme sa dobrých návrhov Komisie a splňme našu nevyhnutnú legislatívnu úlohu.
<SPEAKER ID="023" NAME="Daniel Cohn-Bendit" LANGUAGE="FR">
Vážený pán predsedajúci, pán Chastel, pán Barroso, dámy a páni, pán Verhofstadt sa dnes veľmi unavil. To, čo hovoril, je však dôležité, podobne ako prejav pána Schulza. Aj ja vám predstavím svoj názor.
<P>
Poznáte všetci film "Jules a Jim"? Vystupuje v ňom jedna žena - pani Merkelová. A vieme, kto je Jules - je to pán Sarkozy. Problémom je, kto je Jim. Je to pán Cameron alebo pán Barroso? To je dilema pre Komisiu.
<P>
Myslím si, že Parlament a Komisia teraz musia medzi sebou hovoriť otvorene, pretože politika Rady - pán Verhofstadt má v tomto pravdu - a jej francúzsko-nemeckého predstavenstva je namierená proti Európskej únii. Ich politika neodzrkadľuje podstatu EÚ a našou úlohou dnes je preklenúť rozdiely, ktoré nás stavajú proti sebe - pán Daul má v tejto veci pravdu -, a zachrániť Európsku úniu a metódu Spoločenstva. Ak to chceme dosiahnuť, Komisia, tento Parlament a my všetci musíme pochopiť, že táto hra nebude mať víťazov, ak nenájdeme spoločný prístup medzi Komisiou a Parlamentom, Parlamentom a Komisiou.
<P>
Pán Barroso, verím vám, keď hovoríte, že chcete daň z finančných transakcií alebo z finančných aktivít. To nie je problém. Problém je to, ako to v skutočnosti urobíme. Nestačí len povedať "chcem". Môj štvorročný syn hovorí "chcem". Problémom je prísť na to, ako dosiahnuť náš cieľ, a myslím si, že Komisia by nemala žiadať o ďalšiu štúdiu, ako to včera urobila Rada pre životné prostredie, aby zistila, či je zhoršovanie klímy naozaj také zlé, že by sme mali zintenzívniť znižovanie CO2 v Európe - hoci je úplne smiešne žiadať o novú štúdiu. Nie. Čo by Európe priniesla veľká štúdia o finančných transakciách a čo by priniesla daň z týchto transakcií? Daň z finančných transakcií vo výške 0,01 % by priniesla 80 miliárd EUR. Ak odložíte 30 miliárd EUR na zníženie príspevkov jednotlivých krajín, čiže na zníženie ich rozpočtov, zostane vám 50 miliárd EUR navyše pre rozpočet EÚ. 120 miliárd EUR mínus 30 miliárd EUR je 90 miliárd, plus 50 je 140 miliárd. Takže je možné zrealizovať európske politiky, ktoré v procese po Lisabone musíme zrealizovať, a víťazmi budú členské štáty i Európa. Predpokladom toho však je existencia európskej vízie.
<P>
Po druhé, pán Barroso, k deficitom: podľa môjho názoru sú deficity a deficity. Je to ako s cholesterolom: existuje pozitívny marker a negatívny marker. Deficit, ktorý investuje, a teda dáva krajine alebo Európe vyhliadky, nie je negatívnou vecou. Ak budeme investovať, ako sme to robili predtým, do odvetví minulosti, ktoré nie sú produktívne - hovorím o uhlí -, budú to investície do niečoho, čo peniaze len požiera, pretože je to zbytočné, a teda tým stratíme. Ak však budeme investovať do energií budúcnosti a do výroby budúcnosti, získame.
<P>
Preto musíme, a žiadam to aj od liberálov, nielen neustále hovoriť o stabilite, ale aj rozlišovať medzi tým, čo by sme mali robiť, a tým, čo by sme už nemali robiť. Nielen jednoducho hovoriť o deficite, ale aj povedať, že toto je produktívne alebo toto nie je produktívne. Ak sa dohodneme, hoci to bude náročné, ak sa nám podarí dosiahnuť dohodu, budeme v pozícii postaviť sa proti neustálym manipuláciám Rady.
<P>
Problémom dnes je to, že mnohé vlády chcú obmedziť aspekt európskej politiky, kým našou úlohou je brániť a rozširovať aspekt európskej politiky, pretože bez neho nebudeme schopní sa z tohto dostať.
<P>
Ako vidíte, pán Barroso, máme spoločný záujem, ale musíme ho dotiahnuť do konca. Nemali by ste tlačiť na Parlament, ale na Európsku radu.
<SPEAKER ID="024" NAME="Predsedajúci">
Určite oceňujete, že som veľmi pružný, pokiaľ ide o dodržiavanie časového limitu, čiastočne preto, že všetky prejavy sú veľmi sympatické a veľmi silné - MMF, kasína a cholesterol - to všetko je skvelým palivom pre túto diskusiu.
<SPEAKER ID="025" NAME="Michał Tomasz Kamiński" LANGUAGE="PL">
Všetci sme počas dnešných rozpráv použili rôzne anekdoty, čo mi tiež pripomenulo jednu historickú asociáciu. Počas 18 rokov svojho života som žil v krajine reálneho socializmu, kde sa na jednom zjazde strany za druhým stanovovali nové hospodárske ciele a občanom našej krajiny - a to isté platí aj pre ostatné krajiny reálneho socializmu - tieto zjazdy strany hovorili, že veci sa zlepšia a ako by sa mali zlepšiť. Okrem toho v tom čase v našej krajine existovalo ministerstvo tuzemského obchodu, hoci žiadny tuzemský obchod nebol.
<P>
Keď počúvam niektoré dnešné prejavy, mám dojem, že návrh, ktorý sme počuli od Európskej komisie, sa snaží obnoviť prioritu hospodárskeho uvažovania nad politickým. Nad tým politickým uvažovaním, ktoré by potlačilo akékoľvek rozumné hospodárske kroky, pretože dnes politici na vnútroštátnej úrovni a, ako sme počuli, z populistických pohnútok radi ukazujú prstom na Európu. Hovoria, že musíme Európu obmedziť a že Európa nie je riešením, pretože to ich do určitej miery stavia mimo zodpovednosť v očiach voličov. Ak nezavedieme niečo, čo donúti krajiny uvedomiť si, že ak budú vykonávať hospodársky iracionálne politiky, bude to mať kruté následky, nedostaneme sa nikam. Potrebujeme však aj solidaritu. Vo francúzsko-nemeckom návrhu vidím skutočné nebezpečenstvo, že skončíme v situácii, keď silnejšie krajiny budú mať väčší manévrovací priestor a Grécko nebude schopné prekročiť určité limity. Grécko bude musieť obmedziť výdavky, ale pokiaľ ide o silnejšie krajiny, tie budú na tom lepšie a zrazu zistíme, že môžu porušovať tieto pravidlá z politických dôvodov. Chcem povedať toto: potrebujeme európsku solidaritu, a preto potrebujeme európsku solidaritu.
<P>
Na záver chcem povedať, pán predseda, že viem, že vy túto európsku solidaritu bránite. Posledné rozhodnutie Európskej komisie o dohode o plyne medzi Poľskom a Ruskom - za ktoré vám chcem poďakovať - je dobrým príkladom toho, že aspekt Spoločenstva funguje a funguje v záujme krajín, ako je Poľsko. Chcel by som ešte raz zopakovať, pán predseda, že realitu nemôžeme nechať zmiznúť čarovným prútikom. Ak sa dostaneme do bodu, keď politické riešenia s dávkou populizmu, ktorý dnes existuje v niektorých častiach Európy, prevážia nad hospodárskym uvažovaním, potom vaše ambiciózne plány na posilnenie trhu - ktoré považujem za veľmi dobré plány (veta nebola dokončená). Som si istý, že ako poslanci Európskeho parlamentu sme si dobre vedomí toho, ako ďaleko ešte stále máme od spoločného trhu: stačí sa len pozrieť na účty za roamingové volania z mobilných telefónov, ktoré každý mesiac dostávame. Ak máme spoločný európsky trh, ale stále musíme platiť účty za roaming, veľmi jasne to ukazuje, že nás čaká ešte dlhá cesta, kým dosiahneme náš cieľ hospodárskej integrácie.
<SPEAKER ID="026" NAME="Patrick Le Hyaric" LANGUAGE="FR">
Vážený pán predsedajúci, pán Chastel, pán Barroso, ak som vás správne pochopil, pán Barroso, vychádzame z úplne opačných analýz, pretože ste povedali, že hospodárska kríza je za nami, zatiaľ čo naša skupina, Konfederatívna skupina Európskej zjednotenej ľavice - Nordická zelená ľavica, sa domnieva, že sa zhoršuje. S cieľom vyriešiť krízu odporúčate úsporné opatrenia v rámci Paktu stability a rastu a teraz aj posilnenie sankcií. Myslím si, že by sme mali robiť opak: zvýšiť mzdy pracujúcich, vytvoriť nový fiškálny prístup na ich podporu a zaviesť daň z finančných transakcií, zlepšiť sociálny blahobyt, chrániť verejné služby a vytvoriť odvážnu politiku zamestnanosti.
<P>
Bohužiaľ, obávam sa, že vaša stratégia môže dostať Európsku úniu do veľkých ťažkostí. Nevšimli ste si silu protestov ľudí v celej Európskej únii? Včera to bol už šiesty deň, čo milióny ľudí pochodujú celým Francúzskom s podporou 70 % obyvateľstva. Neuvedomujete si nebezpečenstvo, ktoré nás dnes ohrozuje? Európska myšlienka, pretože vychádza z hospodárskej súťaže a politiky úplne voľného obchodu, priamo koliduje s peniazmi v týchto hospodárskych vojnách a teraz aj v týchto menových vojnách. Prečo nehľadáme nový systém: fond ľudského a sociálneho rozvoja namiesto Paktu stability a rastu v spojení s Európskou centrálnou bankou, ktorá by mala byť schopná refinancovať dlhy členských štátov a národné banky prostredníctvom vytvárania peňazí pri úrokových sadzbách, ktoré by boli výhodné z hľadiska sociálnych kritérií?
<P>
Vidím to tak, že Európska únia musí prevziať iniciatívu pri vytváraní nového celosvetového menového poriadku, pričom treba začať prijatím čínskeho návrhu na spoločnú medzinárodnú obchodnú menu. Prečo Európa, podobne ako Thajsko a Brazília, nezačne zavedením dane z cudzej meny, aby sa uvoľnilo menové napätie?
<P>
Vážený pán predseda Komisie, predstavitelia Rady, myslím si, že nastal čas, aby sme sa zamysleli nad novými iniciatívami a počúvali našich ľudí.
<SPEAKER ID="027" NAME="Nigel Farage">
v mene skupiny EFD. - Vážený pán predsedajúci, nuž, pán predseda Barroso, evidentne napínate svaly s využitím právomocí získaných Lisabonskou zmluvou, ktorú ste pretlačili pomocou nezákonných prostriedkov. Teraz na svetovom fóre aj v rámci EÚ robíte všetko pre to, aby ste nadobudli všetky charakteristiky štátnosti.
<P>
Nič iné to nemôže potvrdzovať jednoznačnejšie, ako váš nedávny návrh na zavedenie priameho zdanenia ľudí tohto kontinentu európskymi inštitúciami.
<P>
V minulosti tu bolo veľmi úspešné hnutie za nezávislosť, ktoré organizovalo kampaň so sloganom "žiadne zdanenie bez zastúpenia", a vy rozhodne nie ste zástupcom. Nehlasovali sme za vás a nemôžeme vás odvolať, takže si myslím, že s touto priamou daňou ste naozaj urobili chybu.
<P>
A akým drahým klubom sa to stáva. Len pred dvoma rokmi bol čistý príspevok Británie 3 miliardy GBP ročne. Tento rok je to 6 miliárd GBP. Na budúci rok to bude 8 miliárd GBP. Ďalší rok to má byť 10 miliárd GBP a teraz počúvame, že chcete Británii zobrať úľavu. Chcete sa zbaviť britskej úľavy, čo by znamenalo, že v roku 2013 bude náš príspevok 13 miliárd GBP. V priebehu šiestich rokov by narástol na štvornásobok.
<P>
Britskí daňoví poplatníci, keď si to uvedomia a uvidia vašu priamu daň, jednoducho prídu k záveru, že si Európsku úniu nemôžeme dovoliť.
<P>
Vidím však lúč nádeje: dohodu z Deauville medzi pani Merkelovou a pánom Sarkozym, ktorá vás všetkých dnes tak vystrašila. Dúfam, že sa zrealizuje. Vytvorme novú zmluvu. Zdá sa, že aj vy sám to takmer podporujete. Vytvorme novú európsku zmluvu a dajme o nej hlasovať v referende v mnohých krajinách, najmä v Británii, a britskí občania prídu k záveru, že pre Britániu je to veľmi zlá dohoda. Budú hlasovať za to, aby sme opustili Európsku úniu a aby sa začal jej rozpad.
<P>
Ďakujem vám. Radi odídeme.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="028" NAME="Martin Schulz" AFFILIATION="S&amp;D">
(DE) Vážený pán predsedajúci, mám pre vás jednu otázku, pán Farage. Možno budete taký milý a odpoviete nám na ňu. Tak veľmi vám záleží na britskej daňovej pokladnici. Tak ako ja, aj vy ste na začiatku volebného obdobia mali možnosť vybrať si, z ktorej pokladnice sa budú preplácať vaše denné diéty: z pokladnice Spojeného kráľovstva alebo z pokladnice Európskej únie. Mohli by ste, prosím, povedať tomuto Parlamentu, či sa vaše denné diéty preplácajú z rozpočtu EÚ, alebo ste sa rozhodli pre vnútroštátny systém Spojeného kráľovstva?
<SPEAKER ID="029" NAME="Nigel Farage" AFFILIATION="EFD">
Vážený pán predsedajúci, myslím si, že by sme mali skoncovať s týmto pojmom európskych peňazí. Pred zavedením priamej dane tu dnes, keď o tom hovoríme, neexistuje nič také ako európske peniaze: sú to naše peniaze. Sme obrovským čistým prispievateľom do tejto Európskej únie a nemáme z toho absolútne žiaden hospodársky úžitok! Sú to naše peniaze!
<SPEAKER ID="030" NAME="José Manuel Barroso">
predseda Komisie. - Vážený pán predsedajúci, zvyčajne nezasahujem, chcem však vzniesť procedurálnu námietku.
<P>
Nie je to prvýkrát, čo mi pán Farage povedal, že som nebol zvolený. Rozhodne som nebol zvolený vami, ale bol som zvolený týmto Parlamentom.
<P>
(potlesk)
<P>
Bol som zvolený týmto Parlamentom v tajnom hlasovaní a vy ste súčasťou tohto Parlamentu. Myslím si, že neustále opakovanie toho, že ja alebo Komisia sme neboli zvolení, je prejavom nedostatku rešpektu voči Komisii a voči Parlamentu, ktorého ste súčasťou.
<P>
(potlesk)
<SPEAKER ID="031" NAME="Francisco Sosa Wagner" AFFILIATION="NI">
(ES) Vážený pán predsedajúci, uvidíme, či sa mi podarí trocha upokojiť túto zúrivú rozpravu.
<P>
Je poľutovaniahodné, že niektoré členské štáty sú popri Európskej únii ešte stále členmi skupiny G20. Napriek tejto anomálii, ktorá rozhodne oslabuje obraz Európy vo svete, by bolo dobré, keby na tomto celosvetovom fóre existovala aspoň celková spoločná pozícia.
<P>
Aká by podľa môjho názoru mala byť táto spoločná pozícia? Podľa môjho skromného názoru by mala byť takáto: po prvé, prijatie globálnej dohody na riešenie dôsledkov krízy sa nesmie odkladať prijatím len finančnej dohody, po druhé, Európa musí zachovať euro ako referenčnú menu alebo, ak to uprednostňujete, ako kotvu, ktorá zabráni turbulenciám na trhu hádzať s nami a donútiť nás opakovať chyby, ktoré sme urobili v 20. storočí, a po tretie, euro musí reprezentovať to, čím musí byť Európa vo svete demokratických hodnôt a občianskych slobôd.
<P>
Ak to zhrnieme, musíme si uvedomiť, že v globálnom svete, v tejto globálnej hre tí, ktorí hrajú len s národnými kartami, prehrajú.
<SPEAKER ID="032" NAME="Othmar Karas" AFFILIATION="PPE">
(DE) Vážený pán predsedajúci, pán Barroso, dámy a páni, táto rozprava ukazuje jednu vec: dohoda z Deauville nám bráni prekonať krízu, dohoda z Deauville je krokom späť pre Európsku úniu a dohoda z Deauville nám ukazuje, že ani jeden z tohto rozkošného párika sa ani trocha nepoučil z nevhodného správania Francúzska a Nemecka v roku 2002 a v roku 2005, keď tieto krajiny začali porušovať Pakt stability a rastu. Naopak, teraz vidíme pokračovanie takéhoto nevhodného správania.
<P>
Chceme prekonať chyby minulosti. Chceme európsku odpoveď na nacionalizmus a vetá, ktoré sa dostali do väčšiny európskych nariadení. Urobili sme to v prípade dohľadu nad finančnými trhmi. Robíme to aj v prípade správy o reakcii na krízu. Robíme to so správou pána Feia a robíme to s našou každodennou legislatívnou prácou. Sústreďme sa na to a nedovoľme, aby sme boli odsúvaní ešte viac na okraj, a to ani v tejto rozprave. Musíme sa pohnúť dopredu. Musíme nájsť odpovede. Správa piatich skupín vysiela jasný odkaz. Krízu sme ešte neprekonali. Fiškálne a menové politiky nenahradia štrukturálne reformy. Jasne hovoríme, že chceme znížiť deficity, čo je predpokladom zaistenia budúcnosti. Deficity nemôžete znížiť tak, že na ne jednoducho zoberiete nožnice. Musí to prísť ako výsledok reforiem, investícií, šetrenia a zmien. Táto správa dáva jasnú odpoveď, že ako súčasť riešenia chceme viac Európy. Posuňme sa k ďalšiemu kroku integrácie - vytvoreniu hospodárskej únie, vytvoreniu sociálnej únie, vytvoreniu obrannej a bezpečnostnej únie - a postarajme sa o to, aby sa vnútorný trh stal domácim trhom pre všetkých našich spoluobčanov. Spoločenstvo Európy - iniciatíva Európskej únie - je riešením. Pracovná skupina a metóda z Deauville zlyhali.
<SPEAKER ID="033" NAME="Stephen Hughes" AFFILIATION="S&amp;D">
Vážený pán predsedajúci, ako sme počuli, pracovná skupina, ktorej predsedá Herman Van Rompuy, už pripravila svoju správu. Obsahuje návrhy na riešenie krízy a rozpočtovú disciplínu, inými slovami, len časť celkového obrazu.
<P>
Chcel by som zdôrazniť, že toto sú len návrhy. Som si istý, že ministri Rady ECOFIN, ktorí dominovali práci tejto pracovnej skupiny, by chceli, aby to bol koncový bod, ale nie je. Je to začiatok. Sme na samom začiatku legislatívneho procesu. Dúfam, že všetky inštitúcie si uvedomia, že práca Európskeho parlamentu na legislatívnych návrhoch Komisie sa teraz musí uskutočniť v rámci plne demokratického procesu s Radou.
<P>
Pracovná skupina povedala, že jej cieľom je urobiť obrovský skok, pokiaľ ide o účinnejšie hospodárske riadenie. Myslím si, že to, čo v skutočnosti navrhuje, je z hľadiska prosperity a dobra Európy možným krokom späť. Navrhuje posilnenie nástrojov, ale len tých, ktoré sa zameriavajú na fiškálnu disciplínu. To je problém. Hospodárska koordinácia je viac ako len fiškálna disciplína a vytvorenie hospodárskej únie nedosiahneme, ak túto rovnováhu nezoberieme dostatočne do úvahy. Nevyhnutne to povedie k skresleniu hospodárskych politík, ktoré nebudú dostatočne zohľadňovať iné celosvetové politické ciele zamerané na makroekonomickú politiku, čím myslím rast, investície a zamestnanosť.
<P>
Pán predseda Barroso, nepotrebujeme ďalšiu pracovnú skupinu, ktorá by prišla s vyrovnaným súborom politických opatrení. Potrebujeme, aby Komisia využila svoje právo na iniciatívu a predložila návrhy, ktoré sa budú týkať rastu, investícií a zamestnanosti.
<P>
Čo sa týka teraz predložených návrhov, domnievam sa, že Parlament bude mať v nasledujúcich mesiacoch obrovskú zodpovednosť. Musíme urobiť určité zmeny v súlade so správou pána Feia, o ktorej sa dnes bude hlasovať. Myslím si, že potrebujeme tri hlavné zmeny: postup v prípade nadmerných zostatkov musí byť dostatočne všeobecný na to, aby zahŕňal aj trhy práce vrátane úrovní nezamestnanosti, takže Rada pre zamestnanosť sa na tom musí podieľať všade, kde je to potrebné. Kvalitatívne hodnotenie úrovní verejného dlhu a rozvoj nápravnej vetvy Paktu stability a rastu musia plne zohľadňovať aj úrovne verejných investícií a ich vývoj a spojenie so stratégiou EÚ do roku 2020 prostredníctvom nového systému musí byť do čo najväčšej možnej miery explicitné a funkčné.
<P>
Čo sa týka riadenia, v tejto skorej fáze by som spomenul len dva body. Rada musí usmerňovať tento systém a prevziať v rámci neho hlavnú politickú zodpovednosť a musí tiež zaistiť riadne zapojenie všetkých príslušných útvarov Rady - nielen Rady ECOFIN - všade tam, kde to bude potrebné.
<P>
A nakoniec, Európsky parlament sa musí plne podieľať na celom procese, aby zaistil najvyššiu úroveň demokratickej legitimity. Len sa pozrite na návrh na európsky semester a uvidíte, do akej miery v tomto všetkom chýba práca Parlamentu. Niektorí z nás naprieč politickými skupinami pracujú na posilnených návrhoch na účasť Parlamentu. Dúfam, že ostatné inštitúcie ich prijmú, aby dali tomuto procesu demokratickú legitimitu, ktorú potrebuje.
<SPEAKER ID="034" NAME="Olle Schmidt" AFFILIATION="ALDE">
(SV) Minulý rok ukázal, že v ťažkých situáciách dokáže EÚ uskutočniť dôležité rozhodnutia. Bohužiaľ, posledných niekoľko dní bolo sklamaním. Keď EÚ potrebuje jasné a prísne rozpočtové pravidlá, Francúzsko a Nemecko váhajú. To nás znepokojuje. Naším posolstvom je: nechajte návrh pána Rehna na pokoji!
<P>
Chcem bezvýhradne poďakovať pani Berèsovej a svojim kolegom v Osobitnom výbore pre finančnú, hospodársku a sociálnu krízu, ktorí ukázali, že v Európskom parlamente dokážeme prekročiť stranícke hranice a nájsť spoločné riešenia v záujme Európy. Skupina Aliancie liberálov a demokratov za Európu navrhla pozmeňujúci a doplňujúci návrh, ktorý hovorí, že ak sa zavedie daň z finančných transakcií, musí sa to nevyhnutne urobiť v celosvetovom meradle. V tomto prípade je naozaj dôležité, aby sa to urobilo na celosvetovej úrovni.
<P>
Nesmieme dovoliť, aby nacionalizmus opäť získal pevné miesto v Európe. Prosperitu vytvárajú trhové hospodárstvo s jasnými hranicami a voľný obchod. Potrebujeme jednotnejšiu Európu, otvorenejšiu Európu, silnejšiu Európu - jednoducho potrebujeme viac Európy.
<P>
Navrhované možnosti pokút sa najprv budú týkať len krajín eurozóny. V tejto súvislosti by sme radi videli znenie, ktoré zahŕňa všetkých 27 členských štátov. Preto by som chcel predložiť ústny pozmeňujúci a doplňujúci návrh k správe pána Feia, ktorý, dúfam, Parlament bude môcť podporiť. Spravodajca a Skupina progresívnej aliancie socialistov a demokratov v Európskom parlamente vyhlásili, že sú ochotní to urobiť. Teraz prečítam text v angličtine.
<P>
Pokiaľ je to možné, všetkých 27 členských štátov by malo maximálne dodržiavať všetky návrhy hospodárskeho riadenia, pričom uznávajú, že pre členské štáty, ktoré nepatria do eurozóny, bude tento postup dobrovoľný.
<P>
(SV) Dnes nie je čas vytvárať EÚ, ktorej hrozí, že sa rozpadne.
<SPEAKER ID="037" NAME="Pascal Canfin" AFFILIATION="Verts/ALE">
(FR) Vážený pán predsedajúci, pán Barroso, pán Rehn, skutočne dúfam, že sa pozriete na prácu vykonanú Európskym parlamentom v súvislosti s témami, ktorými sa dnes zaoberáme - na správu pani Berèsovej a na správu pána Feia -, pretože teraz, samozrejme, pôsobíme v otázke hospodárskeho riadenia ako spoloční zákonodarcovia. Môžem vám povedať, že spolu s minimálne štyrmi proeurópskymi skupinami v Parlamente sme sa skutočne snažili dosiahnuť kompromisy, ktoré nám niečo prinesú. Práve sme ukončili diskusie s cieľom doriešiť problémy.
<P>
Niektorí ľudia hovoria o rozpočte, iní hovoria o daňových opatreniach a ďalší o riadení. Dnes potrebujeme, aby Komisia - a je vašou úlohou urobiť to, my sa snažíme to robiť a je aj vašou úlohou robiť to - predložila všeobecný balík: niečo v duchu správy pána Montiho, ktorá je tiež v súlade s tým, o čo sa snažil Michel Barnier v súvislosti s vnútorným trhom. Čakám na všeobecný balík od pána Barrosa, ktorý by nám ukázal, ako sa dostať z hospodárskej krízy. Nemal by byť len o makroekonomickom riadení, ale mal by vychádzať z troch či štyroch dokumentov o makroekonomike, daniach a rozpočte - z toho by mal vyplynúť tento balík.
<P>
Som si istý, že ak to urobíte, budete mať v Európskom parlamente veľmi veľkú väčšinu, ktorá podporí túto iniciatívu. Ak sa napríklad pozrieme len na problematiku verejných financií, pred dvoma či troma rokmi Komisia a jej útvary samy hovorili, že Španielsko spomedzi všetkých krajín najprísnejšie dodržiava Pakt stability a rastu a že verejné financie Španielska sú v poriadku. Problém je, že nestabilita prišla z iných zdrojov a Španielsko je teraz v hroznej situácii, tak ako Írsko. Môžeme jasne vidieť, že dôraz len na verejné financie nám nepomôže vyriešiť krízu.
<P>
Kompromisy, ktoré sme navrhli v rôznych správach, ktoré dnes boli predložené a o ktorých budeme hlasovať zajtra, predstavujú súhrn týchto problémov. Prostredníctvom nich hovoríme, že naozaj musíme posilniť rozpočtovú disciplínu. Samozrejme, že musíme. Ak však chceme zaistiť, aby táto rozpočtová disciplína neviedla k sociálnemu kolapsu, ale len ku škrtom vo verejných výdavkoch, potrebujeme zároveň európsky rozpočtový balík, ktorý bude financovať investície, a daňový balík, ktorý umožní členským štátom zaviesť určité dane.
<P>
Moja posledná otázka pre pána Rehna a najmä pre pána Barrosa je teda takáto: ste skutočne za spoločný daňový základ pre príjmy právnických osôb? Naozaj ho podporujete? Komisia to odkladá už 10 rokov a počas týchto 10 rokov ste túto vec nedokázali vyriešiť. Nastal čas, aby ste to urobili.
<P>
(potlesk)
<SPEAKER ID="038" NAME="Roberts Zīle" AFFILIATION="ECR">
(LV) Ďakujem vám, pán predsedajúci, pán Barroso (ktorý opustil rokovaciu sálu).
<P>
Najprv by som chcel poďakovať spravodajcovi, mojim kolegom tieňovým spravodajcom a predsedovi výboru pánovi Klinzovi za kompromis, ktorý sa nám napokon podarilo dosiahnuť. Budem hovoriť len o dvoch témach tejto správy, s ktorými nie som spokojný a ktoré sa netýkajú Nemecka ani Francúzska. Po prvé, v dôsledku agresívnych cezhraničných investícií, počínajúc rokom 2004, vzrástla súkromná zadlženosť domácností a zadlženosť podnikov v mnohých členských štátoch, a to dokonca až 10-násobne. Navyše absolútna väčšina týchto pôžičiek bola poskytnutá za podmienok, pri ktorých všetko riziko spojené s výmenným kurzom nesie dlžník. To následne spôsobilo, že vlády týchto krajín majú len malý priestor na manévrovanie vo svojich makroekonomických politikách s výnimkou škrtania verejných výdavkov a zvyšovania daní. Popritom je hlavnou starosťou domácností len splácať pôžičku v eurách. Bohužiaľ, tento problém sa v správe spomína len málo.
<P>
Moja druhá poznámka, ktorá súvisí s tou prvou, je takáto. Predstavme si nový členský štát, ktorého HDP klesol späť na úroveň pred pristúpením, na úroveň pred rokom 2004, pričom je však súkromný dlh 10-násobne vyšší a verejný dlh 5-násobne vyšší. Tento štát si môže z tejto správy vyvodiť, že sa dokonca môže zmeniť aj politika súdržnosti, a to takým spôsobom, že hlavným kritériom už nebude HDP na obyvateľa, ale krízové riadenie na konkrétnom území, čo by mohlo mať mimoriadne vážne politické dôsledky. Ďakujem vám.
<SPEAKER ID="039" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, vyhlásenia Nemecka a Francúzska v rámci takzvanej dohody z Deauville sú neprijateľné a ukazujú skutočné tváre tých, ktorí konajú na obranu hospodárskych a finančných záujmových skupín. Tieto vyhlásenia takisto ukazujú netrpezlivosť, aroganciu a agresivitu smerom k reakcii pracujúcich a ľudí, ktorých poškodili ich neoliberálne a protispoločenské politiky - Pakt stability a rastu a politiku hospodárskej súťaže - v Grécku, vo Francúzsku, v Španielsku či v Portugalsku, kde už je na 24. novembra naplánovaný všeobecný štrajk.
<P>
Nastal čas, aby tí, ktorí riadia Európsku úniu, uznali zlyhanie týchto neoliberálnych politík, ktoré zvyšujú nezamestnanosť, sociálnu nerovnosť a chudobu a spôsobujú recesiu v krajinách so slabšími hospodárstvami, v ktorých by ukladanie sankcií zo strany EÚ mohlo spôsobiť skutočnú sociálnu pohromu.
<P>
Žiaľ, toto sa nedeje. Všetky sľuby zrušenia daňových rajov, riadneho zdanenia finančných transakcií a zakázania špekulatívnych finančných produktov zlyhali.
<P>
Preto teraz protestujeme. Hovoríme hlasom mnohých miliónov pracujúcich, ktorých ohrozuje chudoba, nezamestnaných, starších ľudí so smiešnymi dôchodkami, mladých ľudí bez práce a detí v riziku chudoby, ktorým chcú uprieť dôstojnú budúcnosť.
<P>
Je čas skončiť s týmito politikami, aby sme mohli mať skutočne sociálnu Európu - Európu pokroku a rozvoja.
<SPEAKER ID="040" NAME="Juozas Imbrasas" AFFILIATION="EFD">
(LT) Chcem povedať niekoľko slov o práci osobitného krízového výboru. Vykonal skutočne skvelú prácu a predložil dobré odporúčania a návrhy. V ideálnom prípade by si, samozrejme, všetky tieto návrhy našli svoje miesto v dokumentoch, ktoré pripravuje Komisia. Rozhodujúce je, aby Komisia nezabúdala na najzásadnejšie a najdôležitejšie otázky. Jednou z nich je vytvorenie systému regulácie a dohľadu, ktorý neponecháva žiaden finančný trh, žiaden finančný nástroj ani žiadnu finančnú inštitúciu mimo záznamov. Komisia by svoju činnosť mala zamerať na vytváranie nových pracovných príležitostí a ich prepojenie s opatreniami na boj proti chudobe a sociálnemu vylúčeniu. Všetko úsilie v tomto smere sa predovšetkým musí sústrediť na zamestnávanie mladých ľudí. Na prekonanie krízy sú potrebné núdzové rozhodnutia týkajúce sa infraštruktúry obnoviteľných zdrojov energie, ekologickej energie, energetickej účinnosti v odvetviach dopravy a stavebníctva a európskej energetickej siete. Bolo by dobré, keby presne jeden rok po tejto schôdzi mohla Komisia prísť a povedať: "Ustanovenia uznesenia, ktoré ste navrhli, nezostali len na papieri. Prispôsobili sme tieto konkrétne návrhy osobitného krízového výboru a už majú aj skutočný dosah."
<SPEAKER ID="041" NAME="Krisztina Morvai" AFFILIATION="NI">
(HU) Tak ako v prípade predchádzajúcej dôležitej rozpravy tento týždeň tu v Európskom parlamente, teda rozpravy o chudobe, sú politici Európskej únie opäť prekvapení a smutní, že situácia európskych občanov sa nezlepšuje, ale neustále zhoršuje. Chudoba neustále rastie a takisto aj bieda, nezamestnanosť a bezdomovstvo. A ich to tak prekvapilo, akoby to bolo dôsledkom nejakej poľutovaniahodnej prírodnej katastrofy alebo cunami. Nie, toto je dôsledok rozhodnutí európskych politikov. Rastúca bieda a chudoba sú priamo spôsobené neoliberálnou politikou, ktorú - okrem tých, ktorí boli proti - presadzujete, a tento trend bude pokračovať. Ak sa nerozhodnete pre iný systém hodnôt, chudoba a bieda budú aj naďalej rásť.
<P>
Tieto dve správy možno prirovnať k situácii, keď tím lekárov určí, že liečba, ktorá sa doteraz u pacienta používala, mu škodí a jeho stav sa zhoršil, a potom povie, že sa musí pokračovať v liečbe, ktorá bola predpísaná na základe diagnózy, že sa musí pokračovať v tom, čo sa robilo doteraz, ale s prísnejším dohľadom a trestami pre pacienta, ak nebude túto liečbu dodržiavať, napríklad ak si nezoberie liek. Ide tu o vedomú voľbu medzi systémami hodnôt. Doteraz si Európska únia úmyselne volila systém hodnôt, v ktorom vždy robí správne rozhodnutia z hľadiska peňazí a zisku, správne rozhodnutia z pohľadu nadnárodných spoločností a bánk a nikdy nie z pohľadu ľudí a spoločenstva. Vždy sa pozerala na to, čo je správne z hľadiska bezuzdnej hospodárskej súťaže, ktorú neobmedzujú otázky spravodlivosti a morálky, a nikdy nie na to, čo je správne z hľadiska sociálnej spravodlivosti a solidarity. Toto sa musí zmeniť a odteraz sa musia prijímať dobré rozhodnutia.
<SPEAKER ID="042" NAME="Corien Wortmann-Kool" AFFILIATION="PPE">
(NL) Vážený pán predsedajúci, napriek určitým pozitívnym signálom riziko zhoršenia krízy nepominulo. Bankový systém zostáva nestabilný a mnohé členské štáty čelia hrozbe toho, že štátne deficity sa im vymknú z rúk, ak sa nič neurobí. Preto naliehavo potrebujeme hospodársku úniu.
<P>
Pán predsedajúci, pracovná skupina zatiaľ nepriniesla žiadne konkrétne výsledky, ale ako spravodajkyňa tohto Parlamentu pre Pakt stability a rastu chcem povedať pánovi komisárovi Rehnovi, že sme schopní pracovať rýchlo. Tieto slová adresujem aj Rade. Sme schopní pracovať rýchlo, ale len na základe návrhov Komisie. Dokáže to Rada prijať?
<P>
Chcela by som tiež varovať pred zmenou zmluvy, ktorá bola požadovaná, pretože by to mohlo byť pascou, ktorá by nás len donútila odkladať nevyhnutné opatrenia na inokedy. Teraz musíme urobiť všetko, čo sa dá v rámci Lisabonskej zmluvy. Parlament má teraz novú úlohu spoločného zákonodarcu, pokiaľ ide o Pakt stability a rastu, a túto úlohu plne využije s cieľom vytvoriť silnú hospodársku úniu so silným Paktom stability a rastu.
<SPEAKER ID="043" NAME="Sergio Gaetano Cofferati" AFFILIATION="S&amp;D">
(IT) Vážený pán predsedajúci, dámy a páni, kríza má veľmi vážny dosah na spoločnosť vo všetkých európskych krajinách. Ak sa pozrieme na dôsledky zo sociálneho hľadiska, rýchlo dospejeme k záveru - ktorý do veľkej miery poháňa prácu Komisie -, že to najhoršie ešte len príde. Nezamestnanosť sa má zvyšovať a slabé známky obnovy, ktoré sa objavili v niektorých krajinách, nestačia na zaručenie vytvárania nových pracovných miest. Musíme sa teda zmieriť s tým, že rozhodujúce bude čeliť najnaliehavejším sociálnym aspektom tejto krízy, ktorá sa zrodila vo finančnom systéme, ale ktorá sa rýchlo rozšírila aj do hospodárskych a sociálnych oblastí.
<P>
Z tohto dôvodu sa musíme vyzbrojiť aj ďalšími nástrojmi na ochranu ľudí, ktorí sú najviac postihnutí. Čoskoro budeme rokovať o návrhu na rámcovú smernicu o minimálnom garantovanom príjme vo všetkých európskych krajinách, ktorú považujem za veľmi dôležitú z hľadiska boja proti chudobe na jednej strane a z hľadiska pomoci tým, ktorých v nasledujúcich týždňoch a mesiacoch zasiahne žihadlo krízy, na strane druhej.
<P>
Najlepší spôsob boja proti kríze je však prostredníctvom politík rastu. Rast vyžaduje zdroje, cielené investície a jasný program priorít, na ktoré by sa mal použiť značný podiel dostupných zdrojov. Rozpočet Únie je nedostatočný. Z tohto dôvodu Komisia jasne poukázala na potrebu ďalších zdrojov, ktoré sa musia použiť na investície do infraštruktúry a na investície zamerané na kvalitu hospodárskej súťaže a zamestnanosť. Táto cesta vedie k zavedeniu eurodlhopisov a dane z finančných transakcií. Iná možnosť neexistuje. Preto sú riešenia, ktoré sme načrtli - a dúfam, že Parlament schváli ich znenie -, dôležité a inovatívne.
<SPEAKER ID="044" NAME="Wolf Klinz" AFFILIATION="ALDE">
(DE) Vážený pán predsedajúci, dámy a páni, na vrchole finančnej krízy sľúbili krajiny G20 spoločný postup s cieľom stabilizovať finančné trhy. Dnes, po dvoch rokoch, je pre nás globálna odpoveď ešte stále v nedohľadne. Prijaté opatrenia v mnohých prípadoch sledujú národné záujmy a ciele. Pôvodná energia vyprchala a príliš často sa vraciame k tomu, ako to fungovalo predtým. Mervyn King z Bank of England to vystihol: "Ešte sme nedospeli k potrebe konať v kolektívnom záujme." Vo svojej predbežnej správe Osobitný výbor pre finančnú, hospodársku a sociálnu krízu jasne hovorí, že Európa je na kritickej križovatke. Musíme zintenzívniť integráciu, musíme viac harmonizovať naše hospodárstva a rozpočtové politiky, potrebujeme európske infraštruktúrne projekty v oblasti energetiky, dopravy a telekomunikácií. Potrebujeme funkčný vnútorný trh a trh práce a potrebujeme zdroje nevyhnutné na dosiahnutie náročných cieľov rastu stanovených v stratégii EÚ do roku 2020. Potrebujeme inovatívne zdroje financovania, ak chceme využiť potenciál odvetvia MSP. Potrebujeme viac metódy Spoločenstva a menej medzivládnej metódy. Nečinnosť je v tomto prípade krokom späť, nezachová status quo.
<P>
Dlhová kríza v Európe jasne ukázala, že stabilita a dôvera sa nedajú dosiahnuť bez disciplíny. Cieľom návrhov pána komisára Rehna a pracovnej skupiny pána Van Rompuya je zaistiť, aby členské štáty konali disciplinovane. S ľútosťou musím povedať, že ministri financií nedávno v Luxemburgu odmietli tieto návrhy na podnet nášho francúzsko-nemeckého páru - je to nevyužitá príležitosť a zlý deň pre našich spoluobčanov, ktorí celkom oprávnene cítia, že ich politici opäť zradili.
<SPEAKER ID="045" NAME="Kay Swinburne" AFFILIATION="ECR">
Vážený pán predsedajúci, súbor tém dnešnej dopoludňajšej rozpravy má silný spoločný námet, a to našu pokračujúcu reakciu na finančnú krízu a hľadanie spôsobov, ako zefektívniť riadenie rizika, či už ide o rizikové riadenie verejného dlhu, rizikové riadenie našich finančných trhov a produktov, alebo rizikové riadenie celosvetovej nerovnováhy. Či ide o správanie našich bánk, alebo správanie ministerstiev financií členských štátov, musíme zaistiť spoločný vysoký štandard správania, pokiaľ ide o dodržiavanie dohodnutého súboru pravidiel.
<P>
Je nutné presadzovať silnejšiu finančnú a fiškálnu disciplínu súkromného i verejného sektora. Musíme sa postarať o to, aby pri hľadaní príležitostí rastu v EÚ boli finančné nástroje využívané EÚ a jednotlivými členskými štátmi čo najkvalitnejšie a najtransparentnejšie. K používaniu inovatívneho financovania musíme pristupovať obozretne a musia sa zvážiť kroky EÚ na posilnenie vplyvu vlastného rozpočtu, pričom musíme poznať všetky potenciálne riziká a možnosť morálneho hazardu.
<P>
Európsky finančný stabilizačný fond je veľký mimosúvahový prostriedok odkázaný na úverový rating. Zvyšovanie vplyvu rozpočtu EÚ prostredníctvom vydávania projektových dlhopisov EIB musí byť podrobené prísnej kontrole. Ako všetci vieme, komplexné finančné nástroje a páky prinášajú aj svoje riziká. Neexistujú žiadne peniaze zadarmo a neexistujú žiadne skratky.
<SPEAKER ID="046" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, v mene Konfederatívnej skupiny Európskej zjednotenej ľavice - Nordickej zelenej ľavice chcem v súvislosti so správou pani Berèsovej o kríze a s cieľom vysvetliť, prečo nehlasujeme, povedať, keďže tu zaznelo už veľa historických odkazov, že dnešný text vyzerá v porovnaní s pôvodným textom spravodajkyne ako starý papyrus, ako starý pergamen, z ktorého bol zoškrabaný pôvodný text a potom bol naň napísaný nový text, cez ktorý však presvitajú zvyšky toho starého - nazýva sa to palimpsest. Barbarským "zoškrabaním" textu zo strany Skupiny progresívnej aliancie socialistov a demokratov v Európskom parlamente a európskej pravice, textu, ktorý bol pôvodne úprimným a čestným pokusom spravodajkyne zmapovať príčiny krízy a ponúknuť odvážne návrhy, vznikol text, ktorý už nie je textom Európskeho parlamentu, jedinej demokratickej inštitúcie v Európskej únii, ale je textom Komisie, ktorý skrýva príčiny krízy a odovzdáva politiku EÚ do rúk Merkelovej, Sarkozyho a pracovnej skupiny a ich iniciatívam.
<P>
Predložili sme návrhy na zlepšenie tohto textu. Kritizovali sme Pakt stability a rastu a fungovanie Európskej centrálnej banky. Predložili sme pozmeňujúce a doplňujúce návrhy s cieľom zistiť, či všetci tí, ktorí dokonca aj dnes hovoria, že Európska únia sa obracia nesprávnym smerom, myslia to isté. Náš návrh bol inšpirovaný dnešnými demonštráciami vo Francúzsku, demonštráciami pracujúcich v Nemecku, ktorých príjmy sa znižujú, aby mala spoločnosť Siemens peniaze na úplatky, demonštráciami pracujúcich v Grécku, s ktorými sa momentálne zaobchádza ako s pokusnými králikmi, a textom, ktorý, inými slovami, skončil v podobe, v ktorej ho nemôžeme prijať.
<SPEAKER ID="047" NAME="Mario Borghezio" AFFILIATION="EFD">
(IT) Vážený pán predsedajúci, dámy a páni, mali sme poslúchnuť radu nositeľa Nobelovej ceny Mauricea Allaisa, ktorý vyzval na jasné rozlišovanie medzi obchodnými bankami, úverovými bankami a špekulatívnymi bankami v súlade so zásadami amerického Glassovho a Steagallovho zákona o bankách, o ktorom sa v tejto správe nehovorí.
<P>
Pokiaľ ide o návrh na zdanenie európskych daňových poplatníkov, moja odpoveď znie: "Žiadna daň v Európe!" Ak tento návrh Európskej únie prejde, môžete si byť istí, že aj tu budeme mať svoje vlastné "pitie čaju" - dôjde k masovým protestom. Európska verejnosť nemá ani náhodou v úmysle platiť za službu, ktorú nedostáva, a má úplnú pravdu.
<P>
Stále financujeme banky. Čo však robia banky uprostred tejto hospodárskej a finančnej krízy? Kupujú cenné papiere, dokonca aj tie, ktoré obsahujú pochybné deriváty, a tak to ide stále ďalej. Stále ich kupujú. A čo popritom robí ECB? ECB - ktorá bola vytvorená tak, aby bola nespochybniteľným orgánom -, to necháva tak. Zdá sa mi byť jasné, že toto je Európa pre bankárov. Ak dokonca aj slobodomurárski lídri hovoria, že je to pravda, nevidím dôvod, prečo by sme to nemohli povedať aj my.
<P>
Domnievame sa, že existuje len jeden spôsob, ako úspešne bojovať proti špekuláciám: transakcie uskutočňované v tom istom čase ako rokovania budú spoplatnené, a to jedine v hotovosti. Pani Merkelová si dovolila povedať to a bola umlčaná. To musí mať nejaký dôvod.
<SPEAKER ID="048" NAME="Sirpa Pietikäinen" AFFILIATION="PPE">
Vážený pán predsedajúci, uplynuli len dva roky od začiatku finančnej krízy a len šesť mesiacov od problému Grécka a už vidíme, že v našich národných štátoch sa stráca všetka vôľa.
<P>
Dnes tu máme jasné posolstvo od Európskeho parlamentu vo forme správy pani Berèsovej a správy pána Feia. Potrebujeme viac aktuálnych hospodárskych a finančných politík. Potrebujeme viac Európy a lepší Pakt stability a rastu so silnejšími mechanizmami. Posledné rozhodnutie Rady ECOFIN je fackou európskym občanom. Toto je nevhodné. Musíme posilniť stratégiu rastu, aby bol rast v tomto prostredí udržateľný a sociálne zodpovedný, a potrebujeme lepšie mechanizmy riadenia v rámci stratégie EÚ do roku 2020. Potrebujeme viac lepšieho európskeho hospodárskeho riadenia činností na vnútroštátnej úrovni na podporu týchto cieľov vrátane dane z finančných transakcií. Naliehavo vyzývam Komisiu, aby túto možnosť dôkladne preskúmala, a to aj v európskom kontexte. Potrebujeme lepšiu a silnejšiu zjednotenú Európu, ktorá bude na celosvetovej úrovni hovoriť jedným hlasom. Potrebujeme lepšiu finančnú reguláciu a čaká nás ešte dlhá cesta.
<P>
Takže, aby som to zhrnula, potrebujeme iniciatívu Komisie. V záujme európskych občanov musí konať Komisia, nie rôzne pracovné skupiny.
<SPEAKER ID="049" NAME="Udo Bullmann" AFFILIATION="S&amp;D">
(DE) Vážený pán predsedajúci, pán Chastel, pán komisár, toto mohol byť vskutku čas skvelých odpovedí, pri pohľade späť to však tak nevyzerá. To, čo je na stole v súvislosti s takzvanou reformou Paktu stability a rastu, nie je žiadnou skvelou odpoveďou, je to opäť len najnižší spoločný menovateľ - malý zlomok, na ktorom sa podarilo dohodnúť. Blahoželám Komisii. Stále ste pri stole - členské štáty to ešte stále tak úplne nerobia samy. Blahoželám aj Rade. Dosiahli ste úspech, Francúzsko a Nemecko majú dohodu - nevieme, či je dobrá alebo zlá, ale aspoň už nie sú v patovej situácii.
<P>
Čo to všetko znamená? Znamená to, že na budúci rok, ak sa čísla rastu opäť prepadnú, budeme stáť pred všetkými ľuďmi a nebudeme mať žiadnu odpoveď na hospodársku situáciu. Kde je tá časť, ten právny štatút, v ktorom navrhujete, ako sa môžeme spoločne naučiť prekonať dlhovú krízu? Naša skupina si myslí, že práve tam je prázdne miesto, a toho sa bude týkať rozprava, ktorú budeme mať v tomto Parlamente. Áno, súhlasíme s tými poslancami, ktorí chcú väčšie odhodlanie uskutočniť reformy. To chceme aj my. Potom však musíme diskutovať o podstate. Ak nie ste pripravení vytvoriť pevnejšie základy skutočnej orientácie našej rozpočtovej politiky, potom nevidíme žiadny dôvod pokračovať v diskusiách o stratégii EÚ do roku 2020. Už teraz je to papierový tiger - môžeme ho rovno hodiť do odpadkového koša, ak s nami nebudete intenzívnejšie rokovať o podstate.
<P>
Chceme dosiahnuť zmenu. Áno, je rozdiel, či investujeme do nefunkčnej byrokracie alebo do zdrojov energie a pracovných miest budúcnosti. Kde je vo vašich návrhoch časť, ktorá nám umožní dosiahnuť túto zmenu? Práve na to čakáme. Takáto rozprava sa ešte len musí uskutočniť. To bude pre nás rozhodujúca vec.
<P>
Navyše neprijmeme katalóg ukazovateľov, ktoré vychádzajú z právnych predpisov. Tento Parlament nebude mať na očiach pásku. Chceme diskutovať o tom, či zamestnanosť a nezamestnanosť sú dôležitými prvkami tvorby rozpočtu alebo nie a chceme to urobiť pred schválením príslušných právnych predpisov.
<SPEAKER ID="050" NAME="Ramon Tremosa i Balcells" AFFILIATION="ALDE">
Vážený pán predsedajúci, súčasná finančná kríza predstavuje príležitosť dosiahnuť výrazný pokrok v procese európskej integrácie. Vo svojom prejave sa chcem venovať vytvoreniu spoločnej európskej pokladnice krajín eurozóny. Bolo by to jednoznačným zlepšením inštitucionálneho rámca pre európske hospodárske riadenie.
<P>
Viem, že pre niektoré krajiny je to veľmi citlivá otázka, v nasledujúcich rokoch ju však budeme musieť riešiť. Európska pokladnica by zlepšila koordináciu stimulačných politík realizovaných členskými štátmi. Európska pokladnica by tiež bola schopná vydávať eurodlhopisy na financovanie výstavby európskej infraštruktúry. EÚ potrebuje vlastné zdroje, pretože rozpočty členských štátov EÚ budú v budúcnosti klesať. Spoločná európska pokladnica, do ktorej by sa vyberali určité dane na európskej úrovni, by umožnila znížiť prenos finančných prostriedkov jednotlivých krajín do EÚ.
<P>
Bez skutočnej autonómie príjmov nebude existovať skutočná autonómia výdavkov. Vytvorenie spoločnej európskej pokladnice je politickým rozhodnutím. Problémovým bodom v tejto diskusii je nedostatok politickej vôle alebo, aby som bol presnejší, nedostatok politickej vôle zo strany Nemecka. V 90. rokoch minulého storočia malo Nemecko politickú víziu tlačiť na zavedenie eura, a to napriek ťažkostiam súvisiacim s procesom jeho opätovného zjednotenia. Podľa môjho názoru by malo byť Nemecko vodcom aj teraz a zasadzovať sa o spoločnú európsku pokladnicu.
<SPEAKER ID="051" NAME="Ivo Strejček" AFFILIATION="ECR">
(CS) Počúvam túto rozpravu už od rána a dospel som k názoru, že všetci tí, ktorí hovoria, že Európska únia je na križovatke, majú pravdu. Na jednej strane sú tí, ktorí obhajujú silný prístup Spoločenstva. Na druhej strane, a to treba pravdivo povedať, je menšina tohto Parlamentu, ktorá si myslí, že odteraz by Európska únia mala viac pracovať na medzivládnom princípe. Zapadá do toho aj návrh zaviesť rôzne formy európskych daní, hoci sa to nazýva inovatívne financovanie. Tieto hlasy vyzývajú na posilnenie Európskej únie a prenos väčšieho množstva právomocí na Európsku komisiu na úkor členských štátov. Je škoda, že zatiaľ nikto nepovedal, že Európska únia a Európska komisia by mali začať obmedzovať svoje programy, znižovať počet svojich často kontroverzných agentúr a reformovať spoločnú poľnohospodársku politiku.
<SPEAKER ID="052" NAME="Jürgen Klute" AFFILIATION="GUE/NGL">
(DE) Vážený pán predsedajúci, hospodárske riadenie, ktoré sa tu vytvára, sa sústreďuje výlučne na šetrenie a politiku hospodárskej súťaže. Ako práve povedal kolega poslanec zo Španielska, problém orientácie Nemecka na vývoz sa doteraz vôbec neriešil. Je to však jednoznačne zásadný problém, a to tak v eurozóne, ako aj pre Európsku úniu ako celok. Nemecká politika hospodárskej súťaže sa realizuje na úkor vnútorného dopytu v Nemecku. O tom sa vôbec nehovorí. Predovšetkým sa však realizuje aj na úkor miezd. Je to mzdová vojna - mzdová súťaž. Táto mzdová súťaž vyvíja mohutný tlak na naše susediace európske krajiny, na európske odborové zväzy a na európskych pracujúcich. Týmto problémom sa nezaoberala ani Komisia, ani pán Feio vo svojej správe. Akékoľvek hospodárske riadenie hodné svojho mena musí podniknúť nápravné opatrenia v tejto oblasti, nie zostať ticho.
<SPEAKER ID="053" NAME="Jean-Paul Gauzès" AFFILIATION="PPE">
(FR) Vážený pán predsedajúci, pán Chastel, pán komisár, v roku 1968 napísali priatelia nášho kolegu poslanca pána Cohna-Bendita na múry Paríža slogan "slová, nie činy". Dnes občania žiadajú opak: činy, nie slová. Počúvame veľa slov, ale naši spoluobčania nevidia výsledky. Pomalá reakcia Európskej únie nie je dosť dobrá vzhľadom na nevyhnutné problémy, ktoré musíme riešiť.
<P>
Musíme sa pohnúť vpred spoločne, s jednotným európskym duchom. V tejto súvislosti by som rád niečo povedal o úlohe Parlamentu. Aj tu nás čaká ešte veľa práce v zmysle podpory zásady spolurozhodovania. Predseda Komisie niekoľkokrát poďakoval Parlamentu za podporu, ale Parlament tu nie je len na to, aby hral druhú, podpornú úlohu alebo aby ratifikoval rozhodnutia uskutočnené Radou bez toho, aby mal možnosť najskôr o nich rokovať. Parlament má rovnaký význam ako Rada. Je čas, aby sme to uznali, a rozprava o hospodárskom riadení bude v tomto ohľade skúškou.
<P>
A nakoniec, čo sa týka blížiaceho sa samitu G20, Európska únia musí byť jednotná s cieľom zaistiť, aby tento medzinárodný orgán zohrával úlohu, ktorá sa od neho očakáva, a neoddával sa len nekonečným rokovaniam.
<SPEAKER ID="055" NAME="Elisa Ferreira" AFFILIATION="S&amp;D">
(PT) Vážený pán predsedajúci, pán komisár, najprv by som chcela poďakovať pánovi Feiovi za snahu o spoluprácu a za kompromisný prístup, ktorého je jeho správa plná. Záver, ktorý sme dosiahli, bol taký, že v niektorých otázkach - a to sa stalo aj v prípade finančného dohľadu - je Parlament schopný zjednotiť sa a zaujať rozhodnú pozíciu na obranu verejného záujmu a že túto rozhodnú pozíciu musia uznať aj Komisia a Rada. Táto otázka je zvlášť dôležitá v čase predkladania legislatívneho balíka šiestich návrhov, ktoré sú mimoriadne citlivé a pri ktorých má Parlament spolurozhodovacie právomoci.
<P>
Budeme rovnako aktívni, ale bez ústupkov. Naším prístupom je dialóg, ale nepôjdeme za hranice cieľov, ktoré máme v úmysle brániť. Pán Feio vo svojej správe zdôrazňuje niektoré aspekty, ktoré sa týkajú tejto otázky. Jedným z nich je to, že hospodárske riadenie je viac ako len súbor pokút. Rast a zamestnanosť potrebujú svoje vlastné iniciatívy. Potrebujeme iniciatívy na boj proti rastúcim vnútorným rozdielom v rámci Európskej únie. Potrebujeme konkrétne návrhy týkajúce sa Európskeho menového fondu. Potrebujeme stabilné riešenia v otázke štátnych dlhopisov.
<P>
Sme v bode, keď dôvera závisí od schopnosti Komisie a Rady reagovať na skutočné obavy verejnosti, a tie sa týkajú nezamestnanosti, rastu a súdržnosti.
<SPEAKER ID="056" NAME="Vicky Ford" AFFILIATION="ECR">
Vážený pán predsedajúci, potrebujeme lepšie hospodárske riadenie s včasnejšími varovaniami a včasnejšími činmi. Mnohé krajiny nedodržali tradičné ciele týkajúce sa dlhu a deficitu, ale tieto ukazovatele by nás aj tak neupozornili na krízu, ktorá prebieha v Španielsku či Írsku. Sú potrebné aj ďalšie opatrenia.
<P>
Ekonomika však nie je exaktná veda, nie je len o číslach. Sovietska história nám pripomína, že centrálne počítanie traktorov samo osebe neprinesie silné hospodárstvo a utopistickým riešením nie sú ani centralizované dane alebo centralizovaná štátna pokladnica.
<P>
Je mnoho otázok v súvislosti s tým, aké kroky teraz podniknúť. Vyhrážanie sa pokutami takmer skrachovanému štátu vyzerá ako prázdna hrozba a sľuby neustálej pomoci v eurozóne budú vždy prinášať morálne riziko. Uvedomujem si, že ľudia sú znepokojení francúzsko-nemeckými dohodami, ale možno majú pravdu. Ak trh požičiava peniaze, potom by mal možno trh niesť aj stratu, nie daňoví poplatníci.
<SPEAKER ID="057" NAME="Danuta Maria Hübner" AFFILIATION="PPE">
Vážený pán predsedajúci, ako zvyčajne, v našej realite a v tom, čo robíme, je niečo dobré i niečo zlé. Je dôležité pochopiť minulosť a príčiny krízy a myslím si, že Únia si v tomto splnila svoju domácu úlohu, ale dnes sa musíme sústrediť na budúcnosť. Celosvetové a európske hospodárske riadenie, ktoré budujeme, je pre budúcnosť, takže to nie je len otázka riešenia tejto krízy.
<P>
Európa neexistuje vo vákuu. Keď opravujeme Európu, robíme to na pozadí sveta, ktorý sa dnes veľmi líši od sveta z roku 2008. Skupina G20 sa pred dvoma rokmi zjednotila v prospech fiškálnej záchrany, ale jej jednomyseľnosť poháňal strach. Dnes je rozdelená. Spoločné globálne dobro neexistuje. Pri riadení celosvetovej obnovy a opätovnom vytváraní rovnováhy svetového hospodárstva pôsobí mnoho síl. Hlavnú úlohu zohráva zásadná štrukturálna zmena, ktorá významne ovplyvňuje európsku konkurencieschopnosť. Do závratných výšok však vyletel aj význam mien a výmenných kurzov ako globálnych prispôsobovacích mechanizmov. Bezprecedentnou rýchlosťou vzniká nový globálny menový systém a rastie počet hráčov.
<P>
Ak sa chceme vyhnúť katastrofe asymetrického prispôsobovania, naliehavo potrebujeme dialóg a kolektívnu činnosť. Ak to dosiahneme, otázkou je, či bude Európa v rámci tejto kolektívnej činnosti schopná zohrávať svoju úlohu. V tejto súvislosti nám jednoznačne chýba odvážna, efektívnejšia reforma vonkajšieho zastupovania eurozóny. Odďaľovaním tejto reformy sa vzdávame potenciálneho vplyvu. Za súčasnej globálnej situácie si to Európa nemôže dovoliť.
<SPEAKER ID="058" NAME="Robert Goebbels" AFFILIATION="S&amp;D">
(FR) Vážený pán predsedajúci, dámy a páni, Európa je na zlej ceste a svetu sa nedarí o nič lepšie.
<P>
Pred chvíľou úradujúci predseda Rady zdôraznil, že globalizácia znamená, že musíme konať na európskej úrovni a na medzinárodnej úrovni. Ak sa však pozrieme na to, čo sa deje v Európe a na medzinárodnej úrovni, je úplne zrejmé, že práve takáto konkrétna činnosť chýba.
<P>
Samit za samitom tí najväčší i tí menší, ktorí by nás mali viesť, predvádzajú svoje nafúknuté egá a hovejú si vo svojich pompéznych slovách, zatiaľ čo hlavným záverom každého samitu je to, že sa stretnú znova.
<P>
Ba čo viac, toto takzvané celosvetové riadenie, ktoré by mala skupina G20 zastrešovať, nemá absolútne žiaden základ v medzinárodnom práve a funguje mimo systému OSN. G20 je samozvaná skupina, pracuje bez písomných pravidiel a je klubom bohatých krajín, ktoré sa obklopili niekoľkými takzvanými rýchlo sa rozvíjajúcimi krajinami vrátane takých príkladných demokracií, ako je Saudská Arábia.
<P>
Martin Schulz pred chvíľou citoval úryvok z jedného z takýchto prázdnych vyhlásení skupiny G20. To isté by sme mohli urobiť s vyhláseniami uverejnenými po našich európskych samitoch. Nekonečné sľuby a prázdne slová, po ktorých nikdy neprídu činy. A aby sme to celé zavŕšili, Európa musí trpieť francúzsko-nemecké minisamity, na ktorých tento divný pár Merkelová a Sarkozy tvrdí, že nám ukazuje cestu.
<P>
Guy Verhofstadt práve hovoril o kasínových hrách. Som v pokušení dodať: už žiadne stávky! Komisia a Parlament sa musia zjednotiť, aby nepremrhali žetóny Európy a zachovali metódu Spoločenstva.
<SPEAKER ID="059" NAME="Regina Bastos" AFFILIATION="PPE">
(PT) Vážený pán predsedajúci, začnem blahoželaním spravodajkyni pani Berèsovej k správe, o ktorej dnes diskutujeme, ako aj všetkým ostatným, ktorí na nej pracovali. Ako členka Osobitného výboru pre finančnú, hospodársku a sociálnu krízu som prispela k riešeniu otázky malých a stredných podnikov (MSP), keď som zdôraznila ich kľúčovú úlohu ako hybnej sily obnovy Európskej únie a jej budúceho rastu a blahobytu.
<P>
V Európskej únii je viac ako 20 miliónov MSP. Ak by teda každý z nich dokázal vytvoriť jedno pracovné miesto, znamenalo by to príslušné zníženie nezamestnanosti. Táto správa uvádza odporúčania, ktoré sú hospodárskymi stratégiami na prekonanie krízy. Spomeniem teraz tie najhlavnejšie.
<P>
Prvou je potreba posilniť sociálne trhové hospodárstvo, zabrániť obmedzeniam hospodárskej súťaže a zaistiť prístup k úverom pre MSP. Ďalej je to poskytovanie fiškálnych stimulov či dokonca dotácií MSP s cieľom zachovať a vytvárať pracovné miesta. Ďalšou stratégiou je vytvorenie novej iniciatívy Small Business Act so silnejším sociálnym rozmerom. Potom je tu vytvorenie európskej siete skúsených konzultantov, ktorí by šírili svoje poznatky. Ďalej sú to inovácie ako najsilnejší motor hospodárskeho rastu, a teda nevyhnutnosť zásadného prepojenia medzi priemyslom a inováciami. Ďalším krokom je vytvorenie nových partnerstiev medzi priemyslom a akademickým svetom. A nakoniec je to vytvorenie vzdelávacieho systému, ktorý spĺňa požiadavky trhu práce, ale aj potrebu vytvárania nových kvalifikácií pre nové pracovné pozície.
<SPEAKER ID="060" NAME="Liisa Jaakonsaari" AFFILIATION="S&amp;D">
(FI) Vážený pán predsedajúci, pán predseda Komisie Barroso na začiatku povedal, že hospodárske riadenie urobilo taký rýchly pokrok, že len pred dvoma rokmi by nikomu dokonca ani nenapadlo, že bude existovať. To je pravda, preto vždy stojí za to skontrolovať, či je vlak na správnej koľaji, lebo rýchlosť sama osebe nie je cieľom. Správa pani Berèsovej robí takúto analýzu a je skvelá.
<P>
Teraz, keď výbor pani Berèsovej pokračuje vo svojej práci, by možno stálo za to vypočuť si aj disidentov hospodárskej politiky, napríklad držiteľa Nobelovej ceny Paula Krugmana. Tvrdí, že ministri financií sú šarlatánski doktori, ktorí dávajú pracovné miesta na obetný oltár. Ak sa chceme posunúť od imaginárnej ekonomiky k reálnej, mali by sme počúvať týchto ľudí. Takisto potrebujeme ukazovatele reálnej ekonomiky, ktorými sú zamestnanosť a chudoba.
<P>
Sklamal ma návrh pána Schmidta, aby sme neskúsili v Európe zaviesť daň z kapitálových transferov. To je veľké sklamanie, najmä keď jeho záverom bolo "viac Európy".
<SPEAKER ID="061" NAME="Iliana Ivanova" AFFILIATION="PPE">
(BG) V správe Osobitného výboru pre finančnú, hospodársku a sociálnu krízu vyzývame predovšetkým na európsku reakciu, silné politické a intelektuálne vedenie s európskym rozmerom, rozsiahlu integráciu a dokončenie jednotného európskeho trhu v prospech európskych občanov.
<P>
Dosiahli sme kompromis obrovského významu v kľúčových otázkach, ako je Pakt stability a rastu, jeho mechanizmy pokút, cesta štrukturálnych reforiem, konsolidácia rozpočtu a strategické investície Európskej únie. Prioritné kroky osobitného významu zahŕňajú opatrenia týkajúce sa politiky súdržnosti a malých a stredných podnikov.
<P>
Politika súdržnosti musí byť jedným zo základných pilierov našej hospodárskej politiky. Podporí rozvoj energetickej účinnosti a transeurópskych sietí, čo následne pomôže oživiť európske hospodárstvo a podporiť jeho udržateľný rast. Malé a stredné podniky majú rozhodujúci význam pre náš budúci rozvoj, rast a prosperitu. Musí sa zaviesť nová definícia malých a stredných podnikov, čo tiež poskytne príležitosti na cielenejšiu politiku podporujúcu podnikanie a na uskutočnenie správnych krokov s cieľom znížiť administratívnu záťaž a byrokraciu.
<P>
Úprimne dúfam, že naše návrhy a odporúčania sa prejavia konkrétnymi krokmi Európskej komisie a najmä členských štátov, pretože nemôžeme strácať čas. Našim spoluobčanom dlhujeme primeranú a rýchlu reakciu, aby sme dokázali prekonať krízu rýchlejšie a s väčšou silou.
<SPEAKER ID="062" NAME="Ivailo Kalfin" AFFILIATION="S&amp;D">
(BG) Hospodárska recesia zasiahla členské štáty s rôznou mierou intenzity. Z hospodárskeho pohľadu to však môže vyzerať tak, že rozdiely nesiahajú mimo hraníc eurozóny. Jednotná mena, bohužiaľ, zatiaľ neviedla k hospodárskemu zosúladeniu. V skutočnosti sa stal presný opak. V súčasnosti je medzi krajinami eurozóny omnoho viac rozdielov, ako to bolo v čase zavedenia eura. To je mimoriadne nebezpečné.
<P>
Ukazovatele Paktu stability a rastu sú evidentne nepresné a nefungujú. Automatické ukladanie sankcií preto samo osebe neprinesie pozitívne výsledky. Na všetkých 27 členských štátov Európskej únie to bude mať ešte menší vplyv. Dokonca môže dôjsť k opaku, pretože hospodárske stereotypy ako také vytvárajú nové problémy.
<P>
Riešenie je jasné. Hospodárstva členských štátov sa musia čo najviac približovať, aby všade bolo možné použiť rovnaké opatrenia na dosiahnutie rovnakých výsledkov. To znamená viac politiky na úrovni EÚ, viac nástrojov pre európske inštitúcie, vyšší rozpočet a viac rozpočtovej nezávislosti pre Európsku úniu vrátane zvýšenia podielu jej vlastných ziskov.
<SPEAKER ID="063" NAME="Frank Engel" AFFILIATION="PPE">
(FR) Vážený pán predsedajúci, kríza sa ešte ani zďaleka neskončila, čoho dôkazom sú nepokoje v krajinách, ako je Francúzsko. Myslím si, že v Európe sa táto kríza stala krízou integrácie. Dokonalým príkladom je opäť "dohoda z Deauville", ktorá ohrozuje metódu Spoločenstva a je odrazom falošnej ilúzie veľkosti, ktorú stále majú niektoré členské štáty. Ale keď na to príde, kto z nás je ešte stále veľký?
<P>
Podľa mojich informácii bude v roku 2050 Európa stále predstavovať 6 - 7 % svetovej populácie a jej hospodárska moc sa bude rozpadať. Podarí sa nám vyrovnať s problémami medzinárodnej konkurencie tým, že budeme aj naďalej takýmto spôsobom súťažiť medzi sebou, alebo skôr tým, že sa rozhodneme riadiť metódou Spoločenstva a budeme konať spoločne? Ak to chceme dosiahnuť, Európa bude potrebovať zdroje: nové a inovatívne zdroje. Rozprava o budúcom finančnom výhľade je dobrou príležitosťou diskutovať o týchto zdrojoch a pokúsiť sa identifikovať ich: v oblasti výskumu a vývoja a tiež v oblasti služby pre vonkajšiu činnosť.
<P>
Aký význam má zriaďovať 28. európsky diplomatický zbor, ak sa len pridá k existujúcim orgánom bez toho, aby prevzal ich právomoci? Mali by sme to urobiť, aby sme poskytli členským štátom úľavu a priestor na konsolidáciu, a mali by sme dať Európe zdroje potrebné na to, aby mohla konečne vykonávať politiky, ktoré pre našich občanov niečo znamenajú. To je to, čo od nás chcú.
<SPEAKER ID="064" NAME="Burkhard Balz" AFFILIATION="PPE">
(DE) Vážený pán predsedajúci, nechcem vyzerať domýšľavo, ale keď dnes dopoludnia počúvam túto rozpravu, myslím si, že môžeme povedať, že za posledné mesiace sa vykonalo značné množstvo práce. Osobitný výbor pre finančnú, hospodársku a sociálnu krízu takisto urobil za posledný rok obrovské množstvo práce. Vidieť to pri pohľade na 1 600 pozmeňujúcich a doplňujúcich návrhov k pôvodnému návrhu správy, ktorý bol predložený. Činnosť výboru sa teraz predĺžila ešte o rok. Podľa môjho názoru to je veľmi správne. Kríza sa ešte ani zďaleka neskončila. Írsko sotva uniklo krachu, štátny rozpočet Grécka ešte rozhodne nie je v dobrej kondícii a celková situácia nedáva žiadny dôvod povedať, že všetko je v poriadku. Finančné a hospodárske reformy musia preto pokračovať a je príliš skoro uzatvoriť diskusiu o príčinách krízy a záveroch, ktoré sa musia vyvodiť.
<P>
Bolo by preto chybou vyhlásiť prácu krízového výboru za viac-menej skončenú a ukončiť jeho mandát. Naopak, musíme aj naďalej pokračovať v práci na základe toho, čo sme už doteraz dosiahli. Preto si myslím, že predbežná správa, ktorá bola predložená, je prijateľná pre všetkých. Potvrdzuje to aj všeobecné prijatie, ktoré mala v krízovom výbore. Samozrejme, text mohol byť na niektorých miestach formulovaný stručnejšie a výstižnejšie, mali by sme však v tejto správe vidieť to, čím je - predbežnou odpoveďou.
<P>
Oveľa dôležitejšia ako znenie niektorých jednotlivých pasáží je skutočnosť, že v druhej polovici práce výboru budeme stavať na predbežnej práci, ktorú sme vykonali. Musíme zvážiť, ako a v ktorých bodoch by diskusie krízového výboru mohli počas blížiacich sa rozpráv podporiť legislatívne výbory.
<SPEAKER ID="065" NAME="Antonio Cancian" AFFILIATION="PPE">
(IT) Vážený pán predsedajúci, dámy a páni, dnes ráno som si veľmi pozorne vypočul rôzne prejavy, ale domnievam sa, že by nám prospelo trocha lepšie objasniť rozdiely medzi jednotlivými nástrojmi, ktoré, mimochodom, považujem za veľmi dobre definované a zosúladené, ako aj posilniť stratégiu a vnútornú jednotu Európskej únie.
<P>
Pokiaľ ide o nástroje, som presvedčený, že sa dosiahol rozhodujúci pokrok a že teda ideme správnym smerom. Čomu však nerozumiem, je stratégia. Inými slovami, používame všetci rovnaký prístup? Vždy sme hovorili o stabilite, ale teraz nastal čas, a vlastne už sa to malo stať dávno, aby sme hovorili o raste. Úplne súhlasím s tým, keď hovoríme o stabilite a obetiach, ale ak zároveň naším cieľom nebude rast prostredníctvom vytvárania pracovných miest - čo je kľúčová téma v tomto období -, potom si myslím, že sa nám nepodarí urobiť dobrú prácu.
<P>
Pán predseda Barroso tu nedávno hovoril o stave Únie a myslím si, že by sme mu to mali pripomenúť a jasne definovať stratégiu Únie vo vzťahu k finančnému trhu. Dnes ráno som nepočul nikoho hovoriť o tejto stratégii.
<P>
Dovoľte mi tiež povedať, že by bolo neospravedlniteľnou chybou, keby sme sa snažili zakryť evidentnú anarchiu v členských štátoch, ktorá sa skrýva za koncepciou subsidiarity, o ktorej sa hovorí príliš často a zvyčajne neadekvátne.
<SPEAKER ID="066" NAME="Arturs Krišjānis Kariņš" AFFILIATION="PPE">
(LV) Vážený pán predsedajúci, pán komisár, členovia Rady, v priebehu uplynulých dvoch rokov veľmi veľa ľudí v Európskej únie trpelo priamo v dôsledku krízy. Trpelo aj nemálo ľudí v našej krajine Lotyšsku. Boli sme svedkami poklesu hospodárskeho obratu o 20 % a rovnako strmého nárastu nezamestnanosti. Moji krajania a krajanky pochopili, že za týchto mimoriadnych okolností je nutné prijať mimoriadne riešenia. Aké to boli riešenia? S cieľom obnovy verejných financií ľudia z našej krajiny, Lotyši, trpezlivo pretrpeli pokles platov o viac ako 30 % spojený so zvyšovaním daní. Výsledkom bolo dosiahnutie stability verejných financií v Lotyšsku. Prečo teda moje rozhorčenie? Som rozhorčený, lebo som si dnes prečítal, že Nemecko a Francúzsko namiesto toho, aby chceli posilniť finančný dohľad v Európskej únii, ho chcú vlastne oslabiť. Bude to teda znamenať, že práca mojich krajanov a krajaniek bola zbytočná? Dámy a páni, nemôžeme dopustiť, aby došlo k situácii, keď niektoré veľké členské štáty chcú aj naďalej žiť nezodpovedne. Musíme posilniť návrh Komisie, aby Európa mohla mať silný finančný dohľad. Ďakujem vám za pozornosť.
<SPEAKER ID="067" NAME="Gunnar Hökmark" AFFILIATION="PPE">
Vážený pán predsedajúci, myslím si, že by sme mali jasne povedať jednu vec, a to že celosvetová hospodárska kríza sa týka najmä hospodárstiev USA a Európy. V iných častiach sveta sú úrovne rastu vysoké, ale nie v Európe a nie v USA. Viac ako čokoľvek iné je príčinou tohto stavu nadmerné míňanie a nedostatočný rast. Toto považujem za jeden z najdôležitejších problémov.
<P>
Musíme naštartovať rast, ale aby sa nám to podarilo, potrebujeme stabilitu verejných financií. Preto považujem za znepokojujúce - a pridávam sa k tomu, čo už povedali predchádzajúci rečníci -, že niektorí európski predstavitelia teraz hovoria o laxnejších a pružnejších pravidlách v súvislosti s Paktom stability a rastu a sú za zmenu zmluvy. Nemyslím si, že Európa potrebuje desaťročie diskusií o zmenách zmluvy. To je skôr politika vedúca k rozpadu ako k integrácii a konkurencieschopnosti.
<P>
Musíme posilniť Pakt stability a rastu čo možno najväčším počtom automatických sankcií. Musíme dosiahnuť zníženie deficitov rozpočtov, sebavedomo a pekne po poriadku, a zároveň postupne vykonávať reformy, aby sme sa otvorili rýchlejšiemu hospodárskemu rastu - otváraním európskych hraníc a otváraním sa silnejšej konkurencii. Toto je cesta vpred a za to by sme sa mali postaviť na samite G20. To je aj cieľom európskeho programu.
<SPEAKER ID="068" NAME="Theodoros Skylakakis" AFFILIATION="PPE">
(EL) Vážený pán predsedajúci, v správe pani Berèsovej o hospodárskej kríze, ktorá je témou jednej z našich dnešných rozpráv, sa v odseku 32 píše, že niektoré členské štáty, evidentne mysliac našu krajinu Grécko, nemajú v súčasnosti možnosti vytvoriť skutočné plány obnovy a že všetky možnosti až do roku 2012 sú obmedzené na škrtanie verejných výdavkov, zvyšovanie daní a znižovanie dlhu. Táto pozícia má pre Grécko a iných obrovský význam, pretože v našej krajine sú sily, ktoré tvrdia presný opak.
<P>
Osobne by som chcel podporiť túto pozíciu v správe pani Berèsovej, pretože krajiny s obrovským deficitom a dlhom a najmä krajiny, ktoré už nemajú prístup na medzinárodný kapitálový trh, musia predtým, ako môže začať obnova, znížiť svoje deficity. Iná cesta nie je. Bez zníženia deficitu nie je možný prístup na medzinárodné trhy. Bez prístupu na medzinárodné trhy nie je možná obnova. Najmä pre občanov je to horká pilulka, ktorú musia prehltnúť, ale musíme mať odvahu povedať im pravdu.
<SPEAKER ID="069" NAME="Seán Kelly" AFFILIATION="PPE">
Vážený pán predsedajúci, bude to len jedna minúta. Dnes ráno boli uskutočnené dve vyhlásenia, na ktoré sa chcem zamerať. Jedno zo strany Danuty Hübnerovej, ktorá povedala, že Európa neexistuje vo vákuu, a druhé zo strany pána Chasela, ktorý povedal, že Európa nemôže robiť všetky ústupky sama.
<P>
Myslím si, že nastal čas, aby bola Európska únia tvrdá, a to najmä vo vzťahu ku krajinám skupiny G20 a OSN. Sme v pozícii, keď máme 11 % nezamestnanosť, 20 % nezamestnanosť mladých, obrovský verejný dlh a milióny ľudí žijúcich v chudobe, a ak ostatné krajiny na celom svete nebudú ochotné rozdeliť si túto záťaž, potom by sme mali povedať, že nedovolíme, aby sa naše krajiny stali nekonkurencieschopnými a aby sa v Európskej únii zvyšovala chudoba.
<P>
Po druhé, chcem povedať, že v rámci Európy nielenže musíme hovoriť jedným hlasom, ale musíme aj konať ako jeden celok. Samozvaná správna rada, ktorá tu dnes ráno bola spomenutá, nesmie naďalej fungovať. Majú príležitosť obrátiť sa s tým na Radu.
<SPEAKER ID="070" NAME="Jan Kozłowski" AFFILIATION="PPE">
(PL) Na úvod by som chcel vyjadriť spokojnosť so správou o zlepšovaní hospodárskeho riadenia a rámca stability Únie a vďačnosť spravodajcovi pánovi Feiovi za vynikajúcu prácu, ktorú na nej vykonal. Som presvedčený, že nové iniciatívy, ako je balík pre finančný dohľad a európsky semester, nám umožnia vyhnúť sa budúcim krízam alebo aspoň zmierniť ich dosah.
<P>
Domnievam sa však, že kľúčovou otázkou je zotrvanie pri opatreniach zameraných na zlepšovanie koordinácie a zvyšovanie transparentnosti politických stratégií týkajúcich sa hospodárstiev členských štátov. Chcel by som zdôrazniť význam vytvorenia dobrého rámca pre rozpočtovú spoluprácu na úrovni EÚ a členských štátov vrátane zosúladenia kategórií výdavkov v rámci vnútroštátnych rozpočtov s príslušnými kategóriami rozpočtu EÚ. To by umožnilo uskutočňovať prínosné a systematické analýzy európskych verejných výdavkov.
<SPEAKER ID="071" NAME="Gilles Pargneaux" AFFILIATION="S&amp;D">
(FR) Vážený pán predsedajúci, na úvod by som sa len niekoľkými slovami zmienil o francúzsko-nemeckých návrhoch. Myslím si, že naša reakcia by nakoniec mala byť kladná. Často hovoríme, že od roku 2007 nám chýba náš francúzsko-nemecký motor. Zároveň je poľutovaniahodné, že v týchto francúzsko-nemeckých návrhoch je určitý prvok zotročenia Francúzska, pretože boli vytvorené na pomoc Francúzsku, aby sa nedostalo do problémov vzhľadom na svoj zlý finančný a hospodársky stav.
<P>
Je tiež dôležité povedať, že na rozdiel od správy pani Berèsovej tieto návrhy neobsahujú žiadne pozitívne návrhy, ktoré by nám umožnili dosiahnuť skutočné hospodárske riadenie v Európskej únii.
<SPEAKER ID="072" NAME="Monika Flašíková Beňová" AFFILIATION="S&amp;D">
(SK) Kríza je veľmi komplexný fenomén, a tak dovoľte pre krátkosť času aspoň pár bodov.
<P>
V prvom rade v rámci národných ekonomík sa priveľký dôraz kladie na kritérium verejného dlhu, ale predsa rovnako dôležité sú aj iné ukazovatele. Zároveň istá miera verejného dlhu je počas krízy nevyhnutná, keďže vlády musia výpadky súkromného sektora nahradiť ekonomickou aktivitou vo verejnom sektore, respektíve verejnými stimulmi súkromnému sektoru, čím sa spomalí rast nezamestnanosti. Lebo, kolegyne a kolegovia, pre všetky tie čísla my zabúdame na tých ľudí, ktorí krízu nespôsobili, zabúdame na nezamestnanosť a na zhoršujúcu sa sociálnu situáciu. Chcem tiež upozorniť na skutočnosť, že bez celoeurópskej koordinácie hospodárskych politík a regulácie finančného sektora bude cesta z krízy veľmi ťažká.
<P>
A záverom moja posledná výzva alebo prosba. Pán komisár, opakovane už niekoľko rokov vyzývam k tomu, aby sa skutočne začala riešiť situácia ohľadne daňových rajov.
<SPEAKER ID="073" NAME="Anneli Jäätteenmäki" AFFILIATION="ALDE">
Vážený pán predsedajúci, navrhujem, aby sme v budúcnosti mali jedného zástupcu pre hospodárske otázky. Mali by sme mať vysokého predstaviteľa pre hospodárske záležitosti, tak ako máme aj vysokú predstaviteľku pre zahraničné veci. V budúcnosti by sme mohli spojiť funkcie pána Rehna a pána Barniera.
<P>
K ďalšej otázke: je škoda, že nedokážeme hovoriť jedným hlasom na zasadnutiach skupiny G20. Európska únia pomáha Francúzsku, pánovi Sarkozymu a predsedníctvu samitu G20. V budúcnosti by Európska únia mala mať na týchto stretnutiach jeden post, jednu osobu a mali by sme hovoriť jedným hlasom.
<SPEAKER ID="074" NAME="Sven Giegold" AFFILIATION="Verts/ALE">
Vážený pán predsedajúci, včera večer som naozaj trpel s pánom Rehnom počas tlačovej konferencie, keď som videl, že musel prezentovať túto dohodu, ktorá tak úplne nevychádzala len z jeho návrhov. Po tom, čo sme sa naučili v prípade balíka pre dohľad, si myslím, že sme zistili, ako môžu Parlament a Komisia spolupracovať na dosiahnutí dobrého výsledku. Myslím si, že práve toto musíme teraz urobiť.
<P>
Keď sa pozrieme na postupy týkajúce sa deficitu a dlhu, ako aj na vaše dobré návrhy v súvislosti s makroekonomickou nerovnováhou, z hľadiska dosiahnutia dobrej dohody je naozaj kľúčové, aby tak krajiny s prebytkom, ako aj krajiny s deficitom prevzali svoj podiel povinností s cieľom ozdraviť euro. Môžem len povedať, že väčšina tohto Parlamentu je pripravená podporiť vaše návrhy.
<SPEAKER ID="075" NAME="Miguel Portas" AFFILIATION="GUE/NGL">
(PT) Vážený pán predsedajúci, keďže francúzsko-nemecké riaditeľstvo už nesedí v tomto Parlamente, budem smerovať svoje otázky o nedávnej hystérii v súvislosti s pokutami na Komisiu a Radu.
<P>
Prvá sa týka myšlienky vkladov s úrokmi: ako, preboha, odôvodníte pridávanie jedného deficitu k druhému deficitu s cieľom boja proti deficitu?
<P>
Druhá otázka sa týka možnosti pozastavenia štrukturálnych fondov, čoho jediným dôsledkom by bolo ohrozenie strednodobého a dlhodobého rastu, čo by viedlo k zvýšeniu úrokov z dlhov a tým aj k nárastu krátkodobého deficitu.
<P>
To ma privádza k tretej otázke: čo takto zaviesť pokuty za hlúposť a hriech arogancie?
<SPEAKER ID="076" NAME="Andrew Henry William Brons" AFFILIATION="NI">
Vážený pán predsedajúci, bol nám sľúbený hospodársky rast, ale konkurencia, ktorej európske krajiny čelia zo strany rozvojových krajín, bude viesť k zničeniu výrobných základní a pracovných miest v našich krajinách.
<P>
Môžeme im konkurovať jedine tak, že znížime životnú úroveň našich pracovníkov. Musíme odmietnuť globalizmus, chrániť svoje hospodárstva a prestať posilňovať svojich konkurentov.
<P>
Bolo nám sľúbené lepšie hospodárske riadenie v Európe. Hospodárstva členských štátov sa však veľmi líšia a jeden hospodársky predpis nebude vyhovovať 27 rôznym krajinám. Každá krajina si musí predpísať takú formu riadenia, akú potrebuje.
<P>
Hospodárska kríza sa začala činnosťou bánk, ale reakciou vlád bolo ponáhľať sa s ich záchranou. Musíme kontrolovať aktivity bánk zamerané na vytváranie úverov, teda aktivity zamerané na zarábanie peňazí. Banky musia slúžiť našim hospodárstvam, nesmie im byť dovolené riadiť sa vlastným programom a rozhodne nesmú byť tými, ktorí majú z našich opatrení najväčší profit.
<SPEAKER ID="077" NAME="Alajos Mészáros" AFFILIATION="PPE">
(HU) Zažili sme najvážnejšiu sociálnu a hospodársku krízu v histórii Európskej únie, ktorej hlavnými príčinami sú celosvetová nerovnosť, laxná finančná regulácia a zhovievavá finančná politika Spojených štátov. Myslím si, že Európska únia sa s reakciou na dôsledky krízy trocha oneskorila. Prvé reakcie členských štátov neboli vo vzájomnej harmónii. V budúcnosti budeme potrebovať vhodný mechanizmus hospodárskeho riadenia, aby sme sa dokázali vyrovnať s krízovými časmi. V záujme našej bezpečnosti musíme zaistiť, aby sa Európska únia mohla spoľahnúť na vlastné sily. Práca Osobitného výboru pre finančnú, hospodársku a sociálnu krízu je podľa môjho názoru stále potrebná, pretože kríza ešte neskončila a finančné trhy sa ešte nestabilizovali. Členské štáty musia harmonizovať svoje rozpočtové politiky a vytvárať ich spoločne. Vnútorný trh je jedným z nenahraditeľných nástrojov rastu, preto sa stratégia EÚ do roku 2020 musí zamerať na dlhodobé investície a zamestnanosť. Musíme posilniť pozíciu MSP, pretože ich dôležitá práca je hybnou silou výskumu, inovácií a rastu.
<SPEAKER ID="078" NAME="Antigoni Papadopoulou" AFFILIATION="S&amp;D">
(EL) Vážený pán predsedajúci, Európska únia naozaj stojí na križovatke. Medzinárodná hospodárska kríza spomalila rast a zvýšila nezamestnanosť, chudobu a sociálne vylúčenie. Záchranné opatrenia boli napriek vážnym nedostatkom pozitívne. Jednoznačne však potrebujeme viac solidarity v rámci Spoločenstva a koordinácie medzi vnútroštátnymi plánmi obnovy.
<P>
Európsky parlament chce od Komisie viac Európy, menej byrokracie, podporu malých a stredných podnikov, viac nových pracovných príležitostí, viac finančných prostriedkov na financovanie projektov v dôležitých odvetviach a silnejší systém regulácie, dohľadu a koordinácie hospodárskych, fiškálnych a sociálnych politík Európskej únie.
<P>
Aj ja podporujem zriadenie spoločného menového fondu na účely účinnej kontroly európskeho hospodárskeho riadenia. A nakoniec, som veľmi hrdý na cyperského držiteľa Nobelovej ceny Christoforosa Pissalidesa, takže vyzývam Európsky parlament, aby ho pozval prezentovať svoje názory na to, ako treba riešiť nezamestnanosť a problémy dnešnej doby.
<SPEAKER ID="079" NAME="Philippe Lamberts" AFFILIATION="Verts/ALE">
(FR) Vážený pán predsedajúci, chcel by som sa obrátiť na Komisiu a Radu, aby som jednoducho upozornil na tri nedostatky, ktoré podľa nás obsahujú návrhy na európske riadenie.
<P>
Prvým nedostatkom je to, že je tu mimoriadne prísna disciplína v súvislosti s deficitmi a dlhmi a mimoriadne voľná disciplína, pokiaľ ide o investície, pričom tu mám na mysli stratégiu EÚ do roku 2020. Naozaj potrebujeme rovnako prísnu disciplínu v oboch oblastiach, pretože úsporné opatrenia samy osebe neprinesú hospodársku aktivitu.
<P>
Druhým nedostatkom je to, že keď tak veľmi chceme vykonávať kontrolu nad výdavkami, musíme tiež zaistiť dostatočné príjmy. V minulosti som to už mnohokrát zdôrazňoval: nemôžeme mať koordináciu rozpočtu, ak nemáme koordináciu daní.
<P>
Tretím nedostatkom je niečo, čo považujeme za demokratický nedostatok, a v návrhoch pracovnej skupiny sa mi to zdá zvlášť prekvapujúce. Zdá sa, že pokiaľ ide o pracovnú skupinu, Parlament neexistuje, a to považujem za neprijateľné.
<SPEAKER ID="080" NAME="Constance Le Grip" AFFILIATION="PPE">
(FR) Vážený pán predsedajúci, vo svojom prejave sa chcem zamerať na prípravy blížiacich sa samitov G20. Predchádzajúci rečníci už povedali všetko, čo sa dalo povedať o európskom hospodárskom riadení, o potrebe posilniť európske hospodárske riadenie, posilniť Pakt stability a rastu a viac do tohto procesu zaangažovať Európsky parlament a, samozrejme, aj národné parlamenty.
<P>
V krátkosti by som chcela spomenúť dve úlohy, ktoré čakajú naše krajiny a členov skupiny G20, úlohy, ktoré sa podľa môjho názoru musia vyriešiť v priebehu nasledujúcich zasadnutí skupiny G20.
<P>
Sú to menová vojna a kolísanie cien komodít. Pokiaľ ide o tieto dve otázky, ktoré skutočne ohrozujú celosvetový rast a spôsobujú výraznú nerovnováhu na našej planéte, som presvedčená, že Európska únia sa musí zjednotiť okolo spoločných pozícií, aby na nasledujúcich samitoch G20 dokázala hovoriť jedným hlasom, a to tak v Soule, ako aj na tých nasledujúcich, a pôsobila komplexnejším dojmom na svetovom fóre.
<SPEAKER ID="081" NAME="Petru Constantin Luhan" AFFILIATION="PPE">
(RO) V súčasnosti sa zdá, že dôsledky krízy sa ešte ani zďaleka neskončili. Preto by som vám chcel v tejto súvislosti pripomenúť významnú úlohu, ktorú zohráva hospodárska a sociálna politika súdržnosti, a v neposlednom rade aj to, že predstavuje niečo ako nevyhnutnú podmienku.
<P>
Táto politika sa stala kľúčovým prvkom balíka pre hospodársku obnovu, pretože poskytuje pridanú hodnotu a podporné opatrenia na presadzovanie modernizácie a udržateľného hospodárskeho rastu, takže je zároveň aj dôkazom európskej solidarity. Myslím si, že v prvom rade potrebujeme veľké investície do všetkých typov infraštruktúry, či už je to doprava, energetika, alebo telekomunikácie. Potrebujeme výrazné kapitálové investície z veľkého množstva verejných i súkromných zdrojov financovania, ako aj investície prostredníctvom verejno-súkromných partnerstiev, ktorých potenciál sa podľa môjho názoru stále naplno nevyužíva.
<SPEAKER ID="082" NAME="Rachida Dati" AFFILIATION="PPE">
(FR) Vážený pán predsedajúci, dámy a páni, najprv chcem zablahoželať nášmu kolegovi pánovi Feiovi ku kvalite jeho správy a k ambicióznym návrhom, ktoré obsahuje. Dokazuje to tiež, že Európsky parlament zohráva plnohodnotnú úlohu pri diskusii, ktorá je rozhodujúca z hľadiska budúcnosti Európy, a to nás môže len tešiť.
<P>
Grécka kríza navyše ukázala nedostatky, ktoré ohrozujú hospodárske riadenie Európskej únie. V tejto súvislosti teda beriem na vedomie návrh pána Feia vytvoriť trvalý mechanizmus pre finančnú stabilitu. Tento problém musíme riešiť aj pri zdroji.
<P>
Som presvedčená, že riešenie tohto problému spočíva aj v posilnení Paktu stability a rastu a najmä jeho sankcií. To je rozhodujúce, ak chceme dosiahnuť trvalú obnovu vnútroštátnych rozpočtov, teda niečo, čo nie je vždy populárne. Je to reštriktívne opatrenie, ale nemáme na výber.
<SPEAKER ID="083" NAME="Vilija Blinkevičiūt" AFFILIATION="S&amp;D">
(LT) Finančná, hospodárska a sociálna kríza zasiahla každého občana Európy. Ťažké časy však ešte viac zvýraznili skutočnosť, že rôzne vnútroštátne plány hospodárskej obnovy boli slabo koordinované a neboli dostatočne účinné. Niektoré členské štáty navyše naozaj nemali možnosť vytvoriť skutočné vnútroštátne plány hospodárskej obnovy s opatreniami na stimuláciu rastu a zamestnanosti, pretože počas recesie ešte viac obmedzili verejné výdavky a zvýšili dane s cieľom znížiť štátny dlh. V niektorých členských štátoch sa to, bohužiaľ, deje na úkor obyčajných ľudí. Tiež by som chcela upriamiť pozornosť na skutočnosť, že kríza veľmi jasne ukázala sociálnu nerovnosť medzi rôznymi sociálnymi skupinami. Ženy sú napríklad v oveľa väčšom riziku ako muži, že sa ocitnú pod hranicou chudoby. Európska únia sa teda musí z tejto krízy poučiť a zrealizovať iniciatívy, ktoré prijala vo všetkých oblastiach, prostredníctvom koordinácie spoločného postupu s členskými štátmi.
<SPEAKER ID="084" NAME="Andreas Mölzer" AFFILIATION="NI">
(DE) Vážený pán predsedajúci, sotva sme čiastočne zregulovali finančných žralokov z burzového monopolu a už čelíme problému globálnych pretekov s cieľom znehodnotiť meny, ktoré sa napriek dnešnému miernemu upokojeniu Číny stále nepodarilo zastaviť. Niečo, čo tak nenávidíme v Európe - teda devalváciu alebo zásahy na menových trhoch -, sa teraz stalo problémom, ktorý nám vnútila globalizácia. Spojené štáty chcú znížiť verejný dlh, Japonsko chce naštartovať hospodárstvo a Číňania chcú zvýšiť vývoz. Táto politika mäkkej meny, ktorú realizujú iné hospodárske veľmoci, prirodzene ohrozuje Európu aj iné krajiny, a preto musí byť podľa môjho názoru dôležitou témou diskusie na samite G20.
<P>
Koniec koncov, zaplavovanie svetových trhov lacnými čínskymi výrobkami je jednoduché, keď je mena umelo podhodnocovaná. Tento typ pretrvávajúcich zásahov narúša trh, čo je mimoriadne nebezpečná hra, ktorá môže v najhoršom prípade položiť celé svetové hospodárstvo na kolená.
<P>
Hoci sú vyhliadky na úspech neisté, je dôležité, aby sa na samite hovorilo o plánoch na daň z finančných transakcií.
<SPEAKER ID="085" NAME="Pervenche Berès">
spravodajkyňa. - (FR) Vážený pán predsedajúci, chcela by som poďakovať poslancom, ktorí vystúpili, za príspevky. Chcela by som reagovať na dva či tri z týchto prejavov.
<P>
Najskôr na pána Zīleho. Myslím si, že to, čo povedal, bude veľmi dôležité, keď budeme reformovať politiku súdržnosti. Musíme vykonať hodnotenie tejto politiky súdržnosti, stanoviť, či sa v priebehu rokov, ktoré uplynuli od pristúpenia, ukázala ako správna stávka na to, že vnútorné nerovnosti možno čiastočne vyrovnať využívaním týchto finančných prostriedkov, a objektívne to celé vyhodnotiť, aby sme sa pre budúcnosť poučili.
<P>
Mnohí poslanci - a ja im ďakujem - hovorili o zastupovaní Európskej únie a o celosvetovom riadení. Toto je jednoznačne otázka stratégie našej Európskej únie, a to opäť v čase, keď sa zdá, že nechýba veľa k vypuknutiu menových vojen. Musíme hovoriť jedným európskym hlasom, a to vo vnútri i navonok. Použime našu vnútornú silu, aby naše zastúpenie pred vonkajším svetom bolo silné a jednotné.
<P>
Ďalej zopakujem to, čo povedal môj kolega Robert Goebbels, teda že je pravda, že skupina G20 nie je tým definitívnym riešením, ktoré sa snažíme nájsť v súvislosti s celosvetovým riadením, v rámci ktorého má každý svoje miesto a kde je priestor pre rozhodcovské orgány, ktoré potrebujeme. Tým sa vraciam k včerajšiemu prejavu generálneho tajomníka OSN, a to v tom zmysle, že náš budúci postup sa musí odohrávať v rámci OSN, pričom túto inštitúciu a jej riadenie musíme od hlavy až po päty zreformovať.
<P>
A na záver, pán predsedajúci, aby som zakončila túto rozpravu, chcem sa vrátiť k téme verejných investícií a k tomu, čo povedal môj kolega poslanec pán Lamberts. Vo svojej správe vyzývame Komisiu na každoročnú revíziu potrieb verejných a súkromných investícií a na zavedenie ukazovateľov výkonu, ktoré nám skutočne umožnia vytvoriť dlhodobú stratégiu investovania v prospech zamestnanosti a tým aj v prospech európskych občanov. Táto stratégia by vychádzala z udržateľnej vízie a z koncepcie solidarity, ktorá je základom Európskej únie.
<P>
(potlesk)
<SPEAKER ID="086" NAME="Diogo Feio" LANGUAGE="PT">
Vážený pán predsedajúci, na úvod chcem poďakovať všetkým poslancom, ktorí prispeli, a to aj tým, ktorí ešte vystúpia pred koncom rozpravy. Je čas prejsť od slov k činom. Odteraz, po tomto hlasovaní, ktoré, dúfam, bude kladné, bude mať Parlament vlastnú pozíciu v otázke hospodárskeho riadenia. Táto pozícia bude obhajovať ducha Únie: väčšiu transparentnosť a viac zverejňovania. Bude obhajovať hospodárske riadenie ako cieľ rastu všetkých 27 členských štátov Európskej únie a lepšiu koordináciu medzi nimi so silnejšou hospodárskou a menovou úniou.
<P>
Jednoducho povedané, bude obhajovať Európu väčšej solidarity, pripravenosti a efektívnosti, Európu pre všetkých s rôznymi hlasmi, ktoré však spievajú tú istú hymnu, Európu s pozíciami Rady, Komisie a Parlamentu. Európa hospodárskeho riadenia nie je Európou dvojstranných samitov: je to Európa inštitucionálnych hlasov, hlasu Európskeho parlamentu a hlasu verejnosti.
<P>
Evidentná je kľúčová úloha tohto Parlamentu a národných parlamentov, ktorú musia v tejto oblasti zohrávať. Musia mať vlastnú víziu nevyhnutného makroekonomického dohľadu v členských štátoch, musia mať vlastný hlas, pokiaľ ide o realizáciu stratégie EÚ do roku 2020, a musia venovať veľkú pozornosť otázke posilnenia Paktu stability a rastu. Parlament má sériu rôznych návrhov v súvislosti s inými inštitúciami.
<P>
Nastal teda čas - už budem končiť, pán predsedajúci - rokovať o predložených otázkach dôrazným a jednotným spôsobom.
<SPEAKER ID="087" NAME="Olli Rehn">
člen Komisie. - Vážený pán predsedajúci, na úvod chcem poďakovať spravodajcom pani Berèsovej a pánovi Feiovi a váženým poslankyniam a váženým poslancom za túto veľmi dôležitú a vecnú rozpravu.
<P>
Oceňujem, že množstvo príspevkov zodpovedá významu otázok, o ktorých sa hovorilo. Chcem povedať niekoľko poznámok, reakcií a pripomienok k rozprave a správam a začnem medzinárodnou scénou.
<P>
V svetovom hospodárstve sa opäť objavuje predkrízová nerovnováha, ktorá ohrozuje udržateľnú obnovu a vytváranie pracovných miest. Preto je rozhodujúce, aby skupina G20 - najprv na zasadnutí ministrov tento týždeň a potom na samite o dva týždne - bola schopná vykonávať účinnú koordináciu medzinárodnej politiky s cieľom obnoviť rovnováhu celosvetového rastu.
<P>
Na tomto procese sa musia podieľať všetky krajiny: krajiny s prebytkom posilnením domáceho dopytu a krajiny s deficitom zameraním sa na rast vývozu. Je to otázka miliónov pracovných miest v svetovom hospodárstve a v Európskej únii.
<P>
Európska únia pracuje na silnom a stabilnom medzinárodnom finančnom systéme, v ktorom by výmenné kurzy odzrkadľovali základné hospodárske zásady. To je rozhodujúci prvok cieľa skupiny G20 obnoviť rovnováhu svetového rastu v záujme udržateľnej obnovy a vytvárania pracovných miest.
<P>
Z rovnakých dôvodov je dôležité, aby EÚ zreformovala a posilnila svoje vlastné hospodárske riadenie. Správy, ktoré pripravili pani Berèsová a pán Feio, sú dôležitými príspevkami k tomuto procesu a prijatie legislatívnych návrhov Komisie bude obrovským skokom vpred smerom ku skutočnej a efektívne fungujúcej hospodárskej a menovej únii.
<P>
Objavili sa určité otázky o názoroch Komisie na poplatky a dane pre finančné inštitúcie. Hovoril som o tom s pánom predsedom Barrosom a myslíme si, že by bolo užitočné vyjasniť naše stanovisko k tejto veci, pretože sa v tejto súvislosti objavili niektoré mätúce vyhlásenia.
<P>
Práve prebieha zásadná reforma nášho vlastného finančného systému a toto tempo musíme udržať aj na samite G20. Komisia predložila návrh predovšetkým na stabilizačný poplatok alebo bankovú daň, aby sa súkromný sektor - bankový a finančný sektor - mohol podieľať a podieľal na nákladoch spôsobených krízou a riešení budúcich kríz.
<P>
Tento návrh bol predložený a v niektorých členských štátoch sa už realizuje.
<P>
Po druhé, Komisia chce, aby finančný sektor zohrával úlohu pri financovaní nákladov na krízu, preto sa EÚ - a Komisia - snažia presadiť daň z finančných transakcií na celosvetovej úrovni.
<P>
Po tretie, Komisia medzitým ako jednu z možností získania vlastných zdrojov do rozpočtu EÚ predložila návrh, aby finančný sektor spravodlivo prispieval na úrovni EÚ, napríklad prostredníctvom dane z finančných aktivít.
<P>
Toto je náš názor. Navrhli sme bankovú daň alebo stabilizačný poplatok, otvorili sme možnosť dane z finančných aktivít ako zdroja našich vlastných finančných prostriedkov a po tretie, budeme presadzovať daň z finančných transakcií na celosvetovej úrovni.
<P>
V správe pána Feia je návrh na vytvorenie Európskeho menového fondu. Komisia je za vytvorenie trvalého mechanizmu predchádzania krízam a riešenia kríz, ktorý musí mať dve strany, dva prvky, dva rozmery. Dôraz sa musí klásť na predchádzanie krízam, ako aj na riešenie kríz, pretože je lepšie poistiť sa, ako potom ľutovať.
<P>
Pokiaľ ide o riešenie kríz, už v máji sme jasne povedali, že je potrebný rozsiahly rámec krízového riadenia pre eurozónu, a Komisia má v úmysle čoskoro predložiť návrhy na trvalý mechanizmus riešenia kríz.
<P>
Objavilo sa niekoľko všeobecných zásad, najmä to, že predchádzanie krízam a riešenie kríz musia ísť ruka v ruke a že akákoľvek finančná pomoc musí byť prísne podmienená.
<P>
Takýto trvalý mechanizmus musí minimalizovať morálne riziko a poskytnúť stimuly členským štátom na vykonávanie zodpovednej fiškálnej politiky a stimuly investorom na dodržiavanie zásad zodpovedného požičiavania.
<P>
Pán Schmidt predložil pozmeňujúci a doplňujúci návrh týkajúci sa dobrovoľnej účasti členských štátov, ktoré nie sú súčasťou eurozóny, na systéme sankcií. Viete, že v prvej fáze navrhujeme systém pre členské štáty eurozóny a v druhej fáze pre všetkých 27 členských štátov. Komisia môže prijať a podporiť tento pozmeňujúci a doplňujúci návrh, ktorého cieľom je zapojiť členské štáty, ktoré nie sú súčasťou eurozóny, do systému sankcií na dobrovoľnom základe.
<P>
Dosiahli sme uspokojivý pokrok, pokiaľ ide o pracovnú skupinu, ako aj konvergenciu smerom k iniciatívam Komisie zameraným na posilnenie hospodárskeho riadenia, najmä so zameraním na prevenciu a preventívne opatrenia s dôrazom na udržateľnosť dlhu, dohodu na metóde riešenia makroekonomickej nerovnováhy a vytvorenie účinného mechanizmu vymáhania.
<P>
Hoci sa v rámci pracovnej skupiny dosiahla konvergencia názorov smerom k návrhom Komisie, normálny legislatívny proces sa ešte len začína. Stále sme ešte len na začiatku. Sme možno na konci začiatku, teraz sa však ešte len začína normálny legislatívny proces a Európsky parlament ako spoločný zákonodarca zohráva skutočne kľúčovú a rozhodujúcu úlohu.
<P>
Chceme s vami spolupracovať a vyzývame Radu a Parlament, aby uskutočnili legislatívne rozhodnutia do leta budúceho roka, aby sme v lete roku 2011, keď prebehne ďalšie veľké kolo hodnotenia účinnosti opatrení, mohli mať v platnosti nový systém hospodárskeho riadenia.
<P>
Toto je naozaj otázka dôveryhodnosti Európskej únie v zmysle posilňovania hospodárskeho riadenia a úplne s vami súhlasím, že práve vďaka metóde Spoločenstva Európska únia funguje a prináša výsledky.
<P>
Veľmi pozorne som vás v tejto súvislosti počúval. Oceňujem vašu pevnú oddanosť metóde Spoločenstva, počínajúc prejavmi pána Daula, pána Schulza, pána Verhofstadta a pána Cohna-Bendita, hoci nemám na to, aby som používal také elegantné rečnícke obraty, ako "dohoda z Deauville" či "kasínový kompromis".
<P>
V každom prípade, poďme opäť spoločne dokázať, že metóda Spoločenstva môže a teraz aj musí priniesť nový systém hospodárskeho riadenia, a doplňme teda silnú menovú úniu silnou a efektívnou hospodárskou úniou, aby sme vytvorili skutočnú a úplnú hospodársku a menovú úniu.
<SPEAKER ID="088" NAME="Olivier Chastel" LANGUAGE="FR">
Vážený pán predsedajúci, budem stručný a začnem poďakovaním dvom spravodajcom, pani Berèsovej a pánovi Feiovi, v mene Rady. Zosobňujú angažovanosť Parlamentu v tejto veľmi dôležitej oblasti. Chcem tiež povedať, že vás naliehavo vyzývam, aby ste bezodkladne analyzovali iniciatívy týkajúce sa hospodárskeho riadenia - iniciatívy Komisie, ktoré by nám mali umožniť zrealizovať európske hospodárske riadenie - a najmä zásady spolurozhodovania.
<P>
Rada je Parlamentu k dispozícii s cieľom dosiahnuť skutočný pokrok v súvislosti s týmito návrhmi.
<SPEAKER ID="089" NAME="Predsedajúci">
Rozprava sa skončila.
<P>
Hlasovanie sa uskutoční dnes, v stredu 20. októbra 2010.
<P>
Písomné vyhlásenia (článok 149)
<SPEAKER ID="090" NAME="Paolo Bartolozzi" LANGUAGE="IT">
Chcel by som vyjadriť uznanie tejto práci, ktorá je dôležitým príspevkom k identifikácii súboru opatrení potrebných na prekonanie súčasnej krízy a na to, aby sa predišlo možnosti ďalších kríz.
<P>
Po tom, ako nedávna finančná kríza v znepokojujúcej miere ukázala limity systému samoregulácie, je čoraz viac potrebné, aby sme si zvolili celosvetový systém kontroly. Súčasná fáza hospodárskej a finančnej nestability, najzávažnejšej za celé desaťročia, viedla k nezamestnanosti a sociálnej kríze takých rozmerov, že sú potrebné rozhodné kroky na odstránenie ich negatívnych následkov a stanovenie priorít v súvislosti s príležitosťami, ktoré sa otvárajú v globalizovanom hospodárstve.
<P>
Kríza v posledných rokoch bolestivo zasiahla väčšinu rozvinutých hospodárstiev. Obnova v niektorých krajinách je ešte aj dnes stále pomalá a v dôsledku pretrvávajúcej krehkosti finančných trhov sú celosvetová koordinácia a výber vhodných hospodárskych a priemyselných stratégií kľúčovými aspektmi boja proti finančnej kríze. Celosvetový dohľad by mal podporiť stabilizáciu silných finančných trhov, udržať súčasnú obnovu a zabezpečiť rýchly rast dopytu a úrovní zamestnanosti.
<SPEAKER ID="091" NAME="Elena Băsescu" LANGUAGE="RO">
Súčasná hospodárska kríza potvrdzuje, že model hospodárskeho riadenia, ktorý sa dnes používa v EÚ, nefungoval dostatočne dobre, takže sa nepodarilo dosiahnuť úplnú konvergenciu medzi členskými štátmi. Táto situácia si vyžaduje zlepšenie hospodárskeho rámca a vytvorenie ambicióznych monitorovacích nástrojov, ktoré budú jasnejšie definované a lepšie zacielené. Je dôležité, aby členské štáty dodržiavali nariadenia a rozhodnutia platné na európskej úrovni, najmä čo sa týka Paktu stability a rastu. S týmto vedomím by som chcela privítať iniciatívu predloženú pánom Feiom zameranú na posilnenie takých opatrení, ako sú vykonávanie väčšieho počtu kontrol a podrobnejšie monitorovanie trendov vo verejných dlhoch a príjmoch.
<P>
Na záver by som dodala, že rumunská vláda nedávno prijala fiškálnu rozpočtovú stratégiu na roky 2011 - 2013, ktorá obsahuje opatrenia potrebné na zníženie rozpočtového deficitu pod 3 % a udržanie dlhu pod úrovňou 60 %. Tento reformný proces vytvorí podmienky potrebné na hospodársku obnovu.
<SPEAKER ID="092" NAME="Dominique Baudis" LANGUAGE="FR">
Finančná, hospodárska a sociálna kríza zúri už dva roky. Jej výsledkom je miera nezamestnanosti v EÚ viac ako 10 % a riziko novej recesie. Túto krízu nedokážeme dostať pod kontrolu.
<P>
Nasledujúci samit G20 sa uskutoční 11. a 12. novembra v Soule pod vedením francúzskeho predsedníctva. Skupina G20 je duchovným dieťaťom prezidenta Sarkozyho, ktorý je presvedčený, že celosvetové hospodárstvo dnes už nereguluje 8 štátov, ale aj všetky najväčšie rozvojové krajiny. Tento rámec umožňuje vytváranie ambícií vychádzajúcich z dlhodobých vízií. Táto kríza od nás vyžaduje skutočné hospodárske riadenie, pravidlá obmedzujúce sociálny damping v rozvojových krajinách, finančnú reguláciu a reformu medzinárodného menového systému. Ak to chceme dosiahnuť, Európa musí vedieť hovoriť jedným silným a odhodlaným hlasom.
<SPEAKER ID="093" NAME="Ivo Belet" AFFILIATION="PPE">
písomne. - (NL) Vážený pán predsedajúci, jedným z najpozoruhodnejších prvkov v týchto odporúčaniach je daň z finančných transakcií. Takéto opatrenie nám umožní zabiť niekoľko múch jednou ranou: je účinným nástrojom proti špekuláciám a príjmy nám umožnia poradiť si so štátnymi deficitmi a financovaním naliehavých sociálnych projektov (životné prostredie, rozvojová pomoc, infraštruktúrne projekty atď.). Parlament dal teraz jasne najavo, že Európa musí pokračovať v týchto opatreniach, a to aj napriek tomu, že zvyšok sveta začal teraz váhať, pretože dostal strach. Ďalším krokom je vykonanie štúdie uskutočniteľnosti Európskou komisiou. Dnes sme rozhodli o konkrétnom zásahu a o reakcii na finančnú krízu. Vyslali sme tým tiež európskym občanom jasný signál, že sme sa zo všetkého, čo bolo v posledných niekoľkých rokoch nesprávne, poučili a že bojujeme proti kríze s cieľom posilniť Európu najmä v záujme európskych občanov.
<SPEAKER ID="094" NAME="George Sabin Cutaş" LANGUAGE="RO">
Regulačné štruktúry, ktoré v Európskej únii a v Spojených štátoch existovali pred hospodárskou a menovou krízou, sa ukázali ako nedostatočne jednotné a v drvivej väčšine vychádzali z nesúrodých makroekonomických analýz. V dôsledku chýbajúcej celosvetovej konzistentnosti v týchto regulačných štruktúrach krajiny reagovali na vlastnú päsť. Nezobrali do úvahy, že v globalizovanom svete majú menové politiky prijaté na vnútroštátnej úrovni významný vplyv na ostatné hospodárstva. Vytvorenie Európskeho výboru pre systémové riziká a európskych orgánov pre finančný dohľad posilňuje finančný dohľad v EÚ. Na medzinárodnej úrovni je však stále málo právnych predpisov na riadenie kríz vo finančnom sektore. Na zasadnutí skupiny G20 v novembri musí EÚ zdôrazniť význam vytvorenia systému pre dohľad a reguláciu, ktorého opatrenia by obsahovali aj povinnú registráciu finančných transakcií a nástrojov. Máme zodpovednosť voči hospodárstvu a predovšetkým musíme byť silní na úrovni Európske únie, aby sme mohli stáť v čele na celosvetovej úrovni.
<SPEAKER ID="095" NAME="João Ferreira" AFFILIATION="GUE/NGL">
písomne. - (PT) EÚ a jej predstavitelia budú musieť raz a navždy uznať, že vážna kríza, ktorej čelíme, neprišla zo Spojených štátov. Je to systémová kríza spôsobená kapitalizmom v jeho súčasnej fáze vývoja - neoliberalizmom. Kríza EÚ preto vychádza zo samotných základov EÚ ako takej, ktorá má neoliberalizmus za jeden zo svojich hlavných princípov. Tvárou v tvár katastrofickým následkom svojich politík ukazujú sily, ktoré v zásade určujú smer EÚ, známky znepokojujúcej arogancie a agresivity a snažia sa neprijateľným spôsobom brániť pokroku najmä pracujúcich a ľudí z najzraniteľnejších krajín prostredníctvom neodpustiteľného útoku na ich suverenitu. To je zmyslom spoločného vyhlásenia, ktoré sa Nemecko a Francúzsko rozhodli uskutočniť v Deauville pred zasadnutiami skupiny G20 a Európskej rady. Zdá sa, že ignorujú skutočnosť, že pokračovanie po ceste, ktorá nás sem priviedla, môže viesť jedine k hanbe. Toto je posolstvo, ktoré zaznieva v celej Európe na protestoch pracujúcich a verejnosti. Je čas, aby začali počúvať! Skutočnou odpoveďou na krízu je ocenenie práce a spravodlivejšie rozdelenie príjmov, konkrétne prostredníctvom zdanenia, a teda zvýhodnenie práce namiesto kapitálu.
<SPEAKER ID="096" NAME="Louis Grech" AFFILIATION="S&amp;D">
písomne. - Nachádzame sa uprostred krízy, ktorá do veľkej miery poškodila finančný, hospodársky a sociálny sektor a mala negatívny dosah na proces integrácie vnútorného trhu. Jednotný trh môže byť nevyhnutným katalyzátorom na začatie skutočnej európskej hospodárskej a finančnej obnovy po kríze a opätovného budovania potrebnej dôvery medzi občanmi. Samotná kríza môže slúžiť ako vhodná príležitosť na uskutočnenie opatrení, ktoré budú stimulovať hospodársky rast, konkurencieschopnosť a sociálny pokrok v Európe, a to tak, že postavia občanov do srdca európskeho hospodárstva. Podporujem snahu pani spravodajkyne poskytnúť jasné odporúčania, ako sa dostať z krízy: prijať konkrétne opatrenia a iniciatívy zamerané na význam vnútorného trhu, zamestnanosť a úlohu MSP. Okrem toho sa musí prijať nový holistický a začleňujúci prístup, v rámci ktorého budú ciele občanov, najmä tie, ktoré sa týkajú hospodárskych, sociálnych, zdravotných a environmentálnych otázok, integrálnou súčasťou hospodárstva. Potrebujeme novú paradigmu politického uvažovania,v rámci ktorého by sa európski občania stali hlavnou politickou premennou pri určovaní a formulovaní právnych predpisov a politiky Únie.
<SPEAKER ID="097" NAME="Marian-Jean Marinescu" LANGUAGE="RO">
V Európe prebieha hospodárska obnova. Prostredie je však stále neisté. Celosvetová hospodárska obnova je stále krehká a tempo tohto procesu sa medzi krajinami líši. Najväčšou prioritou stále zostáva vytvorenie stabilného základu, ktorý by systematicky podporoval udržateľný a vyvážený hospodársky rast. Preto musíme vytvoriť systém, ktorý by zároveň podporoval reakciu na krízu, prevenciu a strednodobú a dlhodobú spoluprácu. Európska únia musí byť silným partnerom, schopným nielen využívať svoje skúsenosti s hospodárskou a politickou integráciou, ale aj výrazne prispievať k celosvetovému hospodárskemu riadeniu. Musíme vytvoriť dôveryhodné a životaschopné hospodárske politiky so strednodobým výhľadom a koordinovať makroekonomickú politiku, ktorá bude vychádzať z rámca pre udržateľný a vyvážený rast navrhnutého skupinou G20. Stratégia pre hospodárske politiky EÚ musí obsahovať tieto prvky: akčný plán na využitie štrukturálnych reforiem na posilnenie hospodárskeho rastu a zamestnanosti, konsolidovanú fiškálnu reformu a silnejšie hospodárske riadenie EÚ a eurozóny. Musí sa prijať rozvojový program skupiny G20 s viacročným akčným plánom, ktorý bude podporovať hospodársky rast a pružnosť rozvojových krajín.
<SPEAKER ID="098" NAME="Alexander Mirsky" LANGUAGE="LV">
V situácii, ktorá nastala, je hlavnou a najdôležitejšou vecou nájsť diagnózu a príčiny, ktoré nás doviedli do krízy. Ľudia v rôznych štátoch EÚ zažili následky krízy v rôznych formách. Rozhodujúce je upozorniť na chyby, nezákonné praktiky a neprofesionálne správanie národných vlád, aby v budúcnosti dokázali zabrániť zhoršeniu situácie, v ktorej sa ich občania ocitli. Lotyšská vláda si už napríklad požičala od medzinárodných finančných inštitúcií sumu dvojnásobne prevyšujúcu jej ročný rozpočet. Každý deň lotyšská vláda prijíma opatrenia týkajúce sa daňového systému a fiškálnej politiky vo všeobecnosti, ktoré znevýhodňujú ľudí a vedú k likvidáciám podnikov a k emigrácii lotyšských podnikateľov. Lotyšská vláda sa neustále snaží novelizovať právne predpisy o dôchodkoch s cieľom znížiť platby dôchodcom. To vedie k sociálnej explózii a k rozsiahlej nespravodlivosti. Musíme vyslať dôrazný signál národným vládam, že znižovanie sociálnych platieb a dôchodkov v čase krízy je zločinom proti obyvateľom. Som presvedčený, že nechránené a odkázané vrstvy spoločnosti nesmú niesť zodpovednosť za chyby vlád.
<SPEAKER ID="099" NAME="Sławomir Witold Nitras" LANGUAGE="PL">
Rád by som poďakoval pánovi Feiovi za prácu na návrhu správy. Zdá sa mi, že pokiaľ ide o hrozby, ktorým Európa čelí, až príliš rýchlo sa vraciame do vychodených koľají. Nevenujeme dostatočnú pozornosť výstražným signálom z finančných trhov alebo od ľudí, ako je pán prezident Trichet, ktorý nazval návrh Komisie dobrým, ale nedostatočným krokom smerom k posilneniu Paktu stability a rastu. Našou úlohou ako Európskeho parlamentu je dnes brániť návrhy Európskej komisie proti vládam členských štátov, ktoré sa evidentne z krízy vôbec nepoučili.
<P>
Keby Európska rada riadne dodržiavala ustanovenia paktu, rozsah európskej krízy vo verejných financiách by bol omnoho menší. Ak dnes dovolíme vládam, najmä vládam Nemecka a Francúzska, aby oslabovali návrhy Komisie, kríza sa prehĺbi a my budeme musieť rozmýšľať o tom, či celý projekt spoločnej meny má vo svojej súčasnej forme vôbec nejaký význam a či tým vlastne nechcene nedokážeme, že euro bol neúspešný experiment. Pred Parlamentom stojí dôležitá úloha. Musíme brániť euro a postaviť sa proti akýmkoľvek krátkodobým politickým cieľom. Musíme donútiť všetky členské štáty vykonávať zodpovedné rozpočtové politiky, hoci to môže byť bolestivé. Ďakujem vám za pozornosť.
<SPEAKER ID="100" NAME="Alfredo Pallone" LANGUAGE="IT">
Slovo "kríza" pochádza z gréckeho slova krino, ktoré doslova znamená "rozhodnúť sa", "zvoliť si". Označuje teda moment, ktorý oddeľuje jednu fázu od druhej. Musíme sa pozrieť ďalej a zamyslieť sa nad minulosťou, aby sme mohli vykonať štrukturálne zmeny, ktoré zaistia, aby boli naše malé a stredné podniky konkurencieschopnejšie a dokázali čeliť väčšiemu tlaku, ktorý príde z globalizovaného prostredia.
<P>
Popritom tiež musíme zabezpečiť zamestnanie pre značný podiel tej zraniteľnejšej časti našej pracovnej sily a ich rodiny. Európska únia potrebuje nové hospodárske riadenie, ktoré zaistí stabilitu a prísnosť štátnych verejných financií. Finančná a hospodárska kríza, ako je tá, ktorú momentálne zažívame, sa nesmie už nikdy zopakovať. Nové hospodárske riadenie Európy musí zohľadňovať nielen úroveň štátneho dlhu, ale aj jeho udržateľnosť zo strednodobého až dlhodobého hľadiska. Súkromný dlh a udržateľnosť systémov sociálneho zabezpečenia sú pre stabilitu verejných financií rovnako dôležité ako štátny dlh. Veď krajiny, ktoré kontrolovali štátny dlh, sa dostali do hlbokej krízy práve pre vážne zadlženie rodín a spoločností, zatiaľ čo krajiny s vysokým štátnym dlhom z toho vyšli dobre.
<SPEAKER ID="101" NAME="Richard Seeber" LANGUAGE="DE">
Hospodárska a finančná kríza až príliš jasne odhalila nedostatky a slabosti jestvujúcich nástrojov a metód koordinácie hospodárskej a menovej politiky. V minulosti niektoré členské štáty, najmä Francúzsko a Nemecko, príliš váhali so zavedením prísnejšej regulácie. Prekonanie hospodárskej krízy je jednou z najväčších úloh, ktorým sme kedy čelili, úlohou, na ktorú existuje len európska odpoveď, nie odpoveď na vnútroštátnej úrovni. Platí to aj pre mechanizmy sankcií, ktoré niektoré členské štáty stále blokujú. V rámci nových pravidiel medzinárodného finančného trhu je však najvyšší čas posilniť menovú úniu a zároveň najmä znížiť verejný dlh s cieľom zaistiť budúcnosť európskeho hospodárskeho priestoru. Predovšetkým národné parlamenty sa musia intenzívnejšie podieľať na tomto procese, aby dali diskusiám v členských štátoch európsky rozmer. Až potom budeme schopní nájsť európsku odpoveď, pomocou ktorej prekonáme krízu a dosiahneme rozsiahlu a silnú hospodársku úniu.
<SPEAKER ID="102" NAME="Jutta Steinruck" LANGUAGE="DE">
Od začiatku finančnej krízy v roku 2008 sa vedúci predstavitelia štátov alebo vlád skupiny G20 pravidelne stretávajú každých šesť mesiacov, aby diskutovali o hospodárskych a finančných otázkach a utužovali spoluprácu s cieľom dosiahnuť stabilný a udržateľný rast svetového hospodárstva v prospech všetkých. Domnievam sa však, že ak chceme nájsť udržateľnú a primeranú odpoveď na finančné, hospodárske či sociálne problémy súvisiace s krízou, potrebujeme širšie založený prístup a vyváženejší pohľad na tieto problémy. Ministri financií členských štátov nie sú v pozícii, aby dokázali vyhodnotiť situáciu na trhu práce a nájsť odpovede na naliehavé otázky politík v oblasti práce a sociálnych vecí, ktoré by dostatočne zohľadňovali potreby pracovníkov alebo ľudí vo všeobecnosti. Vyzývam preto na pravidelné stretnutia ministrov práce a sociálnych vecí v rámci skupiny G20. Okrem toho vyzývam EÚ a tie členské štáty, ktoré sú tiež členmi skupiny G20, aby ďalej rozvíjali túto myšlienku a bližšie navzájom spolupracovali v oblasti politiky zamestnanosti a sociálnych vecí a aby sa snažili o vyváženejší prístup na úrovni samitu. Nemôžeme dovoliť, aby konkurencia narúšala ochranu práv pracovníkov. Musíme presadzovať tieto práva, a to nielen čo sa týka občanov Európskej únie, ale aj občanov iných krajín na celom svete.
<SPEAKER ID="103" NAME="Silvia-Adriana Ţicău" LANGUAGE="RO">
EÚ so svojimi 500 miliónmi obyvateľov, čo predstavuje 7 % svetovej populácie, vytvára 30 % svetového HDP. Posledné štatistiky ukazujú, že v auguste 2010 EÚ zaznamenala obchodný deficit 17,3 miliardy EUR. V priebehu prvej polovice tohto roka dosiahla EÚ najvyšší nárast vývozu s Brazíliou (+ 57 %), Čínou (+ 41 %) a Tureckom (+ 38 %), kým najvyšší nárast dovozu bol s Ruskom (+ 43 %), Čínou a Indiou (obe krajiny + 25 %).
<P>
Ak chce EÚ dosiahnuť ciele svojej stratégie do roku 2020, musí znížiť energetickú závislosť od svojich tradičných dodávateľov. Počas prvej polovice tohto roka narástol obchodný deficit EÚ-27 v odvetví energetiky o 34,3 miliardy EUR v porovnaní s rovnakým obdobím minulého roka. Európska únia navyše potrebuje ekologicky účinnú priemyselnú politiku, ktorá zaručí prepojenie medzi inovačnou schopnosťou a výrobnými jednotkami EÚ, čím pomôže vytvárať pracovné miesta v celej EÚ a zachovať jej konkurencieschopnosť na globálnej úrovni.
<P>
Preto by Európska rada mala do svojho programu zasadnutia 28. a 29. októbra zahrnúť budúcu priemyselnú politiku a energetickú bezpečnosť EÚ, ako aj návrhy na to, ako zmierniť dosah zmeny klímy a demografických zmien.
<SPEAKER ID="105" NAME="Janusz Wojciechowski" AFFILIATION="ECR">
(PL) Včera bol v poľskom meste Lodž zavraždený v práci zamestnanec voličského úradu Európskeho parlamentu. Bol to môj asistent pán Marek Rosiak. Z toho, čo povedal vrah, keď spáchal čin, možno bez akýchkoľvek pochybností povedať, že jeho motívom bola nenávisť k Strane právo a spravodlivosť, hlavnej opozičnej strane v Poľsku. Nenávistná kampaň vedená proti tejto strane už nejaký čas vyvrcholila tragédiou. Okrem samotného zločinu musí Európsky parlament odsúdiť aj nenávisť a násilie, ktoré nemajú miesto v európskej politike a európskej demokracii. Vážený pán predseda, chcem vás poprosiť o minútu ticha na pamiatku Mareka Rosiaka, človeka, ktorý zomrel počas práce pre Európsky parlament.
<SPEAKER ID="107" NAME="Ria Oomen-Ruijten" AFFILIATION="PPE">
(NL) Vážený pán predseda, práve sme ukázali, akí dôstojní dokážeme byť ako Parlament. No pri vstupe do rokovacej sály pred chvíľou ma najprv obťažovali ľudia, ktorí si myslia, že by sme mali podpisovať určité uznesenia, a potom ma obklopili balóny presadzujúce určité pozmeňujúce a doplňujúce návrhy. Pán predseda, domnievam sa, že takéto správanie poškodzuje dôstojnosť tohto Parlamentu, a chcela by som vás požiadať, aby ste o tom porozmýšľali a pouvažovali o tom, ako môžeme zachovať voľné chodby.
<SPEAKER ID="108" NAME="Gerard Batten" AFFILIATION="EFD">
Vážený pán predseda, môžem vás požiadať, aby ste rozhodli? Vidíme, že tu v rokovacej sále visia balóny. Môžete rozhodnúť o tom, či to je alebo nie je prípustné? Ak to nie je prípustné, dali by sa odstrániť? Ak to je prípustné, moji kolegovia a ja máme veľmi vkusné balóny Strany za nezávislosť Spojeného kráľovstva (UKIP), fialové a žlté, ktoré by sme nabudúce veľmi radi doniesli.
<P>
(potlesk)
<SPEAKER ID="109" NAME="Predseda">
Vážení kolegovia, dnes budeme hlasovať o veľmi dôležitej téme. Téme, ktorá súvisí s touto vašou demonštráciou. Prosím vás, aby ste až do hlasovania, ktoré bude približne o 40 minút, prestali s touto demonštráciou. Žiadam vás, aby ste to urobili. Je to malé gesto pre nás všetkých. Všeobecne vás síce podporujem, ale, prosím, nedemonštrujte v rokovacej sále.
<P>
(potlesk)
