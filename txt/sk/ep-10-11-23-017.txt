<CHAPTER ID="017">
Opatrenia, ktoré sa majú prijať na oslobodenie nositeľa Nobelovej ceny mieru Liou Siao-poa (rozprava) 
<SPEAKER ID="574" NAME="Predsedajúca">
Ďalším bodom programu sú vyhlásenia o opatreniach, ktoré sa majú prijať na oslobodenie nositeľa Nobelovej ceny mieru Lioua Siao-poa.
<SPEAKER ID="575" NAME="Olivier Chastel" LANGUAGE="FR">
Vážená pani predsedajúca, vážené poslankyne, vážení poslanci - ak som to tentoraz správne pochopil - mám tú česť vystúpiť pred vami v mene našej vysokej predstaviteľky pani Ashtonovej.
<P>
Európska únia prostredníctvom svojej delegácie v Pekingu a svojich bilaterálnych veľvyslanectiev pokračuje v každodennom monitorovaní situácie v súvislosti s nositeľom Nobelovej ceny mieru pánom Liouom Siao-poom, jeho manželkou Liou Sia a jeho priateľmi a právnikmi. Ich situácii venujeme neustálu pozornosť. Veľmi nás znepokojuje domáce väzenie, v ktorom je od 8. októbra pani Liou Sia a mnohí aktivisti v oblasti ľudských práv v Číne, sme z neho tiež sklamaní a odsudzujeme ho.
<P>
Ako viete, Európska únia nečakala, kým pán Liou Siao-po dostane túto prestížnu cenu, aby pripomenula čínskej vláde jej medzinárodné záväzky v oblasti rešpektovania slobody prejavu. V tomto konkrétnom prípade Európska únia vždy považovala Chartu 08 za mierumilovný manifest vyzývajúci na väčšie rešpektovanie ľudských práv v Číne. Navyše Európska únia vydala od decembra 2008 štyri verejné vyhlásenia, v ktorých vyzýva na prepustenie Lioua Siao-poa.
<P>
Naša pozícia sa nemohla nijako zmeniť, keď 8. októbra oznámil svoje rozhodnutie Nobelov výbor, musím zdôrazniť, že celkom nezávisle. Pánovi Liouovi Siao-poovi sme zablahoželali prostredníctvom vysokej predstaviteľky Únie pre zahraničné veci pani Ashtonovej a prostredníctvom predsedu Európskej komisie pána Josého Manuela Barrosa a zdôraznili sme, aké dôležité je pre nás jeho prepustenie. Vyjadrujeme poľutovanie nad tým, že čínske orgány nevenovali pozornosť naliehavým výzvam medzinárodného spoločenstva.
<P>
Je poľutovaniahodné, že Európska únia musí znovu a s obavami vziať na vedomie zastrašovanie a domáce väzenie, ktorému je v posledných šiestich týždňoch vystavená pani Liou Sia, manželka pána Lioua Siao-poa. Rovnako dôrazne odsudzujeme zastrašovanie, sledovanie a zákaz opustiť krajinu, ako aj zatýkanie, ktorým sú vystavení mnohí príbuzní a priatelia Lioua Siao-poa odvtedy, čo mu bola udelená Nobelova cena.
<P>
Pani predsedajúca, Európska únia bude dôsledne a s odhodlaním pokračovať v úsilí, ktoré začala takmer pred dvomi rokmi, za oslobodenie Lioua Siao-poa, aby mohol v plnej miere uplatňovať svoje práva a zúčastniť sa, ak si bude želať, na verejnej rozprave, ktorú začal v Číne Chartou 08. Neprestávame dúfať, že 10. decembra si bude môcť osobne prevziať Nobelovu cenu mieru. Vyzývame Čínu, aby zrušila obmedzenia slobody pohybu a prejavu, ktorým podlieha jeho manželka Liou Sia a mnohí jeho priatelia.
<SPEAKER ID="576" NAME="Dacian Cioloş" LANGUAGE="FR">
Vážená pani predsedajúca, pán minister, vážené poslankyne, vážení poslanci, Komisia plne podporuje vyhlásenie belgického predsedníctva. Európska únia opakovane trvá na tom, že Chartu 08 považuje za legitímne uplatňovanie slobody prejavu a, ako práve poznamenalo predsedníctvo, Európska únia viackrát zopakovala vážne obavy v súvislosti so zatknutím, súdnym konaním a uväznením Lioua Siao-poa.
<P>
Udelenie Nobelovej ceny mieru Liouovi Siao-poovi 8. októbra uvítal pán predseda Barroso aj podpredsedníčka Komisie a vysoká predstaviteľka EÚ pani Cathy Ashtonová. Komisia však s poľutovaním konštatuje, že čínske orgány zareagovali umiestnením jeho manželky pani Liou Sia do domáceho väzenia a obmedzením slobody pohybu mnohých jeho priateľov.
<P>
Komisia opätovne zdôrazňuje svoju výzvu adresovanú Číne, aby okamžite prepustila z väzenia Lioua Siao-poa, zrušila príkaz na domáce väzenie jeho manželky a odstránila všetky obmedzenia slobody pohybu jeho priateľov. Ako uviedla vo svojom vyhlásení podpredsedníčka Komisie a vysoká predstaviteľka EÚ pani Cathy Ashtonová, Komisia dúfa, že Liou Siao-po si bude môcť v Osle osobne prevziať Nobelovu cenu mieru za rok 2010.
<SPEAKER ID="577" NAME="Cristian Dan Preda" LANGUAGE="RO">
Vážená pani predsedajúca, pred desiatimi mesiacmi som v tomto Parlamente povedal, že 11-ročný trest odňatia slobody Liouovi Siao-poovi, na ktorý ho odsúdila čínska vláda jednoducho za to, že vyjadril svoje názory, je príznačný pre čínske orgány, ktoré zintenzívňujú svoju kampaň proti aktivistom v oblasti ľudských práv.
<P>
Práve v tejto chvíli som presvedčený, že udelenie Nobelovej ceny Liouovi Siao-poovi je primeraným krokom na zdôraznenie toho, že aj keď Čína urobila veľký pokrok v hospodárskych a v niektorých prípadoch aj v sociálnych záležitostiach, skutočným znakom pokroku je dodržiavanie ľudských práv. Krajina môže byť obdivovaná za svoje hospodárske úspechy. Nezíska si však rešpekt iných krajín, ak obmedzuje slobodu namiesto toho, aby ju chránila.
<P>
Za naozaj mimoriadne znepokojivé považujem opatrenia, ktoré prijala čínska vláda v snahe zastrašiť krajiny, ktoré boli pozvané, aby sa zúčastnili na tejto slávnosti. Rovnako znepokojujúce je to, že niektoré krajiny tomuto vydieraniu podľahli.
<P>
Ide o neprijateľnú situáciu, pretože krajina sa v rámci svojich medzinárodných vzťahov zasadzuje proti jednému zo svojich občanov. Ako som povedal, skutočne, ak by Čína namiesto týchto hrozieb nasmerovaných proti iným krajinám umožnila Liouovi Siao-poovi ísť teraz do Osla prevziať si cenu, získala by si rešpekt ostatných krajín.
<P>
Zdá sa však, že postoj čínskych orgánov je nateraz omnoho tvrdší ako postoj Sovietov, pretože do Osla sa nemôže dostať ani rodinný príslušník Lioua Siao-poa, ani jeho právny zástupca. Preto vítam iniciatívu, ktorú navrhol pán Lech Wałęsa, aby v Osle symbolicky zastupoval čínskeho disidenta. Dúfam však, že čínske orgány sa na poslednú chvíľu rozhodnú Lioua Siao-poa prepustiť.
<SPEAKER ID="578" NAME="Richard Howitt">
v mene skupiny S&D. - Vážená pani predsedajúca, my v Skupine socialistov a demokratov dnes večer plne podporujeme žiadosť Európskeho parlamentu, aby Liou Siao-po mohol ísť do Osla a nevyslúžil si inú cenu ako prvý nositeľ Nobelovej ceny mieru alebo zástupca nositeľa v jej storočnej histórii, ktorý si nemohol prísť túto cenu prevziať. Liou Siao-po: zatknutý za účasť na demonštráciách, zákaz vyučovania, poslaný na prevýchovu a teraz uväznený za to, že sa usiloval o uplatnenie slobody prejavu, Číňania ho nazvali zločincom, zatiaľ čo zvyšok sveta mu udeľuje vyznamenanie za mier.
<P>
V mene tohto Parlamentu som osobne navštívil Čínu a videl som, že sú tam ľudia, ktorí sú pripravení začať s nami dialóg o otázkach pracovných práv a sociálnej zodpovednosti podnikov. No faktom zostáva, že keď náš parlamentný Podvýbor pre ľudské práva žiadal od Číny víza, nedostal nikdy žiadnu odpoveď a keď EÚ naliehala na zasadnutí venovanom nášmu dialógu s Čínou o ľudských právach, Číňania zámerne ponúkli termín v období medzi Vianocami tohto roka a Novým rokom. Teraz je takmer isté, že počas tohto predsedníctva žiadne stretnutie nebude.
<P>
To nie je seriózne. Všetci, ktorí dnes večer chcú vyjadriť solidaritu s Liouom Siao-poom, jeho manželkou Liou Sia a všetkými väzňami svedomia v Číne, by si mali uvedomiť, že zvyšok sveta príliš často uprednostňuje vo vzťahoch s Čínou obchodné záujmy pred našimi spoločnými záväzkami v oblasti ľudských práv. Príkladom je britský premiér David Cameron, ktorý tento mesiac zobral do Pekingu 48-člennú obchodnú delegáciu, v ktorej však nebol nikto, kto by zastupoval záujmy v oblasti znižovania chudoby, zhoršovania životného prostredia a pracovných práv alebo mal v týchto oblastiach kvalifikáciu.
<P>
Pravda je, že päť spoločensky uvedomelých jednotlivcov v Nórsku, ktorí tvoria výbor pre udeľovanie Nobelovej ceny, urobilo pravdepodobne viac na vyvinutie tlaku na čínsku vládu, aby uskutočnila reformy, ako Európska únia, USA alebo zvyšok medzinárodného spoločenstva. Nezabúdajme, že Andrej Sacharov, Lech Wałęsa a Nelson Mandela boli všetci nositeľmi Nobelovej ceny, ktorí kedysi žili v represívnych krajinách, ktoré sa napokon transformovali, a dnes vyjadrujú našu nádej, že Liou Siao-po sa bude môcť pripojiť k tomuto zoznamu nie iba v dnešnej Číne, ale v Číne, v ktorej sa jedného dňa v budúcnosti budú dodržiavať ľudské práva.
<SPEAKER ID="579" NAME="Edward McMillan-Scott">
v mene skupiny ALDE. - Vážená pani predsedajúca, táto rozprava je v istom zmysle katalyzátorom niekoľkoročného úsilia mnohých poslancov, ktorí sú tu prítomní, a ďalších, pokúsiť sa zamerať pozornosť na skutočnú Čínu. Pocit spolupatričnosti, ktorý prejavuje Rada a Komisia a diplomatickí zástupcovia v Osle, v súvislosti so slávnosťou, ktorá sa môže uskutočniť 10. decembra, je povzbudzujúci. Dúfame, samozrejme, že sa zúčastní Liou Siao-po, ale je to nepravdepodobné.
<P>
To, čo sme videli v niekoľkých posledných týždňoch, je, diplomaticky povedané, automobilová havária organizovaná Pekingom. Je to jedna z najkatastrofálnejších, neohrabaných epizód v histórii diplomacie. Podstata tejto epizódy však spočíva v zrážke medzi slobodným svetom a pretrvávajúcou diktatúrou.
<P>
Po mojej poslednej návšteve v Pekingu boli všetci ľudia, s ktorými som mal kontakt, následne zatknutí, uväznení a v niektorých prípadoch mučení. V Číne je uväznených sedem až osem miliónov ľudí a každý rok sa vykoná prinajmenšom 5 000 popráv. Videl som zoznam viac ako 3 400 ľudí, ktorí počas posledných 10 rokov zomreli v tomto režime pri mučení za svoje náboženské presvedčenie.
<P>
Stručne povedané, je to teroristický štát. Chceme zablahoželať výboru Nobelovej ceny mieru k jeho odvahe pri udeľovaní tohto ocenenia. Dúfam, že 10. decembra, keď sa má v Osle konať slávnosť, budeme mať čo najväčšie zastúpenie v mene Európskej únie, ktorá stojí za svojimi prioritami zahraničnej politiky v oblasti ľudských práv a demokracie. Najľudnatejšia krajina sveta si zaslúži to, čo máme v Európe.
<SPEAKER ID="580" NAME="Reinhard Bütikofer" LANGUAGE="DE">
Vážená pani predsedajúca, Liouovi Siao-poovi bola udelená Nobelova cena mieru a veľmi nás to teší, pretože to dokazuje univerzálnosť ľudských práv, ktorá je ústredným prvkom nášho politického sebapochopenia. Mali sme radosť aj z toho, že spolu s nami sa tešili mnohé krajiny na celom svete a aj mnohí ľudia v Číne.
<P>
Čínska vláda reagovala na udelenie Nobelovej ceny mieru tvrdo. Reagovala nadmerne tvrdo vnútorne aj navonok. Myslím si, že je to poľutovaniahodné. Nepovažujem za dobrý nápad reagovať na túto negatívnu reakciu, ak to tak môžem vyjadriť, karikovaním súčasného stanoviska Číny. Aj keď súhlasím s predchádzajúcim rečníkom v otázke podporenia výzvy na prepustenie Lioua Siao-poa, pri všetkej úcte musím jasne povedať, že si myslím, že je nielen nesprávne, ale aj škodlivé opisovať dnešnú Čínu ako teroristický štát. Podľa môjho názoru to nie je pravda a ani to nepomáha nášmu pozitívnemu vzťahu s Čínou, ktorý je pre nás dôležitý.
<P>
Čína bude musieť akceptovať, že podporujeme univerzálne ľudské práva, pretože v tom budeme naďalej pokračovať. Nesmieme si to však zamieňať so stratégiou konfrontácie. Z toho by nemal úžitok nikto, a už vôbec nie zástancovia ľudských práv v Číne.
<P>
Už som povedal a na záver poviem znovu, že Čína reagovala na udelenie Nobelovej ceny mieru nadmerne tvrdo. Pokúša sa vyvíjať diplomatický nátlak na iné krajiny, aby sa nezúčastnili na slávnosti v Osle. To je jednoducho neprijateľné. Parlament to nebude akceptovať, a preto som rád, že pán predseda už súhlasil, že Európsky parlament bude zastúpený v Osle.
<SPEAKER ID="581" NAME="Marek Henryk Migalski" LANGUAGE="PL">
Vážená pani predsedajúca, pochádzam z krajiny, v ktorej pred 20 rokmi vládla komunistická diktatúra. Mal som tú smolu žiť v tom systéme a viem, aká je v takejto krajine situácia. Pamätám si, aký bol pre nás vtedy skutočne dôležitý hlas "slobodného sveta", ako sme ho vtedy nazývali. Myslím tým hlas prichádzajúci odtiaľto - zo západnej Európy a Spojených štátov. Pamätám si, ako to vtedy v nás vyvolávalo pocit, že to, čo robíme - boj za slobodu a demokraciu - má zmysel.
<P>
Myslím si, že dnes je našou povinnosťou pomáhať ľuďom, ako je Liou Siao-po. Okrem toho sa vedome odvoláva na skúsenosti s demokraciou v strednej Európe a na tých, ktorí tam bojovali za demokraciu. Napokon názov Charta 08 je vedomý odkaz na Chartu 77. Myslím si, že všetci, ktorí sme tu, sa môžeme líšiť vo svojich hospodárskych alebo politických názoroch, ale v otázkach ľudských práv by sme mali byť úplne jednotní. Dúfam, že v tomto Parlamente práve takí budeme.
<SPEAKER ID="582" NAME="Rui Tavares" LANGUAGE="PT">
Vážená pani predsedajúca, po prepustení pani Aun Schan Su Ťijovej je teraz Liou Siao-po jediným nositeľom Nobelovej ceny, ktorý je vo väzení. Podľa vystúpení, ktoré sme už počuli od Rady a tu v Parlamente, všetci dúfame, že bude môcť prevziať túto Nobelovu cenu na slobode alebo že bude prepustený čo najskôr. Bolo by to ocenením človeka, ktorý je oddaný pokojnej transformácii Číny, literárnemu kritikovi, učiteľovi a autorovi, ktorý sa vždy usiloval priniesť do Číny slobodu prejavu a demokraciu prostredníctvom sveta myšlienok a slov. Dokument Charta 08, za ktorý bol Liou Siao-po uväznený, je, ako nám už pripomenul pán Chastel, konštruktívny a mierumilovný.
<P>
Vieme, čo musíme teraz urobiť: pracovať na prepustení Lioua Siao-poa a všetkých čínskych politických väzňov. Musíme pracovať aj na prepustení Liou Sia, manželky Lioua Siao-poa, ktorá je v domácom väzení, a ukončiť útoky na ich rodinu, priateľov a právnikov. Aby sa to dosiahlo, Čína si bude musieť položiť otázku, prečo napríklad reagovala na nedávne prepustenie pani Aun Schan Su Ťijovej tým, že ju nazvala dôležitou politickou osobnosťou, i keď neuznáva, že mnohí ľudia na svete sú presvedčení, že aj Liou Siao-po je dôležitou politickou osobnosťou. Čína si však bude musieť predovšetkým uvedomiť, aký nepríjemný, otrasný dojem urobila svojou nenávistnou celosvetovou diplomatickou ofenzívou, aby zabránila účasti svetových vysokých diplomatických zástupcov na slávnosti udeľovania Nobelovej ceny v Osle. Je jasné, že ľudia, ktorí spravujú Čínu, môžu chcieť žiť vo svete fantázie a chápeme, prečo chcú žiť vo svete fantázie, v ktorom nie je žiadna opozícia. Nemôžu však chcieť nás donútiť, aby sme žili podľa pravidiel tohto sveta fantázie. Myslím si, že to je v podstate náš hlavný problém. Nám v tomto Parlamente je veľmi jednoduché vyjadriť čínskym orgánom svoje rozhorčenie a predkladať im všetky naše sťažnosti, myslím si však, že najprv by sme sa mali pozrieť na európske orgány a začať našimi vládami. Keď naša krajina Portugalsko nedávno prijímala návštevu vysokých čínskych hodnostárov, vláda odklonila demonštráciu, ktorú usporiadala organizácia Amnesty International, o niekoľko sto metrov ďalej od miesta, ktorým mal prechádzať sprievod; to isté sa stalo vo Francúzsku, kde bola demonštrácia presunutá k Eiffelovej veži. Okrem toho prednedávnom, ako sme už počuli, cestoval do Číny britský premiér David Cameron, ktorý sa veľmi zaujímal o obchodovanie s touto krajinou, ale ani raz dôrazne nespomenul ľudské práva.
<P>
Vieme, že tu v Európe existuje dvojaký meter. Povieme pár letmých slov o Liouovi Siao-poovi, ale naše vlády sa zaujímajú o obchodovanie. Preto musíme začať s upratovaním doma.
<SPEAKER ID="583" NAME="Gerard Batten">
v mene skupiny EFD. - Vážená pani predsedajúca, ťažko si dokážeme predstaviť veľkú fyzickú a morálnu odvahu, ktorú musí mať pán Liou, aby sa postavil proti vražednej tyranii Komunistickej strany Číny. My, ktorí máme najzákladnejšie slobody, slobodu prejavu, slobodu zhromažďovania a demokratické politiky, máme povinnosť hovoriť v mene pána Lioua a ľudí ako on. Pán Liou nechce pre Čínu nič viac, než tieto základné slobody a občianske práva, ktoré považujeme za samozrejmé.
<P>
Hodnoty, ktoré obhajuje, sú najväčšou nádejou pre slobodu, mier a demokraciu v Číne a vo svete a je veľmi príhodné, že mu, ako prejav uznania jeho úsiliu a jeho obetí, bola udelená Nobelova cena mieru. Nechce nič viac než demokratické reformy a ukončenie komunistickej vlády jednej strany v Číne. Nikoho by nemalo prekvapovať, že Komunistická strana Číny zabraňuje tomu, aby on alebo jeho rodinný zástupca prevzali túto cenu.
<P>
Komunistická strana Číny je stranou vražedných gangstrov, ktorá nemá žiadny iný účel než pokračovanie vlastnej existencie. Čína je veľká a mocná krajina a je potrebné, aby s ňou naše vlády udržiavali politické, diplomatické a obchodné vzťahy. Komunistická strana Číny varuje zahraničné vlády, aby sa nezúčastnili na tejto slávnosti. Naše vlády by mali poslať zástupcov a prejaviť svoju podporu pánovi Liouovi a čínskemu demokratickému hnutiu ako celku. V Londýne zatupujem mnohých čínskych emigrantov a som rád, že môžem hovoriť v mene pána Lioua a ich demokratických ašpirácií a ponúknuť aspoň túto malú podporu.
<SPEAKER ID="584" NAME="Róża Gräfin von Thun und Hohenstein" AFFILIATION="PPE">
(PL) Vážená pani predsedajúca, je naozaj veľmi dobre, že Parlament a Komisia sa rozhodili, že o situácii pána Lioua Siao-poa by sa malo diskutovať na plenárnom zasadnutí Európskeho parlamentu. Je škoda, že pri tejto rozprave je nás tu tak málo. Medzinárodné spoločenstvo, ktorého sme jedným z najvýznamnejších členov, by sa malo predsa v takýchto situáciách zjednotiť a spoločne podporiť boj za dodržiavanie ľudských práv, pretože kľúčovým slovom v tejto rozprave je solidarita.
<P>
V roku 1989, keď naša krajina konečne porazila komunistickú diktatúru, pán Liou Siao-po protestoval na Námestí nebeského pokoja a žiadal presne tie demokratické slobody, ktoré mala mať zakrátko takmer celá Európa. Svoje úsilie nevzdal - napriek tomu, že roky strávil vo väzení, podpísal výzvu na demokratizáciu krajiny, za ktorú bol odsúdený na ďalších 11 rokov väzenia. Náš vodca pán Lech Wałęsa sa rovnako ako pán Liou usiloval o nekrvavú zmenu a slobodu. Podporovali nás demokratické krajiny. Ani pán Wałęsa si nemohol prevziať Nobelovu cenu mieru osobne, ale aj tak bola táto cena pre nás Poliakov nádejou na slobodu. Táto Nobelova cena sa stala katalyzátorom zmeny.
<P>
Dnes je vhodný čas upozorniť svetovú mienku práve na takých ľudí, ako je Liou Siao-po. Nesmieme zabúdať, že okrem takých vedúcich osobností, ako je on, existujú mnohí ďalší, o ktorých sa nehovorí, napríklad aktivista v oblasti ľudských práv pán Mao Hengfeng, ktorý je v súčasnosti na prevýchove/v pracovnom tábore práve za protesty proti uväzneniu Lioua Siao-poa. Pri kontaktoch s Čínou by mala Európska únia prikladať ľudským právam najvyššiu dôležitosť. Mali by byť jednou z priorít na stretnutiach ako samit EÚ - Čína, ktorý sa uskutočnil 6. októbra. Chcem vyjadriť svoje sklamanie nad tým, že na túto základnú vec sa zabudlo. Musíme ukázať, že voči ľudským právam nie sme slepí, a príležitosťou na to bude slávnosť udeľovania Nobelovej ceny v Osle, na ktorej sa, dúfam, zúčastní celý svet a všetci veľvyslanci.
<SPEAKER ID="585" NAME="Ana Gomes" AFFILIATION="S&amp;D">
(PT) Vážená pani presedajúca, nositeľ Nobelovej ceny Liou Siao-po je dôsledným a odvážnym obhajcom ľudských práv od čias masakry na Námestí nebeského pokoja. Preto sa Parlament pripája k žiadosti pani barónky Ashtonovej a Komisie o jeho okamžité oslobodenie, aby mohol ísť v decembri do Osla prevziať si Nobelovu cenu, a žiada slobodu pohybu pre jeho manželku, rodinu a priateľov, na ktorých boli od oznámenia Nobelovej ceny 8. októbra uvalené osobitné obmedzenia.
<P>
Vyhrážky a zastrašujúce intrigy čínskych orgánov, ktoré majú zabrániť slávnosti v Osle, sú hanbou. Žiadna vláda, ktorá podľahla tomuto odsúdeniahodnému vydieraniu, si nezaslúži rešpekt. Čína je stálym členom Bezpečnostnej rady Organizácie Spojených národov a podľa Charty OSN má osobitnú zodpovednosť v oblasti dodržiavania a presadzovania ľudských práv doma a v zahraničí. Čína už urobila veľa v oblasti niektorých hospodárskych, sociálnych a kultúrnych práv miliónov Číňanov, ktorých vymanila z chudoby a núdze, ale nemôže sa pri tom zastaviť. Musí dodržiavať a presadzovať dodržiavanie občianskych a politických práv svojich občanov: ak nebude, v konečnom dôsledku bude brániť svojmu rozvoju.
<P>
Liou Siao-po nie je zločinec: je to statočný a odhodlaný občan, ktorý Číne a čínskemu ľudu prináša prestíž na celom svete a na ktorého by mal byť čínsky ľud len hrdý. Peking musí oslobodiť Lioua Siao-poa, jeho manželku a priateľov, musí oslobodiť nositeľa Sacharovovej ceny Chu Ťia a ďalších statočných čínskych občanov, ktorí majú odvahu bojovať za demokraciu, slobodu a za svoje najzákladnejšie práva. Ak nebudú oslobodení, Čína príde o prestíž. Je to čínsky režim, ktorý sa ukázal ako neschopný zmeniť svoju krajinu na dôveryhodnú a vplyvnú mocnosť na medzinárodnej scéne.
<P>
Neprestaneme sa dožadovať prepustenia Lioua Siao-poa a všetkých tých, ktorí bojujú za slobodu v Číne.
<SPEAKER ID="586" NAME="Heidi Hautala" AFFILIATION="Verts/ALE">
Vážená pani predsedajúca, udelenie Nobelovej ceny mieru za rok 2010 Liouovi Siao-poovi je svedectvom osobnej ceny za obhajovanie ľudských práv v dnešnej Číne. Je nevyhnutné, aby on a všetci ostatní obhajcovia ľudských práv v Číne boli okamžite prepustení. Existujú aj ďalšie nevyriešené prípady. Stále si bolestne uvedomujem situáciu tibetského filmára Dhondupa Wangchena, ktorý trpí na hepatitídu B a potrebuje vo väzení naliehavú lekársku pomoc.
<P>
Rozhodnutie udeliť Nobelovu cenu mieru Liouovi Siao-poovi sa musí považovať za silnú podporu boja za slobodu prejavu v Číne. Slúži však aj ako pripomienka medzinárodnému spoločenstvu o potrebe reformy v Číne. Aj čínsky premiér Wen Ťia-pao varoval, že Čína by mohla stratiť to, čo už získala prostredníctvom reštrukturalizácie hospodárstva, ak nebude nasledovať politická reštrukturalizácia - a, vážení kolegovia, cenzurovali ho čínske médiá.
<P>
Odďaľovanie takejto reformy si vyberá hroznú daň na ľudských životoch. Okrem toho nútenie krajín, aby sa nezúčastnili na slávnostnom odovzdávaní ceny za mier, ukazuje, že Čína ešte nedorástla do úlohy medzinárodného aktéra. Čína je superveľmoc, a preto by mala začať konať zodpovedne. S veľkou pokorou chcem povedať, že som bola pozvaná na túto slávnosť ako jedna z 50 osôb, ktoré budú pri tejto slávnostnej príležitosti zastupovať Lioua Siao-poa.
<SPEAKER ID="587" NAME="Roberta Angelilli" AFFILIATION="PPE">
(IT) Vážená pani predsedajúca, dámy a páni, zakladateľ ceny mieru Alfred Nobel vo svojom závete napísal, že ľudské práva sú základným predpokladom bratstva medzi národmi a že cena tohto významu by mala byť udelená niekomu, kto bojuje a prináša obete v mene slobody, demokracie a ľudských práv.
<P>
Čínsky disident Liou Siao-po, ktorý získal Nobelovu cenu mieru, je počas celého svojho života veľkým obhajcom uplatňovania týchto hodnôt. Počas svojho dlhého a nenásilného boja vždy zdôrazňoval, ako sa všetky tieto práva v Číne neustále porušujú násilnými represívnymi metódami. Má osobnú skúsenosť s odsúdením na nútené väzenie bez možnosti spravodlivého súdneho procesu alebo komunikácie s vonkajším svetom.
<P>
Práve z tohto dôvodu musíme urobiť ako európske inštitúcie všetko, čo je v našich silách, aby sme zabezpečili jeho slobodu. Najprv práva a potom hospodárske a obchodné vzťahy, v opačnom prípade sa musíme považovať za porazených aj my Európania.
<SPEAKER ID="588" NAME="Ulrike Lunacek" AFFILIATION="Verts/ALE">
(DE) Vážená pani predsedajúca, vzťah medzi Európskou úniou a Čínou nie je vždy jednoduchý. Je to spôsobené predovšetkým tým, že odlišne chápeme dôležitosť ľudských práv, slobody a slobody prejavu. Európska únia prevzala zodpovednosť za presadzovanie týchto hodnôt na celom svete, a teda za podporu obhajcov ľudských práv v iných štátoch, ako je napríklad Liou Siao-po v Číne, aby mohli dosiahnuť zmenu situácie vo svojich krajinách. Preto si myslím, že je veľmi dôležité, aby sa Parlament, ale aj Rada a Komisia jasne zaviazali, že sa zúčastnia na slávnostnom udeľovaní Nobelovej ceny mieru. Pani Heidi Hautalová sa zúčastní individuálne, veľmi však dúfam, že európske vlády, Rada, belgické predsedníctvo a Komisia budú zastúpené na najvyššej úrovni. Je to jediný spôsob, ako môžeme dať jasne najavo, že naše argumenty sú racionálne a že naša výzva na dodržiavanie ľudských práv na celom svete je dôveryhodná.
<SPEAKER ID="589" NAME="Olivier Chastel" LANGUAGE="FR">
Vážená pani predsedajúca, vážené poslankyne, vážení poslanci, na záver tejto dôležitej rozpravy a ako odpoveď na otázky viacerých poslancov by som chcel povedať dve veci.
<P>
Po prvé, Európska únia sa, samozrejme, ako každý rok zúčastní 10. decembra v Osle na udeľovaní Nobelovej ceny mieru pánovi Liouovi Siao-poovi prinajmenšom v rovnakom zastúpení ako v minulom roku - zastupovať ju budú všetky diplomatické delegácie Únie. To bola prvá vec, o ktorú som sa s vami dnes chcel podeliť.
<P>
Po druhé, Európska únia vedie 15 rokov s Čínou pravidelný dialóg o otázke ľudských práv a i keď by sa vždy v tejto veci dalo urobiť viac, prikladáme veľký význam tejto úlohe, ktorá sa nám zdá teraz dôležitejšia než kedykoľvek predtým, keď ľudia v Číne otvorene hovoria a vyzývajú na rozšírenie rozsahu ľudských práv. Povzbudení vzájomným rešpektom a hlbokým pochopením čínskeho politického kontextu budeme čínskym orgánom naďalej predkladať univerzálne otázky ľudských práv, predovšetkým prípad nositeľa Nobelovej ceny mieru pána Lioua Siao-poa.
<SPEAKER ID="590" NAME="Presedajúca">
Rozprava sa skončila.
