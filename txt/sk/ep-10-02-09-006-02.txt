<CHAPTER ID="006-02">
2. Vymenovanie Komisie (
<SPEAKER ID="103" NAME="Predseda">
Chcel by som srdečne zablahoželať novozvolenému kolégiu komisárov a predsedovi Barrosovi: všetkým vám blahoželám. Pred nami je obrovský kus práce a očakávania našich občanov sú veľké; je čas konať a plniť očakávania. Budem okamžite informovať rotujúce predsedníctvo Rady a predsedu Európskej rady o výsledku nášho hlasovania a o vymenovaní Európskej komisie do 31. októbra 2014. Veľmi pekne vám ďakujem a ešte raz blahoželám.
<P>
(potlesk)
<SPEAKER ID="104" NAME="Diego López Garrido" LANGUAGE="ES">
Vážený pán predseda, v mene Rady Európskej únie by som chcel veľmi stručne zablahoželať pánovi Barrosovi a Komisii ako celku k hlasovaniu o schválení, k podpore a dôvere, ktorú dostali od tohto Parlamentu, Európskeho parlamentu.
<P>
V nasledujúcich mesiacoch a rokoch tieto dve inštitúcie, Komisia a Európsky parlament, budú zohrávať dôležitú úlohu pri plnení úloh, pred ktorými stojí Európska únia: boj proti zmene klímy, bezpečnosť, hospodárska globalizácia, predchádzanie krízam, ako je tá, ktorú stále prekonávame, zavedenie nových iniciatív a inštitúcií Lisabonskej zmluvy (občianska iniciatíva, ustanovenie o solidarite a, samozrejme, Európska služba pre vonkajšiu činnosť).
<P>
Komisia a Európsky parlament budú zohrávať dôležitú úlohu vo všetkých týchto veciach a my ako Rada chceme, aby Komisia intenzívne pracovala. Má určite veľa právomocí, ktoré, ako tu už bolo povedané, nie sú neobmedzené, ale má, samozrejme, právomoc na to, aby robila to, čo musí robiť. Chceme, aby Komisia pracovala rýchlo a múdro, pretože to chce európska verejnosť. Po období inštitucionálnej neistoty, ktoré zažila Európa, tiež chcú, aby sme všetci začali pracovať, aby sme dohnali stratený čas a aby sme okamžite začali túto novú politickú etapu, túto novú situáciu v Európe, definitívnej Európe 21. storočia.
<P>
Preto chcem povedať, pán Barroso, že váš prejav bol proeurópsky a že budete mať plnú podporu Rady, ako aj Európskeho parlamentu pri prehlbovaní Európy a pri približovaní Európy k občanom zastúpeným v Parlamente, pretože občania sú v konečnom dôsledku základom Európy.
<SPEAKER ID="105" NAME="Predseda">
Ďakujem vám, pán štátny tajomník pre európske záležitosti španielskej vlády López Garrido. Ďakujem vám. Teraz má slovo pán Barroso.
<SPEAKER ID="106" NAME="José Manuel Barroso">
predseda Komisie. - Vážený pán predseda, veľmi stručne chcem úprimne poďakovať vo svojom mene aj v mene všetkých členov Komisie za dôveru, ktorú sme práve dostali. Hlasovanie nás naplnilo hrdosťou a pokorou. Vidíme silnú podporu v celom politickom spektre; to je dôležitý moment pre Európu, skutočný mandát na odvahu.
<P>
Rád by som tiež poďakoval predsedovi Rady za jeho vrúcne slová. Verím, že teraz máme podmienky, aby sme mohli začať pracovať. Dovoľte mi však niečo poznamenať. V priebehu tohto hlasovania som tu počul nejaké poznámky a chcel by som veľmi jasne povedať, že tí, ktorí porovnávajú totalitný Sovietsky zväz s Európskou úniou, nevedia, aké to bolo žiť v diktatúre, a nevedia, čo je demokracia.
<P>
(potlesk)
<P>
V Európskej únii máme demokratický Európsky parlament, a to je demokracia. V Európskej únii volíte Európsku komisiu priamo vy ako zvolení zástupcovia občanov Európskej únie, a to je demokracia. Veríme, že teraz, po získaní demokratickej legitimity, ktorú ste nám dali, po určení demokratických vlád všetkých našich 27 členských štátov, sme hrdí a budeme pracovať s plným nasadením pre dobro demokracie v Európe, v Európe, ktorá je v skutočnosti majákom slobody vo svete.
<SPEAKER ID="107" NAME="Predseda">
Hlasovanie sa skončilo a je čas na blahoželania.
<SPEAKER ID="109" NAME="Predsedajúci">
Dámy a páni, teraz pristúpime k vysvetleniam hlasovania.
<P>
Vysvetliť hlasovanie by chcelo 16 poslancov. Rád by som vám všetkým pripomenul, že postup im umožňuje predložiť text písomne, čo znamená, že sa so svojimi prejavmi nemusia ponáhľať, pretože ich názory sú presnejšie vysvetlené v doslovnom zápise rokovaní.
<P>
Po prvé máme tri vysvetlenia hlasovania týkajúceho sa rámcovej dohody o vzťahoch medzi Európskym parlamentom a Komisiou. Každý z rečníkov bude mať k dispozícii jednu minútu.
