<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Dámy a páni, minulý štvrtok a piatok sa konal veľmi úspešný samit štátnych alebo vládnych predstaviteľov krajín Európskej únie s predsedom Komisie, predsedom Európskeho parlamentu a našimi tromi predstaviteľmi medzivládnej konferencie.
<P>
Hoci nechcem predbiehať obsah zajtrajšej rozpravy s úradujúcim predsedom Európskej rady, pánom José Socratesom, rád by som zdôraznil, že podľa úsudku Európskeho parlamentu bol samit výrazným úspechom, pretože nadobudnutie platnosti zmluvy, ktoré je naplánované na začiatok roku 2009, dá nášmu Parlamentu rovnaké práva takmer vo všetkých oblastiach legislatívy. V Európskom parlamente sme nezišli z cesty, ktorú sme prijali pre dohovor a ktorú sme nasledovali napriek neúspechom v referendách vo Francúzsku a Holandsku, a ak sa táto zmluva stane skutočnosťou, bude to znamenať, že sme pri jej tvorbe zohrali kľúčovú úlohu. Dúfame, že sa ratifikačný proces ukončí úspešne vo všetkých 27 krajinách Európskej únie.
<P>
Podpis zmluvy sa uskutoční v Lisabone 13. decembra a deň predtým - 12. decembra, ako bolo dohodnuté s predsedami Európskej rady a Komisie - vyhlásime Chartu základných práv tu v Štrasburgu na slávnostnej schôdzi. Bude to významná udalosť.
<P>
Chcel by som vyjadriť svoju úprimnú vďaku za prácu našich troch predstaviteľov na medzivládnej konferencii - pánom Elmarovi Brokovi, Enrique Barón Crespovi a Andrewovi Duffovi.
<P>
(potlesk)
<P>
Teší ma, že je tu dnes s nami Enrique Barón Crespo, no nevidím ostatných dvoch predstaviteľov. V takom prípade odložíme schválenie zápisnice.
<SPEAKER ID="007" NAME="Daniel Cohn-Bendit" AFFILIATION="Verts/ALE">
(DE) Vážený pán predseda, mám otázku na Vás, pán Pöttering: budete mať ešte hlasovacie právo v tomto Parlamente?
<SPEAKER ID="008" NAME="Predseda">
Som si plne vedomý toho, že hlad po vedomostiach pána Cohn-Bendita nepozná hraníc. Dovoľte mi povedať, že počas celého procesu sa o tom nepochybovalo ani na jedinú sekundu. Táto záležitosť sa tiež vôbec nepredostrela na otvorenom zasadnutí počas samitu. Tento chýr sa však šíril v iných kruhoch. Kdekoľvek som mohol, okamžite som to zastavil. Nikdy totiž nemôže nastať situácia, kedy by Európska rada alebo iný orgán mohli odňať hlasovacie právo predsedovi Európskeho parlamentu. Nejde však o mňa osobne, ale o úrad predsedu Parlamentu ako taký. Dôsledne by som oponoval takémuto návrhu a Parlament je v tomto postoji jednotný.
<P>
(potlesk)
<SPEAKER ID="009" NAME="Hannes Swoboda" AFFILIATION="PSE">
(DE) Vážený pán predseda, v mene mojej skupiny by som chcel povedať len to, že vašu pozíciu plne podporujeme. Je úplne samozrejmé, že každý poslanec Európskeho parlamentu volený priamo ľuďmi má plné hlasovacie práva vrátane predsedu. S týmto úplne súhlasíme.
<SPEAKER ID="010" NAME="Predseda">
Výborne! Som hlboko vďačný, že sme aj v tomto bode dosiahli úplnú zhodu.
