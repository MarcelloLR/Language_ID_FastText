<CHAPTER ID="005-02">
2. Zákaz vývozu a bezpečné uskladnenie kovovej ortuti (
<P>
- Pred hlasovaním:
<SPEAKER ID="127" NAME="Dimitrios Papadimoulis" LANGUAGE="EL">
Pán predseda, chcel by som opäť poďakovať tieňovým spravodajcom za skvelú spoluprácu. Na základe rozhovorov s nimi alebo ich zástupcami, vo všetkých fázach, sme dospeli k veľmi uspokojivému kompromisu s Radou aj vďaka prínosu Komisie.
<P>
Hrozí však, že tento kompromis stroskotá a my sa ocitneme znovu tam, kde sme boli na začiatku, ak sa schvália pozmeňujúce návrhy 37 a 41 o Almadéne.
<P>
Chcem vám pripomenúť, dámy a páni, že v prvom čítaní som aj ja, ako spravodajca, pozmeňujúce a doplňujúce návrhy o Almadéne podporil, ale teraz stojíme tvárou v tvár skutočnosti. Ani Rada, ani Komisia nechcú prijať tieto pozmeňujúce a doplňujúce návrhy. Ak budú prijaté, vrátime sa na začiatok celého procesu. Pred rokom Rada prijala iba jeden pozmeňujúci a doplňujúci návrh Parlamentu. Teraz sa nám vďaka spolupráci všetkých politických skupín podarilo dosiahnuť prijatie 22 pozmeňujúcich a doplňujúcich návrhov k textu dohody. Pýtam sa vás teda: stojí za to obetovať tento úspech? Pán komisár Dimas sa včera jasne vyjadril. Komisia pozmeňujúce a doplňujúce návrhy 37 a 41 neprijme. Dokonca ani španielska vláda v Rade netrvala na týchto pozmeňujúcich a doplňujúcich návrhoch.
<P>
Preto navrhujem, aby sme ich neprijali, aby sme udržali dosiahnutý významný pokrok v dohode s Radou o ochrane životného prostredia a verejného zdravia. Na základe toho budeme môcť veľkou väčšinou schváliť predložený uspokojivý návrh o zákaze vývozu ortuti.
