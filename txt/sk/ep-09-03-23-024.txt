<CHAPTER ID="024">
Boj proti mrzačeniu ženských pohlavných orgánov v EÚ (krátke prednesenie) 
<SPEAKER ID="197" NAME="Predsedajúci">
Ďalším bodom je správa pani Muscardiniovej v mene Výboru pre práva žien a rodovú rovnosť o boji proti mrzačeniu ženských pohlavných orgánov v EÚ.
<SPEAKER ID="198" NAME="Cristiana Muscardini" LANGUAGE="IT">
Vážený pán predsedajúci, dámy a páni, myslím si, že je veľmi dobré, že sa pán komisár Michel zúčastňuje našej rozpravy. Ako vieme, vždy venuje veľkú pozornosť otázkam ľudských práv a tragédiám v Afrike. V skutočnosti mi prítomnosť pána Michela dáva nádej, že Komisia bude možno vážne uvažovať o probléme, ktorý sa netýka len 28 afrických krajín, rozličných krajín na Blízkom východe a susedných krajín, ale ktorý je predovšetkým bolestivým problémom v rámci samotnej Európskej únie.
<P>
Hromadné prisťahovalectvo, ktoré sa odohralo v posledných rokoch, prinieslo túto drámu do krajín EÚ. Desiatkam tisícov dievčat a žien každý deň hrozí, že budú musieť znášať príšernú praktiku, ktorá ich natrvalo poškodí nielen z fyzického hľadiska, ale spôsobí im aj veľmi vážnu psychickú ujmu. Z tohto dôvodu - hoci Parlament už odsúdil túto praktiku na základe niekoľkých udalostí v minulom roku a v skutočnosti financoval prostredníctvom programu DAPHNE 14 projektov na boj pri mrzačeniu ženských pohlavných orgánov - z tohto dôvodu opäť diskutujeme o tomto probléme, lebo tento fenomén, bohužiaľ, nie je na ústupe, ale naopak stále narastá.
<P>
Musíme mať odvahu prijať vhodnejšiu, spoľahlivú preventívnu metódu prostredníctvom kultúrnych kampaní, ktoré umožnia prisťahovalkyniam a taktiež otcom týchto dievčat pochopiť, že dodržiavanie kmeňového rituálu, ktorý nemá nič spoločné s náboženstvom, nie je spôsob integrácie alebo vytvorenia budúcnosti pre ich dcéry.
<P>
Predstavte si dievča, ktoré navštevuje francúzsku, taliansku alebo belgickú školu, kamaráti sa s rovesníkmi a náhle je vytrhnuté z bežného života a prinútené podstúpiť drámu, ktorá ho poznačí na celý život. Toto dievča nie zmrzačené len fyzicky, ale je preň nemožné, aby nadviazalo normálny vzťah s inými ľuďmi; cíti sa ponížené, odlišné a v našej spoločnosti nechceme ľudí, ktorí sú odlišní. Chceme ľudí, ktorí bez ohľadu na náboženstvo, farbu pleti alebo pôvod môžu spoločne pracovať na vytvorení lepšej Európy, bližšej k svojim občanom.
<P>
Vážený pán predsedajúci, pán komisár, z tohto dôvodu tento Parlament - rada by som sa poďakovala kolegom z výboru, ktorí mi pomohli pri vypracovaní tejto správy - chce, aby sa zosúladili právne predpisy všetkých členských štátov, aby sa mrzačenie ženských pohlavných orgánov klasifikovalo ako trestný čin. Nechceme utišujúce návrhy ako takzvanú "injekciu". Chceme, aby boli ženy naozaj rovnocenné s mužmi; nechceme iniciačné rituály, ale namiesto toho skutočnú integráciu. Chceme, aby boli mimovládne organizácie schopné vykonávať svoju prácu, chceme preventívnu politickú stratégiu, ktorá zahrnie združenia prisťahovalkýň, chceme potrestať každého, kto sa snaží o mrzačenie dievčat a vtiahne ich do perverznej špirály zúfalstva a odsunutia na okraj spoločnosti.
<P>
Správa sa zaoberá mnohými oblasťami a myslím si, že poslanci mali možnosť si ju pozrieť a zhodnotiť. Domnievam sa, že každý by sa mal pripojiť k tejto výzve na rozhodnú Európu, ktorá spája úsilie troch inštitúcií v boji proti tomuto strašnému zločinu, ktorý porušuje ľudské práva.
<SPEAKER ID="199" NAME="Louis Michel" LANGUAGE="FR">
Vážený pán predsedajúci, v mojom i kolegyninom mene by som chcel poďakovať pani Muscardiniovej za jej prejav, lebo podľa mňa presne vystihla problém, ktorý je tragický aj škandalózny. Naozaj by som veľmi rád poďakoval pani Muscardiniovej za jej vynikajúcu správu, ktorá sa zaoberá takou závažnou otázkou, ako je praktikovanie mrzačenia ženských pohlavných orgánov v Európskej únii.
<P>
Európska komisia veľmi jasne odsúdila v rámci Únie aj tretích krajín neprijateľný charakter tradičných praktík, ktoré vážne porušujú základné právo žien a mladých dievčat na rešpektovanie ich fyzickej a psychickej integrity. Samozrejme, v plnej miere súhlasíme s touto správou. Myslíme si, že všetky členské štáty Európskej únie by mali prijať prísne opatrenia. Povedal by som prísnejšie opatrenia na odstránenie týchto praktík v rámci Európskej únie a v tretích krajinách, lebo je vonkoncom neprijateľné a priam neuveriteľné, aby sa v Európskej únii niečo také odohrávalo. V rámci každého politického dialógu, ktorý vedieme s tretími krajinami, musíme taktiež zabezpečiť, aby tieto krajiny v plnej miere pochopili náš postoj. Na chvíľu by som chcel odbočiť od textu a ubezpečiť vás, že táto otázka je stále na programe vo všetkých politických dialógoch, ktoré vedieme s rozvojovými štátmi.
<P>
Práve nedávno mi volal pán Compaoré, prezident štátu Burkiny Faso, a povedal mi, že sa chystajú prijať zákon, ktorý bude zakazovať tieto praktiky, aj keď to nebude jednoduché. Treba zdôrazniť, že tu evidentne existuje niekoľko spoločenstiev a kmeňov, ktoré stále vykonávajú túto praktiku, ktorá je v tejto krajine pomerne citlivou záležitosťou, ale pán prezident chce naozaj urobiť pokrok v tejto veci, čo je podľa mňa dôležité.
<P>
Takisto zistíte, že Komisia pravidelne uvoľňuje finančné prostriedky Spoločenstva na podporu projektov v Európe a tretích krajinách, ktoré snažia zabrániť a odstrániť mrzačenie ženských pohlavných orgánov a pomôcť obetiam a ohrozeným mladým dievčatám.
<P>
V Európe je naším hlavným nástrojom program DAPHNE III, ktorý podporuje európske mimovládne organizácie a miestne a regionálne verejné inštitúcie a orgány v boji proti mrzačeniu ženských pohlavných orgánov. Od svojho uvedenia v roku 1997 spolufinancoval program DAPHNE 14 projektov určených konkrétne na tento problém v celkovej sume 2,4 milióna EUR. Projekty DAPHNE nám umožnili zaviesť vzdelávacie a podporné programy pre spoločenstvo, viesť informačné kampane, analyzovať vnútroštátne právne predpisy, zbierať informácie a robiť štatistiku, vyvíjať prostriedky a stanoviť najlepšie praktiky, ktoré využijú samotní aktéri, a odporúčať politické smernice európskym a vnútroštátnym rozhodovacím subjektom.
<P>
Rozhodne budeme podporovať tieto činnosti a naďalej riešiť tento problém v rámci Európskej únie nielen z hľadiska prevencie násilia a podpory obetí, ale aj v oblastiach prisťahovalectva, azylovej politiky a trestného súdnictva.
<P>
Na chvíľu opäť odvrátim pozornosť od textu. Musím vám povedať, že ma do istej miery pohoršuje istý druh zbabelosti zo strany našich vlád a niektorých politikov, ktorí túto záležitosť považujú za súčasť kultúry a z tohto dôvodu za nedotknuteľnú. Prepáčte, od ľudí, ktorí prichádzajú do Európy, by sme mali očakávať prinajmenšom to, že budú dodržiavať platné pravidlá. Podľa mňa tu nemôže existovať právo merané dvojakým metrom; nemôže tu existovať myšlienka dvojakého metra. Toto nemá vplyv na schopnosť európskej krajiny privítať prisťahovalcov, skôr naopak. Túto diskusiu som už kedysi zažil v našej krajine. Musím povedať, že som šokovaný, ak niektorí ľudia pod zámienkou rešpektovania kultúry prisťahovalcov v podstate odmietajú trestať takéto konanie. Myslím si, že ak chceme vyriešiť tento problém aspoň v Európe, musíme sa dostať na úroveň, na ktorej budeme tieto praktiky trestať. Musíme mať túto politickú odvahu a nemyslím si, že by sme obmedzili schopnosť krajiny prijať prisťahovalcov, ak by sme povedali: "Toto je naša ústava, toto sú naše pravidlá, toto sú naše ľudské hodnoty a vy ich musíte dodržiavať. Ak ich nebudete dodržiavať, budete konať mimo zákona a budete potrestaní." Týmto končím moju poznámku na okraj, ale som rád, že som sa vyjadril, keďže sa v plnej miere stotožňujem s vaším rozhorčením týkajúcim sa tohto problému.
<P>
V rámci vonkajšej pomoci tretím krajinám uplatňuje Komisia tri politické stratégie na boj proti mrzačeniu ženských pohlavných orgánov. Po prvé, ako som už spomenul, začleňuje otázku emancipácie žien, ich ľudských práv a zdravia ako neoddeliteľnú súčasť do každého politického a strategického dialógu, ktorý vedie s partnerskými vládami.
<P>
Po druhé, podporuje činnosti, ktoré obhajujú a lobujú za zlepšenie vnútroštátnych právnych predpisov, ako aj za tvorbu vhodných vnútroštátnych politík na presadzovanie a ochranu ženských práv a na zákaz všetkých škodlivých praktík.
<P>
Po tretie, podporuje iniciatívy určené na posilnenie rozsahu činnosti vedúcich politických predstaviteľov spolu s informačnými kampaňami zameranými na všetky oblasti spoločnosti. Viacročný Haagsky program, ktorý zahŕňa rôzne činnosti zamerané na rozvoj v oblasti spravodlivosti, slobody a bezpečnosti, skončí v roku 2010. Chystáme sa predstaviť nový Štokholmský program na roky 2010 - 2014 v jarnom oznámení v roku 2009. Môžem vás uistiť, že tento program bude klásť veľký dôraz na ochranu základných práv a práv obetí vrátane ochrany práv detí a žien.
<P>
Hoci Komisia ešte nevypracovala konkrétnu stratégiu na boj proti mrzačeniu ženských pohlavných orgánov, sme odhodlaní naďalej podporovať kroky zamerané na zabránenie tejto praktike a máme v úmysle pokračovať v presadzovaní tejto záležitosti v rámci vnútorných a vonkajších politických stratégií Únie.
<SPEAKER ID="200" NAME="Predsedajúci">
Prednesenie sa skončilo.
<P>
Hlasovanie sa uskutoční v utorok 24. marca 2009.
<P>
Písomné vyhlásenia (článok 142)
<SPEAKER ID="201" NAME="Véronique Mathieu  " LANGUAGE="FR">
V Európe každý rok podstúpi alebo má podstúpiť 180 000 prisťahovalkýň praktiku mrzačenia pohlavných orgánov. Treba si uvedomiť, že toto mrzačenie predstavuje porušenie ľudských práv, ktoré má veľmi vážne fyzické a psychické následky. Tieto praktiky nemožno ospravedlniť na základe kultúrnych alebo náboženských tradícií. S cieľom skoncovať s nimi musia členské štáty presadiť dodržiavanie zákazu stanoveného v trestnom práve a praktika mrzačenia sa musí považovať za trestný čin. Súčasne musí byť reálnym aj potenciálnym obetiam umožnený prístup k právnej a lekárskej pomoci.
<P>
EÚ musí zintenzívniť podporu tých mimovládnych organizácií, ktoré robia pozoruhodnú prácu priamo na mieste v oblastiach prevencie a pomoci. Cielené informačné a vzdelávacie kampane na národnej a európskej úrovni by odstránili tabu spojené s týmito praktikami a súčasne by informovali rodiny o trestných následkoch tohto mrzačenia. Z tohto dôvodu je pre EÚ veľmi dôležité, aby riešila tento problém definovaním spoločných preventívnych krokov, ktoré by zakazovali praktiky mrzačenia, a na tento zákaz by poukazovala vo všetkých zmluvách o spolupráci uzavretých s tretími krajinami. Mrzačenie pohlavných orgánov je sociálny problém, ktorý sa týka nás všetkých.
