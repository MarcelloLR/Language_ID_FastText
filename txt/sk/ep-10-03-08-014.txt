<CHAPTER ID="014">
Jednominútové vystúpenia k otázkam politického významu
<SPEAKER ID="036" NAME="Predseda">
Ďalším bodom programu sú jednominútové vystúpenia k otázkam politického významu.
<SPEAKER ID="037" NAME="Elena Băsescu" AFFILIATION="PPE">
(RO) 8. februára 2010 prijalo Rumunsko pozvanie od prezidenta Spojených štátov, aby sa zúčastnilo na rozvoji protiraketového obranného systému USA. To je dôkaz dôvery prejavenej našej krajine a nesmieme zabudnúť ani na profesionalitu, ktorú preukázala rumunská armáda v Afganistane a Iraku. Na území Rumunska budú umiestnené tri batérie, z ktorých každú bude tvoriť osem rakiet. Podľa harmonogramu dohodnutého s USA má byť tento obranný systém v prevádzke od roku 2015.
<P>
Myslím si, že téma protiraketovej obrany sa musí stať témou a súčasťou programu Európskej únie, pretože musíme byť informovaní o riziku šírenia programov balistických rakiet.
<P>
Musím zdôrazniť, že tento nový systém nie je zameraný na Rusko. Pri vymedzení novej štruktúry systému USA sa vlastne zohľadnilo niekoľko pripomienok a požiadaviek Moskvy. V najbližšom období sa začnú dvojstranné rokovania s vyhliadkou podpísania potrebných dohôd, ktoré bude musieť ratifikovať rumunský parlament.
<P>
Ďakujem vám.
<SPEAKER ID="038" NAME="Georgios Papastamkos" AFFILIATION="PPE">
(EL) Vážený pán predseda, naozaj sa domnievam, že ozdravenie verejných financií členského štátu eurozóny je zodpovednosťou samotnej eurozóny. Je však potrebný koordinovaný zásah na ochranu spoločnej meny pred špekuláciami.
<P>
Desivá finančná kríza v Grécku a finančná nerovnováha v ďalších členských štátoch zvýraznila potrebu politicky riadenej európskej hospodárskej správy. V otázke Komisii zo 17. februára 2010 som navrhol zriadenie Európskeho menového fondu. Teší ma, že vidím pána komisára Rehna, ako podniká kroky v tomto smere. Budeme čakať ucelený návrh Komisie.
<SPEAKER ID="039" NAME="Carlos José Iturgaiz Angulo" AFFILIATION="PPE">
(ES) Vážený pán predseda, sudca španielskeho ústredného trestného súdu potvrdil to, o čom sme už mnohí vedeli, konkrétne to, že venezuelský prezident Hugo Chávez spolupracuje s teroristickými organizáciami ETA a FARC. To je dôkaz, že pán Chávez je komplicom teroristov, že vražedným teroristom poskytuje útočisko na venezuelskej pôde a že im pomáha dosadzovaním do oficiálnych pozícií vo venezuelskej vláde. Pán Chávez v podstate spolupracuje so zločincami z organizácie ETA.
<P>
Ako Bask, Španiel a Európan by som rád zavrhol a odsúdil hrozivý postoj diktátora Huga Cháveza. Nalieham na európske inštitúcie, aby prijali všetky potrebné opatrenia na odsúdenie pána Cháveza a tým tiež odsúdili jeho politiku podporovania teroristov.
<P>
Chcel by som tiež pripomenúť vláde pána Rodrígueza Zapatera, ktorá v súčasnosti zastáva funkciu rotujúceho predsedníctva Európskej únie, že vo vzťahu k pánovi Chávezovi nemá význam tváriť sa priateľsky a nerozhodne ako doteraz. Nemá zmysel prejavovať sympatie ani priateľské gestá a spoluprácu, pretože keď španielska vláda vezme späť svoje slová a preukáže pokoru pánovi Chávezovi tak, ako sa to stalo nedávno, rovná sa to potrestaniu obetí terorizmu, pohŕdaniu španielskym systémom súdnictva a tým aj opovrhovaniu slobodou a demokraciou.
<SPEAKER ID="040" NAME="Vasilica Viorica Dăncilă" AFFILIATION="S&amp;D">
(RO) Aj keď Fond solidarity Európskej únie funguje ako celok dobre, skúsenosti získané v priebehu prvých rokov jeho uplatňovania ukazujú, že činnosť fondu má stále veľké obmedzenia a slabé stránky. Súvisia s nedostatočnou rýchlosťou fondu v poskytovaní finančných prostriedkov, s úrovňou transparentnosti kritérií na mobilizáciu fondu v prípade regionálnych katastrof, ako aj s obmedzeniami v súvislosti s prírodnými katastrofami.
<P>
Musím vám pripomenúť, že Rumunsko dostalo finančnú podporu od Európskej únie na projekty realizované v oblastiach postihnutých záplavami. Finančné prostriedky fondu však boli uvoľnené neskoro vzhľadom na čas, kedy ich bolo možné najúčinnejšie použiť.
<P>
Vzhľadom na to si myslím, že možnosť pomoci pridelenej vo forme systému zálohových platieb na základe počiatočného odhadu priamych škôd krajine postihnutej katastrofou na jej požiadanie by bola veľmi ceneným prostriedkom v postihnutých oblastiach okamžite po výskyte katastrofy.
<P>
Ďakujem vám.
<SPEAKER ID="041" NAME="Antonio Masip Hidalgo" AFFILIATION="S&amp;D">
(ES) Vážený pán predseda, Fidel Castro a jeho oligarchovia už dávno zradili ideály kubánskej revolúcie. S týmito ideálmi sa stotožňovali národy celého sveta, najmä elita medzinárodnej mládeže, ktorú inšpirovali.
<P>
V súčasnosti však diktatúru Castrových bratov charakterizuje nedostatok súcitu s politickými väzňami, väzňami svedomia a s ich vlastným ľudom. Pripomína mi to obdobie diktátora Franca na smrteľnej posteli pre jeho zlé zaobchádzanie s politickými väzňami, ktorých tiež považovali za bežných zločincov, pre rovnakú posadnutosť pohŕdaním exulantmi.
<P>
Castro skončil ako Franco a všetci ďalší nepriatelia slobody, ktorí dostali do rúk opraty moci. Napriek tomu sa od nás očakáva, že budeme zachraňovať životy a prejavíme solidaritu s tými, ktorí bojujú a trpia. To je povinnosť nás ako Európanov, ktorí sú oddaní demokracii, slobode a ľudským právam.
<SPEAKER ID="042" NAME="Gianni Vattimo" AFFILIATION="ALDE">
(IT) Vážený pán predseda, dámy a páni, vieme, že Komisia a španielske predsedníctvo rázne udávajú tempo rokovaní s určitými krajinami Strednej a Južnej Ameriky, aby uzavreli dohody o pridružení ešte pred májovým samitom medzi Európskou úniou a Latinskou Amerikou.
<P>
Ako spolupodpredseda zhromaždenia EuroLat by som chcel Parlament upozorniť na skutočnosť, že pri niektorých z týchto krajín hrozí riziko urýchlenia rokovaní, pričom sa zanedbajú dôležité otázky týkajúce sa ľudských práv a rešpektovania ľudských práv v rôznych regiónoch. Napríklad v Kolumbii prakticky každodenne naďalej dochádza k atentátom na odborárov. V Hondurase, s ktorým rokujeme o dohode, vláda zostáva v pozícii, ktorá je jednoducho produktom vojenského štátneho prevratu, ktorý sa uskutočnil minulý rok. V Guatemale sú podobné problémy, ktoré nesúvisia s ľudskými právami, ale ktoré sa týkajú určitých aspektov dohôd, ktoré prehliadame.
<P>
Som presvedčený, že je dôležité, aby Komisia a predsedníctvo venovali týmto záležitostiam väčšiu pozornosť.
<SPEAKER ID="043" NAME="Diana Wallis" AFFILIATION="ALDE">
Vážený pán predseda, pri príležitosti dnešného Medzinárodného dňa žien by som chcela spomenúť osobitnú záležitosť týkajúcu sa zdravia žien, ktorá vytrvalo zostáva Popoluškou medzi ostatnými problémami. Stála som tu pred dvomi alebo možno tromi rokmi a hovorila som o nenápadnej, neviditeľnej, bolestivej chorobe, ktorá oslabuje ženy - endometrióze: chorobe, ktorá ničí životy, rodiny a plodnosť. Niektoré ženy ani nemajú možnosť stať sa matkami. Možno je to preto, že sa týka menštruácie, o ktorej nechceme hovoriť, ba dokonca ju nechceme ani pomenovať. Takže to zopakujem - endometrióza.
<P>
Stále nie je známe, čo ju spôsobuje, stále nie je známa liečba a stále postihuje až jednu z desiatich žien a jej výskyt je na vzostupe. Tento týždeň je v celej Európe Týždňom povedomia o endometrióze. Takže, kedy budeme brať tieto ženy, ich rodiny a ich utrpenie vážne? Je dobré že ste tu, pán komisár, a že to počujete. Možno by sme mohli pomôcť vhodným financovaním - dúfam, že ešte tento rok.
<SPEAKER ID="044" NAME="Sandrine Bélier" AFFILIATION="Verts/ALE">
(FR) Vážený pán predseda, dámy a páni, spomenuli ste búrku Xynthia, ktorá práve zasiahla západnú Európu, usmrtila takmer 60 ľudí a spôsobila značné materiálne škody.
<P>
Dnes som mimoriadne smutná, ale aj nahnevaná, pretože tejto ľudskej katastrofe sa dalo zabrániť alebo aspoň sa dali zmierniť jej dôsledky. Až donedávna sa vo Francúzsku a dnes už v celej Európe rozvíjali pobrežné oblasti a povodňové oblasti, čo predstavuje rozpor so súčasnými európskymi a vlastne aj vnútroštátnymi právnymi predpismi a ich porušovanie.
<P>
V mnohých prípadoch ide o lokality systému Natura 2000. Ich ochrana pred urbanizáciou je nesmierne dôležitá, aby sa obmedzili vplyvy podobných prírodných udalostí. Je našou úlohou, aby sme preukázali väčšiu zodpovednosť, aby sme zabezpečili prísne uplatňovanie predpisov Spoločenstva zo strany členských štátov - najmä smernice o vtákoch a smernice o biotopoch - a aby sme štrukturálne fondy podmienili požiadavkami týkajúcimi sa udržateľnosti, bezpečnosti a biologickej rozmanitosti.
<P>
Stratégia EÚ 2020 je jedinečnou príležitosťou na predefinovanie nášho vzťahu k životnému prostrediu.
<P>
(Predseda prerušil rečníčku.)
<SPEAKER ID="045" NAME="Ivo Strejček" AFFILIATION="ECR">
(CS) Vážený pán predseda, dámy a páni, významné české médiá minulý týždeň informovali o tom, že nemecká dopravná polícia zaviedla oveľa prísnejšie kontroly českých vodičov na nemeckej strane hranice. Podľa týchto správ sú kontroly častejšie a podstatne dôkladnejšie. Situácia je podľa svedkov ešte horšia, pretože niektorí ľudia musia pri kontrolách dokonca odovzdať vzorku moču, a to v podmienkach hraničiacich s ľudskou dôstojnosťou. Nejde teda o bežné cestné kontroly spojené s kontrolou cestovných dokladov či dokladov týkajúcich sa technického stavu alebo pôvodu vozidla. Českí občania slobodne cestujúci v schengenskom priestore by nemali byť považovaní za občanov druhej kategórie. Sú plnoprávnymi, rovnocennými a suverénnymi občanmi členského štátu Európskej únie a tak sa s nimi musí aj zaobchádzať. Vážený pán predseda, chcel by som vás požiadať, aby ste postúpili tieto informácie príslušným orgánom, aby ich mohli riadne prešetriť a zariadiť potrebnú nápravu.
<SPEAKER ID="046" NAME="Kyriacos Triantaphyllides" AFFILIATION="GUE/NGL">
Vážený pán predseda, Európsky deň obezity je iniciatívou, ktorá spája spoločenstvá lekárov, pacientov a politikov, zameranou na podporu európskych občanov s nadváhou a obezitou. Jej cieľom je ustanoviť 22. máj za každoročný Európsky deň obezity, zvýšiť povedomie o potrebe opatrení na európskej úrovni a zabezpečiť, že hlasy pacientov s nadváhou a obezitou budú vypočuté.
<P>
Obezita je ochorenie, nie problém. Každý členský štát by mal čeliť tejto otázke a poskytnúť účinnú podporu tejto skupine obyvateľstva. Podľa Svetovej zdravotníckej organizácie štatistické údaje o obezite v celej Európe - nielen v EÚ - narastajú a dosahujú rozmery epidémie. Ak sa neprijmú žiadne opatrenia, odhaduje sa, že do roku 2020 bude v tomto regióne 150 miliónov obéznych dospelých - 20 % obyvateľstva - a 15 miliónov obéznych detí a dospievajúcich - 10 % obyvateľstva. Preto musíme posilniť hlas pacientov s obezitou a nadváhou.
<SPEAKER ID="047" NAME="Ilda Figueiredo" AFFILIATION="GUE/NGL">
(PT) Vážený pán predseda, dnes si pripomíname sté výročie vyhlásenia Medzinárodného dňa žien, ktorý sa stal symbolom revolučného boja. V celosvetový deň boja žien za svoje práva a proti všetkým formám diskriminácie vzdávam poctu všetkým ženám, ale najmä všetkým tým, ktoré sú stále obeťami diskriminácie, nerovnosti a rôznych druhov násilia.
<P>
V tejto chvíli je tiež dôležité zdôrazniť aktuálnosť tohto boja za rovnosť v práve a v živote, keď uvažujeme o tom, že kríza kapitalizmu má konkrétne dôsledky na život žien ako hlavných obetí neistých a podhodnotených pracovných miest a chudoby. Väčšina z 85 miliónov ľudí, ktorí žijú v Európskej únii v chudobe, sú ženy.
<P>
Preto, keďže si pripomíname tento deň a vyzývame všetky ženy, aby sa nevzdávali svojich snov, znovu opakujeme význam boja proti nespravodlivosti a diskriminácii, čím sa im otvárajú nové horizonty pre lepší život v podmienkach rovnosti.
<SPEAKER ID="048" NAME="John Bufton" AFFILIATION="EFD">
Vážený pán predseda, chcel by som upriamiť vašu pozornosť na skutočnosť, že v súčasnosti sa vo Walese chystá referendum. Áno, verte, či neverte, referendum. Zamietli nám jedno o ústave, zamietli nám jedno o Lisabonskej zmluve, ale vo Walese budeme mať referendum o ďalších právomociach waleského parlamentného zhromaždenia.
<P>
Teraz však ide o vážnu vec, ale to najhoršie príde nakoniec. Všetky politické strany vo Walese - labouristi, Plaid Cymru, liberálni demokrati a konzervatívci - ho podporujú a želajú si väčšie právomoci. Ja im však musím povedať: som proti.
<P>
S ľuďmi vo Walese zaobchádzajú ako s bláznami. V tejto chvíli, keď bude nezávislosť ďalším bodom programu, by sme mohli skoncovať až s 80 poslancami parlamentu. Vo Walese sú ohrozené domovy dôchodcov, školám hrozí zatvorenie, naše cesty pripomínajú krajinu tretieho sveta a ešte aj naša politická elita v zálive Cardiff Bay, podobne ako tu, je odhodlaná naďalej presadzovať túto bláznivú myšlienku.
<P>
Vítam skutočnosť, že sa koná referendum, ale dúfam, že rozumní ľudia vo Walese sa vzoprú a budú hlasovať proti.
<SPEAKER ID="049" NAME="Miroslav Mikolášik" AFFILIATION="PPE">
(SK) Dovoľte, aby som vyjadril hlboký súcit a solidaritu s obeťami prírodnej katastrofy na Madeire.
<P>
Núdzová situácia si vyžaduje pružné opatrenia, aby došlo k rýchlemu uspokojeniu základných potrieb ľudí a poskytnutiu materiálnej pomoci, ako aj k rýchlej obnove poškodenej kľúčovej infraštruktúry. Dúfam, že portugalské úrady v čo najkratšej dobe vyčíslia výšku škôd a zároveň že sa nevyskytnú formálne administratívne prekážky na poskytnutie finančnej pomoci z Fondu solidarity Európskej únie.
<P>
Keďže mobilizovanie prostriedkov z Fondu solidarity vyžaduje súhlas Európskeho parlamentu, verím, že Parlament bude príkladom pohotovej reakcie pri prijímaní rozhodnutia v tomto smere. Dovoľte, aby som ešte jednou vetou vyjadril solidaritu s katastrofou v západnom Francúzsku pri nedávnej prívalovej vlne vo Vendée.
<SPEAKER ID="050" NAME="Lena Kolarska-Bobińska" AFFILIATION="PPE">
Vážený pán predseda, tu v Európskom parlamente sme nedávno prijali uznesenie o Ukrajine, v ktorom sme spochybnili udelenie vysokého štátneho vyznamenania bývalým prezidentom Ukrajiny Stepanovi Banderovi, poprednému predstaviteľovi boja za nezávislosť krajiny. Tento odsek v našom uznesení vyvolal ostrú kritiku na západnej Ukrajine.
<P>
Chcela by som povedať, že toto uznesenie nespochybnilo Banderov cieľ dosiahnuť nezávislosť Ukrajiny. Naopak, uznesenie podporilo podnet na vznik silnej, zjednotenej a slobodnej Ukrajiny, ktorá má plnú podporu Európskej únie a môjho rodného Poľska, ale v uznesení je vyjadrené poľutovanie, že udelenie tohto vyznamenania v malej miere zohľadnilo tragické okolnosti obdobia vojny za nezávislosť Ukrajiny. Boli nimi etnické čistky, ktoré sa tiež spájajú s menom Bandera.
<P>
Podľa môjho názoru chýbalo pri udelení vyznamenania Banderovi vyjadrenie ľútosti za nevinné obete tohto boja. Len tak by sa mohol v plnej miere dosiahnuť cieľ osamostatnenia Ukrajiny v mieri so susedmi. Súčasťou udelenia tohto vyznamenania malo byť úsilie o zmierenie s rodinami obetí.
<P>
(Predseda prerušil rečníčku.)
<SPEAKER ID="051" NAME="Csaba Sógor" AFFILIATION="PPE">
(HU) Jazykový zákon Slovenska je v poslednom čase predmetom mnohých kritických pripomienok. Teraz by som vás rád upozornil na stanovisko právneho oddelenia Európskej komisie. Uvádza sa v ňom, že jazykový zákon a jeho vykonávacie nariadenia nie sú vo svojej súčasnej podobe v súlade so základnými právami a súvisiacimi dokumentmi Rady Európy, dokonca ani so slovenským zákonom o ochrane menšín. Stanovisko odsudzuje nedostatočnú opodstatnenosť a primeranosť požiadaviek používania jazyka. Tento zákon vníma tak, že ohrozuje slobodný pohyb pracovníkov, jeden z najväčších úspechov európskej integrácie, a že tiež predstavuje hrozbu pre fungovanie integrovaného vnútorného trhu Európskej únie. Právne oddelenie okrem toho tvrdí, že zmenený a doplnený jazykový zákon je v rozpore so smernicou o audiovizuálnych mediálnych službách, ako aj s článkom 56 Zmluvy o fungovaní Európskej únie, ktorý sa zaoberá slobodou poskytovania služieb. V stanovisku sa tiež uvádza, že časť o zdravotníckych zariadeniach by v praxi mohla viesť k diskriminácii a že pokiaľ ide o základné práva, predpisy chránia záujmy štátu oveľa viac ako práva jednotlivcov. Žiadam, aby Komisia prijala potrebné opatrenia na zabezpečenie toho, aby naďalej bezvýhradne prevládalo právo Spoločenstva.
<SPEAKER ID="052" NAME="Rovana Plumb" AFFILIATION="S&amp;D">
(RO) Musím spomenúť tému účasti žien na trhu práce. Údaje z Eurostatu potvrdzujú povzbudivý trend. Zatiaľ čo v 70. rokoch ženy netvorili ani 30 % európskeho trhu práce, v roku 2008 tento údaj dosiahol 43 % a svetová kríza ho vyhnala na približne 50 %.
<P>
Aj Rumunsko je súčasťou tohto trendu v dôsledku hospodárskej krízy, ktorá zasiahla odvetvie obchodu, v ktorom sú zamestnaní predovšetkým muži. Na pracovnom trhu však dochádza medzi mužmi a ženami k diskriminácii v odmeňovaní. Preto je dôležité, aby legislatívny balík, s ktorým počíta Komisia, obsahoval ciele týkajúce sa eliminácie týchto rozdielov v odmeňovaní, aby sa podporila väčšia účasť žien na pracovnom trhu. Tento legislatívny balík musí tiež figurovať v stratégii EÚ 2020.
<SPEAKER ID="053" NAME="Evelyn Regner" AFFILIATION="S&amp;D">
(DE) Vážený pán predseda, nedávne udalosti v Turecku opäť potvrdili, že stále chýbajú dostatočné záruky týkajúce sa práv odborov, ako aj pracovníkov. Už viac ako dva mesiace čelí 12 000 zamestnancov v súčasnosti sprivatizovaného bývalého štátneho tabakového monopolu Tekel hromadnému prepúšťaniu, skrátenému pracovnému času a strate sociálnych práv, ktoré získali.
<P>
Prezident Erdogan počas štrajku niekoľkokrát pohrozil, že nechá protestné tábory v Ankare vypratať políciou. Na začiatku štrajku polícia zaútočila na pracovníkov slzným plynom a vodným delom.
<P>
Chcela by som vás požiadať, aby ste vyzvali turecké orgány, aby zaobchádzali s odbormi ako so sociálnymi partnermi s rovnakými právami a aby vydali právne predpisy, ktoré budú zaručovať bezpodmienečnú ochranu odborových práv. Tieto práva musia spĺňať štandardy EÚ a dohovory MOP.
<SPEAKER ID="054" NAME="Luigi de Magistris" AFFILIATION="ALDE">
(IT) Vážený pán predseda, dámy a páni, len nedávno sa v Taliansku stala ďalšia ekologická katastrofa na riekach Lambro a Po. Takisto nedávno odsúdil Súdny dvor v Luxemburgu Taliansko za ohrozenie verejného zdravia nezákonnou likvidáciou odpadu a za jeho neschopnosť riadiť zber odpadu v Kampánii. V poslednej dobe je hlásený zvýšený počet prípadov leukémie v Tarante, ktorú spôsobujú oceliarne Ilva, ako aj odstraňovanie azbestu v školách v Crotone a dioxíny v Kampánii. Je to pokračujúca ekologická katastrofa.
<P>
Dôrazne sa pýtam Komisie, čo plánuje robiť, aby zabezpečila, že talianska vláda začne dodržiavať smernice Európskej únie, najmä v súvislosti s nedávnym rozhodnutím Súdneho dvora, ktoré ostro odsudzuje Taliansko za to, že nie je schopné zlikvidovať odpad v Kampánii. Už dlhé týždne a mesiace je mesto Neapol na smiech celému svetu.
<SPEAKER ID="055" NAME="Nicole Kiil-Nielsen" AFFILIATION="Verts/ALE">
(FR) Vážený pán predseda, londýnska konferencia o Afganistane viedla k rozšíreniu paniky v srdci afganskej spoločnosti a obavy majú najmä ženy. Mierový plán, na ktorom sa dohodlo 70 krajín, zahŕňa finančné prostriedky na pomoc s reintegráciou Talibanu a zhromaždenie Loya Jirga - mierovej rady - sa musí uskutočniť v najbližších mesiacoch, aby toto zmierenie mohlo nadobudnúť platnosť.
<P>
Ženy nechcú a nesmú zaplatiť cenu za toto zmierenie. Taliban si stále nárokuje potláčanie práv žien a obnovenie práva šaríja. Existujú obavy, že zhromaždenie Loya Jirga upraví ústavu a že z nej budú vyňaté články ochraňujúce práva žien, najmä článok 22 kapitoly 2.
<P>
Dnes 8. marca 2010 oficiálne žiadam, aby Európska únia vystupovala ako garant budúcnosti afganských žien, pretože sa nemôžeme len nečinne prizerať opätovnému nástupu režimu, ktorý najviac potláča práva žien.
<SPEAKER ID="057" NAME="Simon Busuttil" AFFILIATION="PPE">
(MT) Diplomatický spor medzi Švajčiarskom a Líbyou sa vystupňoval a má veľmi vážne dôsledky pre mnohých občanov Európskej únie, ktorí chcú cestovať do Líbye, ale je im odmietnutý vstup. Nepriaznivé dôsledky pocítili konkrétne pracovníci, ktorí si zarábajú na živobytie v Líbyi, ako aj európski investori, ktorým je zabránené vyslať do krajiny svojich pracovníkov. Medzičasom sa pracovníci, ktorí sú už v Líbyi, snažia zostať tam čo najdlhšie, aby zastúpili tých, ktorí sa stále nemôžu do Líbye dostať. Európska únia nemá nič spoločné s týmto incidentom a sama sa zhostila tohto problému medzi obidvoma tretími krajinami. Preto vyzývam Európsku úniu, aby prijala všetky možné opatrenia na čo najskoršie vyriešenie tohto problému.
<SPEAKER ID="058" NAME="María Muñiz De Urquiza" AFFILIATION="S&amp;D">
(ES) Vážený pán predsedajúci, španielska vláda požiadala venezuelskú vládu o vysvetlenie po rozhodnutí súdu týkajúceho sa údajnej spolupráce medzi venezuelskou vládou a organizáciou ETA.
<P>
Pán Iturgaiz by si mal aktualizovať informácie, pretože v sobotu vydali venezuelská a španielska vláda spoločné vyhlásenie týkajúce sa tejto záležitosti. V tomto oznámení obidve vlády opätovne potvrdili úmysel v plnej miere spolupracovať a spoločnými silami pracovať na boji proti terorizmu.
<P>
Všetci by sme sa mali tešiť z tohto zámeru a zablahoželať venezuelskej vláde k želaniu, ktoré vyjadrila o spolupráci so španielskou vládou v boji proti terorizmu a organizácii ETA, namiesto zaslania poburujúcich správ alebo pokusu získať politický kapitál z takej vážnej záležitosti, akou je terorizmus.
<P>
Som presvedčená, že je dôležité rešpektovať nezávislosť súdnictva, diplomatické vzťahy a predovšetkým spoluprácu medzi štátmi, pretože sa naďalej usilujeme o nevyhnutný boj proti terorizmu.
<SPEAKER ID="059" NAME="Olle Schmidt" AFFILIATION="ALDE">
(SV) Vážený pán predsedajúci, v sobotu vyjadrili obyvatelia Islandu veľmi jasné "nie" dohode Icesave. Len pred týždňom Komisia odporučila, aby EÚ začala s Islandom rokovania o členstve.
<P>
Je pravda, že ministri financií v Londýne a Haagu majú zo svojho pohľadu pravdu, ale aj napriek tomu majú značnú zodpovednosť. Spotrebitelia, ktorí neboli dostatočne rozumní a investovali v banke Icesave, majú tiež právo na určitú náhradu za svoje straty. Nároky na kompenzáciu však musia byť opodstatnené a primerané. Teraz potrebujeme nové rokovania s vládami v Londýne a Haagu.
<P>
Islanďania musia mať pocit, že sú v EÚ vítaní, ale, samozrejme, nikdy nebudú hlasovať za členstvo v EÚ, ak ministri financií v Londýne a Haagu budú môcť určovať osud Islandu. Britské a holandské ministerstvá financií nesmú mať možnosť ovládať Európsku úniu. Nastal čas, aby EÚ prijala opatrenia a tým preukázala solidaritu s Islanďanmi.
<P>
Chcel by som prečítať citát z básne Hávamál, slová Ódina Vysokého zo zbierky Poetická Edda: (Rečník hovorí po islandsky.)
<P>
To je po islandsky: "Problémy musíme riešiť spolu".
<SPEAKER ID="061" NAME="Yannick Jadot" AFFILIATION="Verts/ALE">
(FR) Vážený pán predsedajúci, v noci z 27. na 28. februára zasiahla búrka Xynthia zvlášť silno západné Francúzsko a vyžiadala si mnoho životov. Pochopiteľne, myslíme na obete a na všetkých, ktorí sa zmobilizovali, aby im pomohli. Jednoznačne vyzývame Európsku komisiu, aby rýchlo sprístupnila Fond solidarity na pomoc ľuďom, ktorých katastrofa postihla najviac. Z tejto tragédie si však musíme vziať ponaučenie.
<P>
Ako je možné, že vo Francúzsku žije v záplavových oblastiach päť až šesť miliónov ľudí? Zrejme vyvíja tlak realitná loby, ale pravda je aj to, že pred niekoľkými mesiacmi prezident Sarkozy vyzýval, aby bola povolená výstavba v záplavových oblastiach. Zodpovednosť teda nesú politici.
<P>
Vyzývame, aby celé európske spolufinancovanie súvisiace s výstavbou a obnovou bolo podmienené dodržiavaním zákona: pobrežného zákona a preventívneho plánu týkajúceho sa rizika záplav. Samozrejme, ešte raz žiadame, aby sme preukázali pružnú podporu všetkým najviac postihnutím odvetviam, najmä chovu mäkkýšov a kôrovcov.
<SPEAKER ID="062" NAME="Ashley Fox" AFFILIATION="ECR">
Vážený pán predsedajúci, v opátstve Buckfast sa v mojom volebnom obvode Devon vyrába fortifikované víno od roku 1890. Toto víno, žiaľ, teraz začali kritizovať niektorí politici Labouristickej strany. Radšej budú za nárast antisociálneho správania kritizovať jeden alkoholický nápoj, ako by mali uznať, že zlyhala ich sociálna politika.
<P>
Víno Buckfast by sa podľa všetkého malo zakázať, pretože obsahuje alkohol aj kofeín. Ak k tomu dôjde, čo sa stane potom? Zakážeme mladým ľuďom miešať Red Bull s vodkou? Zakážeme írsku kávu? Ako sa na to bude dohliadať?
<P>
Ide o prehnanú starostlivosť štátu. Žiadosťou o zákaz jedného produktu sa nevyrieši problém nezodpovedného pitia. Mali by sme dôverovať spotrebiteľom, že sa dokážu sami rozhodnúť. Väčšina by nemala byť potrestaná za konanie niekoľkých neuvedomelých ľudí.
<P>
Naozaj si ľudia myslia, že ak bude víno Buckfast zakázané, chuligáni, ktorí ho teraz pijú nadmerne, začnú piť čaj?
<SPEAKER ID="063" NAME="Rui Tavares" AFFILIATION="GUE/NGL">
(PT) Vážený pán predsedajúci, pred rokom alebo dvoma rokmi, keď bolo euro silné, denník Wall Street Journal predpovedal jeho pád a vysvetľoval, ako by k nemu mohlo dôjsť. Uviedol, že hospodárstva eurozóny sú veľmi rôznorodé a že pád eura sa dotkne len tých najzraniteľnejších.
<P>
Presne to sa stalo a teraz sa každý sťažuje na zahraničných špekulantov. Bolo by však lepšie, keby sa sťažovali sami na seba, keby sa sťažovali na európskych predstaviteľov. Nikto nás nenútil vytvoriť menovú úniu bez politickej únie a bez sociálnej súdržnosti. Takisto nás nikto nenútil váhať a zneistieť, keď sa vzniesla kritika takzvaných "periférnych" hospodárstiev.
<P>
Povedzme si otvorene jedno: neexistuje nič také ako periférne hospodárstva. Keď je kritizované európske hospodárstvo, je kritizované samotné euro. Kritike čelí Únia a mala by reagovať solidaritou, rovnakou solidaritou, ktorá bola taká cenná v prípade východnej Európy a ktorá bola taká cenná v prípade znovuzjednotenia Nemecka.
<P>
Ak nebudeme solidárni dnes, neskôr už pôjde o náš záujem o Európu vzhľadom na veľkosť týchto trhov a veľkosť ich dlhov a súvisiacich výdavkov centrálnych európskych bánk. Bolo by lepšie, keby sme konali solidárne.
<SPEAKER ID="064" NAME="John Stuart Agnew" AFFILIATION="EFD">
Vážený pán predsedajúci, politika EÚ "harmonizovať všetko" má mnoho nešťastných následkov, predovšetkým hodnotenie meteorologických podmienok na let podľa prístrojov (IMC) pre súkromných pilotov v Spojenom kráľovstve. Ide o nesmierne dôležité hodnotenie, ktoré umožňuje držiteľom letieť podľa prístrojov pri oblačnosti alebo zníženej viditeľnosti, čo nepovoľuje licencia súkromného pilota. Toto hodnotenie je jedinečné pre Spojené kráľovstvo z dôvodu nevyspytateľného počasia a vykazuje veľmi dobrú úroveň bezpečnosti.
<P>
Pri tvorbe harmonizovanej európskej licencie pre pilotov sa Európska agentúra pre bezpečnosť letectva chystá zamietnuť hodnotenie IMC, čím spôsobí, že mnoho súkromných pilotov nebude môcť letieť, ak nebude môcť zaručiť bezoblačné počasie počas celého letu. To je, ako keby sme chceli zaručiť, že Anglicko vyhrá Svetový pohár na pokutové kopy. Po strate vizuálneho výhľadu má netrénovaný pilot asi 50 sekúnd na to, aby ho znova získal skôr, ako stratí kontrolu nad lietadlom. Preto je zrušenie hodnotenia IMC vážnou hrozbou pre bezpečnosť a budúcnosť súkromného letectva.
<P>
Európska agentúra pre bezpečnosť letectva to musí prehodnotiť. Ide predsa o ďalší príklad rozumného a praktického britského zákona, ktorý sa podriaďuje mimoriadnym a nákladným právnym predpisom EÚ.
<SPEAKER ID="065" NAME="Angelika Werthmann" AFFILIATION="NI">
(DE) Vážený pán predsedajúci, dámy a páni, jedným z cieľov tisícročia je znížiť mieru svetovej chudoby na polovicu. Komisia vyhlásila rok 2010 za Európsky rok boja proti chudobe a sociálnemu vylúčeniu. Šestnásť percent Európanov - to je 79 miliónov ľudí - žije pod hranicou chudoby. Sedemdesiatdeväť miliónov Európanov musí vyžiť iba zo 60 % priemerného príjmu vo svojej krajine. Ak ste chudobní, prichádzate o možnosť prispievať k veľkej časti občianskej spoločnosti. Ak ste chudobní, trpíte. Stratégie pre rok 2010 ako Európsky rok boja proti chudobe a sociálnemu vylúčeniu musia mať dosah aj počas hospodárskej krízy.
<SPEAKER ID="066" NAME="Rosa Estaràs Ferragut" AFFILIATION="PPE">
(ES) Vážený pán predsedajúci, dámy a páni, požiadala som o slovo, aby som upozornila na vykonávanie pobrežného zákona španielskej vlády a odsúdila ho, najmä jeho vplyv na ostrov Formentera. Formentera je jeden z Baleárskych ostrovov. Je dlhý 19 kilometrov a po obvode meria 69 kilometrov.
<P>
Vykonávanie tohto zákona bude pozitívne v oblastiach zničených urbanistickým rozvojom. Nebude však prospešné pre ostrov Formentera, pretože vyžaduje elimináciu väčšiny turistických zariadení ostrova, čo znamená, že budú skonfiškované malé rodinné podniky. Tieto zariadenia sú živobytím ostrova a zákonne fungujú už 30 až 40 rokov. Ako príklad by som mohla spomenúť hotel Rocabella, ktorý bol prvým hotelom na ostrove, alebo bar s reštauráciou známy ako Blue Bar, ktorý je medzinárodne uznávaný a pomáha propagovať ostrov v zahraničí. Sedemdesiat percent týchto zariadení by bolo postihnutých vykonaním uvedeného zákona napriek tomu, že zákonne fungujú od čias ich zriadenia. Jediné, čo by tento zákon dosiahol, by bolo umožnenie konfiškácie.
<P>
Preto požadujeme spravodlivý systém vyznačenia hraníc ostrova Formentera. Vyzývam španielsku vládu, aby uskutočnila nové vyznačenie hraníc, pričom by zohľadnila súkromné vlastníctvo v súlade s mnohými rozhodnutiami Európskeho súdu pre ľudské práva v Štrasburgu na túto tému. Už nikdy by nemal byť vypracovaný takýto zákon so spätnou platnosťou. Má za následok veľké škody. Predovšetkým je potrebné si uvedomiť, že všetky tieto zariadenia boli postavené s ohľadom na životné prostredie. Pobrežie navyše chránia vnútroštátne a miestne právne predpisy. Nie je možné stavať do 300 metrov od pobrežia ani zvýšiť množstvo hotelových zariadení.
<SPEAKER ID="067" NAME="Proinsias De Rossa" AFFILIATION="S&amp;D">
Vážený pán predsedajúci, odpoveď, ktorú nedávno dostal pán predseda Buzek od premiéra Netanjahua, v ktorej zdôvodňuje, prečo odmietol povoliť vstup delegácie tohto Parlamentu do pásma Gazy v decembri minulého roku, si vyžaduje ráznu reakciu. Môže pokojne namietať proti našim stretnutiam s Palestínčanmi v pásme Gazy a východnom Jeruzaleme, ale nemá právo brániť im - a už vôbec nie porušovať demokratické práva tohto Parlamentu.
<P>
Vysoká predstaviteľka Ashtonová musí dôrazne presadzovať svoj zámer navštíviť pásmo Gazy, musí tlačiť na Izrael, aby ukončil obliehanie a humanitárnu krízu, ktorú pán Goldstone opísal ako nezákonné kolektívne trestanie obyvateľstva.
<P>
Na záver chcem uvítať dohodu o rozhovoroch o pridružení, ale mám vážne obavy, že stupňujúce sa napätie v súvislosti s náboženskými miestami vo východnom Jeruzaleme a Hebrone by mohli znamenať koniec možného pokroku. Domnievam sa, že vysoká predstaviteľka pani Ashtonová by mala podniknúť kroky na zmiernenie tohto napätia.
<SPEAKER ID="068" NAME="Tunne Kelam" AFFILIATION="PPE">
Vážený pán predsedajúci, ako nám pán predseda Parlamentu pripomenul, 11. marca si Litva a Estónsko pripomenú 20. výročie prijatia dvoch základných právnych aktov.
<P>
Keď litovská najvyššia rada prijala vyhlásenie o nezávislosti, v Tallinne bolo na prvom zasadnutí estónskeho kongresu prijaté vyhlásenie o obnovení platnosti právneho štatútu v tomto ešte Sovietmi okupovanom štáte.
<P>
Estónsky kongres predstavil jedinečnú demokratickú alternatívu existujúcich sovietskych inštitúcií. Na základe hlasov 90 % novozaregistrovaných estónskych občanov zjednotil absolútnu väčšinu Estóncov v zastúpení takmer 30 politických strán a hnutí, ktoré sa usilovali o skutočnú nezávislosť a národný štát. Toto úsilie bolo vo veľkej miere úspešné aj vďaka solidarite Európy.
<SPEAKER ID="069" NAME="Corina Creţu" AFFILIATION="S&amp;D">
Vážený pán predsedajúci, tak úzkostlivo sa držíte programu, že si myslím, že aspoň dnes by sa mal Parlament pri týchto jednominútových vystúpeniach pri príležitosti Medzinárodného dňa žien zachovať voči ženám veľkoryso.
<P>
(RO) Dnes by som vás chcela upozorniť na množstvo prípadov diskriminácie Rumunov v Európe, ktorých, žiaľ, v poslednej dobe neustále pribúda. Hovorca kodanskej polície len prednedávnom vyslovil niekoľko rasistických a xenofóbnych vyhlásení proti Rumunom, zatiaľ čo dánska tlač hádže do jedného vreca celý národ za zločin, ktorý podľa všetkého spáchal rumunský prisťahovalec.
<P>
Na začiatku tohto roka spáchalo v Taliansku 13-ročné rumunské dievča samovraždu, pričom zanechalo šokujúce oznámenie o diskriminácii zo strany spolužiakov. Aj vy ste už možno nedávno videli plagáty vyvesené vo vlakoch francúzskych štátnych železníc SNCF, na ktorých cestujúcich žiadajú, aby nahlásili akékoľvek priestupky Rumunov štátnej bezpečnostnej agentúre spoločnosti SNCF.
<P>
Verím, že budete so mnou súhlasiť, že každý, kto porušuje zákon, musí pykať. Hádzať však takto celý národ do jedného vreca je neprípustné. Prípady, o ktorých som tu hovorila, naozaj poukazujú na zhoršovanie stavu spolužitia etnických menšín v krajinách s tradíciou demokracie. Sú to prejavy správania, ktoré nie sú v súlade so zásadami, ktoré tvoria základy Európskej únie a závažným spôsobom poškodzujú zmysel Európskeho spoločenstva tým, že odhaľujú nehanebnú železnú oponu medzi občanmi EÚ.
<SPEAKER ID="071" NAME="Seán Kelly" AFFILIATION="PPE">
(GA) Vážený pán predsedajúci, chcel by som sa niekoľkými slovami vyjadriť k Atlantickej stratégii.
<P>
Posledné týždne a mesiace so záujmom a skutočným uznaním počúvam diskusie týkajúce sa stratégie pre podunajskú oblasť a stratégie pre oblasť Baltického mora, ale ešte som nepočul ani zmienku o Atlantickej stratégii. Myslím si, že aj v tomto smere máme dostatočný priestor na rozvoj.
<P>
Stratégia EÚ 2020 veľmi jasne naznačila, že žiadna krajina ju nemôže uplatňovať osamote a že krajiny na pobreží Atlantiku, napríklad Írsko, Veľká Británia, Francúzsko, Portugalsko a Španielsko, určite môžu dosiahnuť obrovský pokrok v mnohých oblastiach, predovšetkým v oblastiach energie získavanej z mora, morského výskumu, rybolovu, morskej a námornej výstavby, prístavov a biologickej rozmanitosti. Chcel by som vyzvať španielske predsedníctvo, aby túto záležitosť považovalo v nadchádzajúcich mesiacoch za svoju prioritu.
<P>
(GA) Ak sa mu to podarí, dosiahne do konca funkčného obdobia predsedníctva obrovský úspech.
<SPEAKER ID="074" NAME="Maria do Céu Patrão Neves" AFFILIATION="PPE">
(PT) Za posledné tri mesiace došlo v Portugalsku k šiestim veľmi vážnym námorným nehodám, pri ktorých prišlo o život 13 rybárov. V ôsmych prípadoch stále nie je možné nájsť telá a tieto nehody mali za následok úplnú stratu člnov a živobytia mnohých rybárov.
<P>
Rybárske komunity z miest Castelo de Neive, Matosinhos, Setúbal, Areosa, Peniche a Caminha smútia a svojím dnešným prejavom by som im chcela vyjadriť súcit.
<P>
Pomerne nevľúdna zima, ktorá neumožnila mnoho dní rybolovu, a nedostatočná dostupná podpora rybárom, ktorí zostali na pobreží, ich prinútili vyplávať na more v nepriaznivých podmienkach. Opotrebovanie niektorých člnov, nedostatočná bezpečnosť na palube a chýbajúce riadne bezpečnostné školenia pravdepodobnosť nehôd ešte zvýšili. Je to neprijateľný stav, ktorý by sa mal naliehavo zlepšiť.
<P>
V tejto súvislosti by stanovenie podmienok, ktoré by zaručili bezpečnosť rybárov, malo byť jedným z hlavných cieľov reformy spoločnej politiky rybného hospodárstva, a to prostredníctvom investícií do modernizácie člnov, posilnením bezpečnostných opatrení, školením rybárov o základnej bezpečnosti a prostredníctvom investícií do vhodných životných podmienok, keď sú podmienky na mori také, že je lepšie zostať na pobreží.
<SPEAKER ID="075" NAME="Alajos Mészáros" AFFILIATION="PPE">
Vážený pán predsedajúci, vo svojom príspevku sa zameriam na potrebu jednotného prístupu k uznaniu Kosova. Pri prijímaní Lisabonskej zmluvy prijali naše členské štáty mnoho nových záväzkov. Jedným z nich je nový integrovaný a jednotný postup v oblasti zahraničnej a susedskej politiky.
<P>
Kosovo zatiaľ uznalo za nezávislý štát 65 krajín sveta vrátane 24 z 28 krajín, ktoré sú členmi organizácie NATO, a 22 z 27 krajín EÚ. Nastal správny čas, aby sme podporili naše váhajúce členské štáty, konkrétne Cyprus, Grécko, Rumunsko, Slovensko a Španielsko, aby zabudli na obavy z tejto záležitosti a aby sa čo najskôr pripojili k väčšine v otázke uznania Kosova. Bol by to dôležitý signál, ktorým by sme preukázali silnejúcu jednotu a celistvosť EÚ.
<SPEAKER ID="076" NAME="Andrew Henry William Brons" AFFILIATION="NI">
Vážený pán predsedajúci, svetový kapitalizmus vyvoláva pohyb ľudí po celom svete - niektorí sa pohybujú zákonne, niektorí nezákonne - jednoducho ako keby boli bezvýznamnými prvkami produkcie.
<P>
Po celom svete presúva tovar a dokonca aj služby ako súčasť ponuky za nižšie ceny, ako mala posledná obeť, zatvárajú sa preň továrne, poľnohospodárske podniky a kancelárie a pracovníci sa vyhadzujú ako do starého železa.
<P>
Presúva peniaze po celom svete, ruší pracovné miesta v Európe a rozvinutom svete a vytvára ich na miestach, kde výška miezd je len zlomkom nákladov.
<P>
Európska únia sa chopila globálneho kapitalizmu spôsobom, ktorý nás všetkých zničí. Vždy, keď je hospodárska kríza, politici sa zoskupia, aby pranierovali protekcionizmus. Len protekcionizmus nám však umožní znovu vybudovať naše výrobné základne a zabezpečiť našim ľuďom živobytie. Hospodárstva sú na to alebo by mali byť na to, aby slúžili našim ľuďom. My tu nie sme na to, aby sme slúžili ekonomickým silám.
<P>
Neexistuje spôsob, akým môže Európa konkurovať tretiemu svetu bez toho, aby sa stala jeho súčasťou, a to sa už deje.
<SPEAKER ID="077" NAME="Carlos José Iturgaiz Angulo" AFFILIATION="PPE">
(ES) Vážený pán predsedajúci, je mi ľúto, že niektorí poslanci, ktorí sú dnes prítomní v Parlamente, sa rozhodli blahoželať pánovi Chávezovi, ktorý je v spojení s teroristami a dosadil vedúcich predstaviteľov organizácie ETA do svojej vlády. Naša skupina a ja sme stáli pred rozhodnutím medzi pánom Chávezom a sudcom ústredného trestného súdu, teda pánom Velascom zo štátu riadeného princípmi právneho štátu, a bez najmenšieho váhania sme podporili sudcu ústredného trestného súdu.
<P>
Navyše, keby sa pán Rodríguez Zapatero prestal kamarátiť s pánom Chávezom a klaňať sa pred ním a namiesto toho pristupoval by k nemu pristupoval ako k človeku, akým naozaj je, teda ako k podporovateľovi teroristov, zvýšila by sa dôveryhodnosť španielskej zahraničnej politiky na medzinárodnej scéne.
<SPEAKER ID="078" NAME="Franz Obermayr" AFFILIATION="NI">
(DE) Vážený pán predsedajúci, znova by som chcel poukázať na diskusiu v minulej rozprave pri jednominútových vystúpeniach, v ktorej sme vyjadrili znepokojenie nad skutočnosťou, že zrejme nie je jasné, kedy je kto na rade, a že keď sa prihlásite päťkrát, bolo by dobré vedieť, kedy dostanete slovo. Niekoľko kolegov predložilo túto požiadavku. Vtedy sa zrejme dostala do správnych uší. Nemôžem pochopiť, prečo sa z toho jednoznačne nepoučíme a nepokúsime sa situáciu poslancom Parlamentu zjednodušiť a neoznámime jednoznačný postup, ktorý by sme dodržiavali. Zapísal som sa na 17.00 hod., takže nie celkom rozumiem tomuto postupu.
<SPEAKER ID="079" NAME="Predsedajúci">
Dodržiavame tento postup, ale musíte si uvedomiť, že máme viac ako 60 žiadostí a na tento postup máme len 30 minút. Slovo sme už dali približne 35 z vás.
<P>
Zapíšeme si vaše meno a môžem vám sľúbiť, že nabudúce budete medzi prvými, ale takto to bežne robíme. Rád by som dal slovo vám všetkým, ale, žiaľ, nemáme čas.
<SPEAKER ID="080" NAME="László Tőkés" AFFILIATION="PPE">
(HU) Vážený pán predsedajúci, chcel by som sa sťažovať na to isté. Nedostal som slovo už šesť mesiacov. Neviem, podľa akého pravidla. Vždy tu počas rozpráv sedíme a sedíme tu zbytočne.
<P>
Už pol roka som sa nedostal k slovu. Neviem o žiadnych predpisoch, takže tu sedím márne.
<SPEAKER ID="082" NAME="Predsedajúci">
Vážený pán Tőkés, osobne som vám udelil slovo minimálne pri jednej príležitosti. Myslím si, že nie je správne povedať, že ste ho nikdy nedostali.
<P>
Chcel by som poslancom pripomenúť, aby si mená zapisovali podstatne skôr, ako začneme, pretože z nich robíme zoznam. Môžem vás ubezpečiť, že nabudúce vystúpite medzi prvými.
