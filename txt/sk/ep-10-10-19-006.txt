<CHAPTER ID="006">
Rozvojové hľadiská Medzinárodného dňa odstraňovania chudoby - Úloha minimálneho príjmu v boji proti chudobe a podpora inkluzívnej spoločnosti v Európe (rozprava) 
<SPEAKER ID="111" NAME="Predsedajúca">
Ďalším bodom programu je spoločná rozprava o chudobe:
<P>
vyhlásenia Rady a Komisie o rozvojových hľadiskách Medzinárodného dňa odstraňovania chudoby a
<P>
správa pani Figueiredovej v mene Výboru pre zamestnanosť a sociálne veci o úlohe minimálneho príjmu v boji proti chudobe a podpore inkluzívnej spoločnosti v Európe.
<SPEAKER ID="112" NAME="Olivier Chastel" LANGUAGE="FR">
Vážená pani predsedajúca, pán komisár, vážené poslankyne, vážení poslanci, vzhľadom na to, že rok 2010 je Európskym rokom boja proti chudobe a sociálnemu vylúčeniu, určite si dobre uvedomujeme, že problém, ktorý predstavuje chudoba, sa nekončí na hraniciach Únie ani sa nedá vyriešiť výlučne v rámci jej hraníc.
<P>
Nedávna séria globálnych kríz, ktorá postihla všetky krajiny, pričom najchudobnejšie krajiny boli postihnuté najviac, ukázala, ako je svet navzájom prepojený. Podporovanie rozvoja je preto neoddeliteľnou súčasťou reakcie Európy na dnešné globálne problémy a pre rozvojovú politiku v Európe a vo svete bude rozhodujúcich nasledujúcich päť rokov.
<P>
Je to zakotvené v článku 208 Lisabonskej zmluvy a v Európskom konsenze o rozvoji sme jasne vyhlásili, že dominantným cieľom rozvojovej spolupráce EÚ je odstránenie chudoby v kontexte trvalo udržateľného rozvoja vrátane úsilia o dosiahnutie rozvojových cieľov tisícročia.
<P>
Dosiahnutie rozvojových cieľov tisícročia v kontexte trvalo udržateľného rozvoja však patrí do spoločnej zodpovednosti, podľa ktorej by si všetci partneri mali splniť záväzky. Európska únia je presvedčená, že rozvojové krajiny sú za to tiež zodpovedné a sú pánmi svojho rozvoja a že prevzatie zodpovednosti za dosiahnutie rozvojových cieľov tisícročia závisí predovšetkým od nich.
<P>
Preto je dôležité vyzdvihnúť skutočnosť, že na dosiahnutie týchto cieľov sú potrebné globálne stratégie vrátane demokratického riadenia, ochrany ľudských práv a právneho štátu, hospodárskeho rastu v prospech chudobných, rozvoja súkromného sektora, rozvoja obchodu, ľudského a sociálneho rozvoja a environmentálnej udržateľnosti.
<P>
Európska únia vyzýva partnerské krajiny, aby urýchlene zvýšili úsilie, najmä pokiaľ ide o znižovanie chudoby a nerovnosti, ako aj zavedenie partnerstiev s občianskou spoločnosťou, súkromným sektorom a miestnymi orgánmi. Európska únia poskytne zvýšenú podporu ich úsiliu zameranému na mobilizáciu domácich zdrojov na rozvoj, najmä v kontexte zlepšenia hospodárenia s verejnými financiami a posilnenia a zvýšenia efektívnosti ich daňových a colných systémov.
<P>
Členské štáty OSN prijali 22. septembra tohto roku záverečný dokument zo samitu o rozvojových cieľoch tisícročia, v ktorom obnovili aj svoj záväzok spoločne pracovať na zlepšení hospodárskych a sociálnych podmienok všetkých ľudí a urobiť všetko, čo je v ich silách, aby sa do roku 2015 dosiahli rozvojové ciele tisícročia.
<SPEAKER ID="114" NAME="Andris Piebalgs">
člen Komisie. - Vážená pani predsedajúca, dovoľte, aby som vám najprv poďakoval za to, že môžem hovoriť o probléme chudoby a o tom, čo môže Európska únia robiť na globálnej úrovni prostredníctvom svojej politiky rozvojovej spolupráce. V druhej časti tohto vyhlásenia sa budem venovať aj správe pani Figueiredovej.
<P>
Odstránenie chudoby je najpálčivejším globálnym problémom našej doby. Je to problém, ktorý sa musí riešiť nielen zo zrejmých dôvodov solidarity a povinnosti, ale aj v záujme celosvetovej prosperity a stability. A to je v záujme každého. V roku 2000 sa v New Yorku na pôde OSN zišli svetoví vedúci predstavitelia a dohodli sa na medzinárodnom rozvojovom programe na najbližších 15 rokov, na rozvojových cieľoch tisícročia. Popri rôznych cieľoch a úlohách stanovených v tomto rámci sa svet zaviazal znížiť extrémnu chudobu o polovicu. Kde sa nachádzame teraz, päť rokov pred konečným termínom v roku 2015?
<P>
Dosiahol sa povzbudzujúci pokrok. V rokoch 2000 až 2005 sa vymanilo z chudoby celkove 120 miliónov ľudí, čo zodpovedá ročnému poklesu o 2,4 %, s tým sa však nemôžeme uspokojiť. Dnes ešte stále žije v extrémnej chudobe 1,4 miliardy ľudí a existujú obrovské rozdiely medzi regiónmi, krajinami a skupinami obyvateľstva. Okrem toho úspechy, ktoré sa dosiahli v minulosti, ako aj budúce vyhliadky ohrozujú nedávne a súčasné globálne krízy - od otrasov cien potravín a energií po hospodársku nestabilitu a zmenu klímy.
<P>
Samit o rozvojových cieľoch tisícročia, ktorý sa uskutočnil pred dvomi týždňami, potvrdil ambíciu sveta bojovať proti chudobe. K tomuto samitu významne prispeli poslanci Európskeho parlamentu pod vedením pána Gaya Mitchella a veľmi pekne im ďakujem za ich účasť a podporu. Chcel by som poďakovať aj Parlamentu za jeho podporu počas celého prípravného procesu, ktorý sa zavŕšil prijatím správy pána Cashmana. Vďaka neustálej pozornosti, ktorú tento Parlament venuje rozvojovým cieľom tisícročia (RCT), bola pozícia EÚ v New Yorku silná a ambiciózna. Myslím, že poslanci Európskeho parlamentu, ktorí sa na tomto samite zúčastnili, boli s výsledkom spokojní. Na samite neodznelo žiadne obviňovanie; stretnutie poskytlo skôr energiu, impulz a nádej v súvislosti s dosahovaním týchto cieľov. Účasť 110 vedúcich predstaviteľov štátov a vlád ukázala, že RCT sú stále prioritami politického programu. Európska únia prispela k úspechu tejto udalosti formovaním a vyjadrením silného spoločného prístupu našich 27 členských štátov.
<P>
Boj proti chudobe je politickou prioritou aj u nás v Európskej únii. Je súčasťou nášho európskeho projektu. Podľa Lisabonskej zmluvy je ústredným cieľom rozvojovej politiky Európskej únie a, čo je rovnako dôležité, rozhodne ho podporujú európski občania.
<P>
Európska únia, ktorá je najväčším svetovým darcom, doteraz výrazne prispela k dosiahnutiu RCT. Uvediem len dva príklady: samotná Európska komisia pomohla od roku 2004 umiestniť 9 miliónov dievčat a chlapcov do škôl a 31 miliónov domácností sme pripojili na čistú pitnú vodu. Myslím si, že na to môžeme byť hrdí, ale môžeme a musíme urobiť viac.
<P>
Európski vedúci predstavitelia odsúhlasili v júni ambiciózny plán a súbor opatrení a prispeli tým k posilneniu RCT. Tento plán uprednostňuje činnosti v oblasti cieľov, v ktorých sme pokročili najmenej, a v tých regiónoch a krajinách, ktoré zaostávajú najviac, vrátane regiónov a krajín čeliacich konfliktom a zraniteľných regiónov a krajín. Napriek ťažkej hospodárskej a finančnej situácii plán potvrdzuje aj náš záväzok splniť do roku 2050 cieľ 0,7 % HND. Aby sme to dosiahli, musíme každý rok zhodnotiť pokrok v tomto smere.
<P>
Ústrednou prioritou akejkoľvek činnosti zostane aj to, aby sa rozvojové ciele tisícročia - najmä cieľ týkajúci sa odstránenia chudoby - zmenili do roku 2015 na rozvojové reality tisícročia.
<P>
Všetci vieme, že na dosiahnutie RCT nebude stačiť samotná pomoc. Mimoriadne dôležité na splnenie týchto cieľov je aj to, aby sme boli tvorivejší pri posilňovaní vplyvu našej pomoci, pri podporovaní udržateľnejšieho a inkluzívnejšieho rastu a pri mobilizácii ďalších a doplnkových zdrojov finančných prostriedkov na rozvoj. Rovnako dôležité sú kvalita a efektívnosť pomoci, a to aj prostredníctvom väčšej transparentnosti a zodpovednosti, ako aj zabezpečenie, aby RCT viac podporovali politiky, ktoré sa nezameriavajú na poskytovanie pomoci.
<P>
Rozvojovú pomoc je potrebné chápať ako katalyzátor, nie ako riešenie. Žiadna krajina sa nikdy netransformovala len poskytnutím samotnej pomoci. Udržateľný pokrok závisí predovšetkým od rozvoja schopností danej krajiny vytvárať inkluzívny a trvalo udržateľný rast. Naše rozvojové úsilie musíme zamerať podľa toho, že rozvoj môže vychádzať iba zo samotných rozvojových krajín, nie zvonka. Nakoniec, zásada vlastníctva znamená práve to.
<P>
V novembri plánujem predložiť zelenú knihu a začať verejné konzultácie s cieľom zozbierať názory na to, ako zlepšiť naše politiky a nástroje, aby lepšie pôsobili na faktory umožňujúce udržateľný a inkluzívny rast v partnerských krajinách, a vyriešiť tým základné príčiny chudoby a našej rozvojovej spolupráci priniesť silnú pridanú hodnotu. Ako zvyčajne som presvedčený, že veľmi dôležitý bude váš príspevok do tejto rozpravy.
<P>
Chcel by som poďakovať pani Figueiredovej za jej správu o systémoch minimálnych príjmov. Ústrednou témou jej správy je základné právo ľudí na dostatok zdrojov, aby mohli viesť dôstojný život. Toto právo je zakotvené v Charte základných práv Európskej únie. Podnietilo viacero nedávnych iniciatív Komisie v oblasti aktívneho začleňovania, predovšetkým odporúčanie Komisie z roku 2008 o aktívnom začleňovaní, ktoré schválil Parlament a Rada. Toto odporúčanie stanovuje integrované stratégie aktívneho začleňovania, založené na troch pilieroch - a to na inkluzívnych trhoch práce, prístupe ku kvalitným službám a primeranej podpore príjmu. Preto Komisia túto správu víta.
<P>
Zároveň plne rešpektujeme kompetencie členských štátov týkajúce sa všeobecne návrhu a fungovania systémov sociálnej ochrany, a najmä systémov minimálnych príjmov. Pre ľudí, ktorí nemôžu pracovať, je primeraný príjem základným prvkom v boji proti chudobe. Predstavuje nevyhnutný doplnok inkluzívnych trhov práce pre boj proti chudobe týkajúcej sa ľudí, ktorí môžu pracovať.
<P>
Správa správne opätovne zdôrazňuje základnú zásadu podpory príjmu, ktorá musí byť primeraná aj kompatibilná z hľadiska stimulov. Členské štáty v súčasnosti prijímajú opatrenia v oblasti rozpočtovej konsolidácie na zabezpečenie dlhodobej udržateľnosti verejných financií. Komisia sa stotožňuje s názorom, že tieto opatrenia musia brať do úvahy potrebu chrániť najzraniteľnejších členov spoločnosti.
<P>
Európska komisia predstaví do konca tohto roka Európsku platformu na boj proti chudobe, ktorá stanoví konkrétne opatrenia na podporu členských štátov pri dosahovaní cieľa do roku 2020 odstrániť chudobu minimálne 20 miliónov európskych občanov.
<SPEAKER ID="116" NAME="Ilda Figueiredo" LANGUAGE="PT">
Vážená pani predsedajúca, chudoba a sociálne vylúčenie predstavujú porušenie ľudskej dôstojnosti a základných ľudských práv. Žiaľ, napriek tomu nám hrozí, že v Európskom roku boja proti chudobe a sociálnemu vylúčeniu dosiahneme rekordný počet ľudí, ktorí žijú v chudobe.
<P>
Pre bohatú Európu, kde zisky finančného sektora a hospodárskych skupín naďalej rastú a ukrývajú sa v daňových rajoch, je to šokujúci krok späť. V dôsledku toho rastie vlna rozhorčenia medzi miliónmi pracujúcich, žien, mladých ľudí, obetí znižovania miezd a neistej, slabo platenej práce, nezamestnaných a dôchodcov s biednymi penziami.
<P>
Eurostat na konci roka 2008 uviedol, že aj po sociálnych príspevkoch bude približne 85 miliónov ľudí ohrozených chudobou. Túto situáciu však ešte zhoršia ďalšie neoliberálne politiky EÚ a takzvané úsporné opatrenia, ktoré prijíma niekoľko členských štátov. Medzi tieto opatrenia patria znižovanie miezd a škrty v oblasti služieb verejného zdravotníctva, vzdelávania a v ďalších oblastiach, znižovanie sociálnej podpory a zvyšovanie daní na základné druhy tovaru vrátane potravín, ako sa to teraz po Grécku, Írsku a ďalších krajinách deje aj v Portugalsku.
<P>
Je neprípustné, aby Komisia a Rada v dôsledku iracionálnych kritérií Paktu stability a rastu naďalej vyvíjali tlak na členské štáty. Nezaoberajú sa sociálnymi, ale len finančnými otázkami, pričom všetky finančné prostriedky verejnej podpory dali bankám a finančnému systému bez akéhokoľvek ohľadu na verejnosť. Najhoršie zo všetkého je, že teraz nútia pracovníkov a chudobných ľudí platiť za naliehavé štátne dotácie, ktoré dali bankám s podporou vedúcich predstaviteľov EÚ a potleskom finančných skupín.
<P>
Na riešenie chudoby a sociálneho vylúčenia, ako to požadujú milióny demonštrantov v celej Európe vrátane Štrasburgu, je preto nevyhnutné zmeniť politiky.
<P>
Ciele a hlavné zásady Európskeho roka boja proti chudobe a sociálnemu vylúčeniu nemôžu byť len rozprávaním do vetra. Nesmie sa zabúdať, že EÚ sa zaviazala k uskutočneniu rozvojových cieľov tisícročia, ktoré stanovila OSN.
<P>
Politiky by mali uznávať práva a spoločnú zodpovednosť, podporovať súdržnosť a účasť ľudí ohrozených chudobou alebo žijúcich v chudobe, prijímať konkrétne opatrenia a realizovať ich s cieľom účinnej prevencie a odstránenia chudoby a začleňovania bezdomovcov a prisťahovalcov, nehovoriac o ľuďoch so zdravotným postihnutím, a nemali by ohrozovať budúcnosť mladých ľudí a detí.
<P>
Stratégia Európa 2020 sa, žiaľ, obmedzuje na odstránenie chudoby 20 miliónov ľudí do roku 2020, čo predstavuje ústup od pôvodných cieľov takzvanej lisabonskej stratégie.
<P>
Mnohotvárny charakter chudoby a sociálneho vylúčenia si ako neoddeliteľnú súčasť prekonania krízy vyžaduje sociálny rozmer makroekonomických politík. Znamená to zmenu priorít a politík, najmä politík v menovej oblasti, napríklad Paktu stability a rastu, politík v oblasti rozpočtu a zdaňovania, politík v oblasti hospodárskej súťaže a vnútorného trhu. Prioritu musí mať hospodárska a sociálna súdržnosť a ochrana ľudských práv. Znamená to, že by mala existovať rovnováha prinajmenšom medzi hospodárskou politikou, politikou zamestnanosti, sociálnou a environmentálnou politikou a spravodlivým prerozdeľovaním bohatstva a príjmov.
<P>
V tomto kontexte sú účinným nástrojom na zaistenie bezpečnosti ľudí a zmenšenie následkov vylúčenia a nezamestnanosti systémy minimálnych príjmov. Podporujú prístup k dôstojnej práci a bojujú proti neistote a nízkym mzdám, ktoré zvyšujú percento chudobných pracujúcich. Tieto systémy minimálnych príjmov zohrávajú významnú úlohu pri prerozdeľovaní príjmov a zabezpečujú solidaritu a sociálnu spravodlivosť najmä v čase krízy, pretože pôsobia proticyklicky, ako sociálne stabilizátory tým, že poskytujú dodatočné zdroje na posilnenie dopytu a spotreby na vnútornom trhu, a tak bojujú proti recesii.
<P>
Systémy minimálnych príjmov, založené na aspoň 60 % príjmového mediánu v príslušnej krajine, by preto mali tvoriť integrálnu súčasť stratégie zameranej na sociálne začleňovanie, ktoré spočíva tak vo všeobecných politikách, ako aj v konkrétnych opatreniach pre najzraniteľnejšie skupiny spoločnosti, a to v oblasti bývania, zdravotníckych služieb, vzdelávania, odbornej prípravy a sociálnych služieb. Pomohlo by to ľuďom, aby neupadli do chudoby, a pôsobilo by to ako prostriedok sociálneho začleňovania a prístupu k zamestnaniu pre všetkých tých, ktorí sú schopní pracovať - k zamestnaniu s dôstojnými pracovnými podmienkami, nie modernému otroctvu ako v prípade nestabilnej a slabo platenej práce, ktorá postihuje milióny pracovníkov, predovšetkým ženy a mladých ľudí.
<P>
Komisia stojí pred úlohou predložiť iniciatívu a akčný plán v oblasti systémov minimálnych príjmov s cieľom odstrániť chudobu detí, mladých ľudí, dospelých a starších ľudí a priviesť ich na cestu sociálneho pokroku.
<SPEAKER ID="118" NAME="Licia Ronzulli" LANGUAGE="IT">
Vážená pani predsedajúca, dámy a páni, údaje o svetovej chudobe sú alarmujúce, znepokojujúce a nemilosrdné. Počet ľudí žijúcich pod hranicou chudoby neustále rastie a práve tak sa stále zväčšuje rozdiel medzi tými, ktorí žijú v biede, a tými, ktorí majú vysokú životnú úroveň.
<P>
Podľa najnovšej správy Organizácie Spojených národov o stave svetových miest dnes žije v osadách z chatrčí 827 miliónov ľudí a tento počet bude naďalej každý rok rásť v priemere o 6 miliónov. Ako už bolo zdôraznené, týka sa to aj Európy: dnes žije takmer 80 miliónov našich občanov v chudobe - 16 % obyvateľov Únie - a dobrých 19 miliónov z nich tvoria deti.
<P>
V pozadí správy, o ktorej dnes diskutujeme, je vyhlásenie tohto roka, roka 2010, za Európsky rok boja proti chudobe a sociálnemu vylúčeniu. Som pani Figueiredovej vďačná za to, že konečný text analyzuje určité aspekty, ktoré považujem za mimoriadne dôležité. Nedávna hospodárska kríza spôsobila nárast nezamestnanosti. Žiaľ, opäť boli najtvrdšie postihnuté ženy. Na boj proti chudobe sú v prvom rade potrebné politiky, ktoré podporujú zamestnanosť, predovšetkým zamestnanosť žien a mladých ľudí.
<P>
Každý by mal mať možnosť získať dostatok finančných prostriedkov na zabezpečenie slušnej životnej úrovne. Je pravda, že minimálna mzda môže zohrávať významnú úlohu v boji proti chudobe, pretože každému ponúka možnosť aktívne sa zúčastňovať na sociálnom, kultúrnom a politickom živote. Napriek tomu musí mať každý členský štát možnosť slobodne sa rozhodnúť, či prijme minimálnu mzdu; nesmie sa o tom rozhodovať na úrovni Únie.
<P>
Ak chceme dosiahnuť skutočné sociálne začlenenie a bojovať proti nedôstojným pomerom a chudobe, nesmieme sa spoliehať len na opatrenia v oblasti sociálneho zabezpečenia: musíme mať vyššie ambície. Preto bojujme za lepšie štrukturálne reformy a pracujme na účinnejších politikách zamestnanosti, aby sme povzbudili slabšie časti spoločnosti pri vstupe na pracovný trh.
<SPEAKER ID="120" NAME="Thijs Berman" LANGUAGE="NL">
Vážená pani predsedajúca, pani Figueiredová to vysvetlila znamenite a ja by som chcel doplniť len jednu vec. EÚ je založená na myšlienke, že prosperita pre čo najväčší počet ľudí je zárukou hospodárskeho rozvoja pre všetkých Európanov. Vďaka otvorenému trhu a tiež vďaka prostriedkom zo štrukturálnych fondov - prerozdeleniu prosperity - životná úroveň v členských štátoch strednej a východnej Európy rastie a staršie členské štáty z toho profitujú. Všetci Európania, ako aj všetci obyvatelia sveta, majú právo na dôstojný život.
<P>
Preto v Lisabonskej zmluve figuruje znižovanie chudoby. Rozvojové ciele tisícročia sa musia dosiahnuť a na medzinárodnej úrovni môžeme postupovať úplne rovnako, ako postupujeme pri nových členských štátoch. Prosperita chudobných krajín rastie v dôsledku rešpektovania zásad právneho štátu, pretože to dáva podnikom odvahu u nich investovať, lebo vedia, že ich zmluvy sú bezpečné. Celosvetové prerozdelenie prosperity znižuje sociálne napätie, možnosť násilia, tokov utečencov a zvyšuje naše potenciálne trhy.
<P>
Preto je nepochopiteľné, že niektoré vlády členských štátov, ako napríklad vláda našej krajiny - Holandska - teraz svojvoľne manipulujú s rozpočtom určeným na rozvoj a usilujú sa svojvoľne manipulovať aj s týmito cieľmi. Robia to z pomýlených, krátkozrakých vlastných záujmov. Znižovanie chudoby musí zostať prioritou EÚ.
<SPEAKER ID="122" NAME="Elizabeth Lynne">
v mene skupiny ALDE. - Vážená pani predsedajúca, som presvedčená, že správa o minimálnom príjme, o ktorej sme hlasovali vo Výbore pre zamestnanosť a sociálne veci, je najlepšou cestou vpred a dosiahne najširšiu podporu. Preto vás naliehavo žiadam, aby ste zamietli pozmeňujúce a doplňujúce návrhy 1 a 2.
<P>
Vždy som bola zanietenou prívrženkyňou minimálneho príjmu vo všetkých členských štátoch a napísala som to do všetkých správ o sociálnom začleňovaní, ktoré som kedy vypracovala, som však presvedčená, že najlepším spôsobom, ako to dosiahnuť, je výmena osvedčených postupov. Ak sa pokúsime ísť legislatívnou cestou, podľa môjho názoru sa nám nepodarí získať každého a nedosiahneme to, čo všetci chceme - slušnú životnú úroveň pre všetkých, pozdvihnúť ľudí z chudoby a predchádzať bezdomovectvu.
<P>
V správe Výboru pre zamestnanosť tiež hovoríme, že najúčinnejším spôsobom na odstránenie chudoby je sprístupniť trh práce všetkým ľuďom. Jedným zo spôsobov, ako to dosiahnuť, je zabezpečiť účinné vykonávanie smernice o zamestnanosti vo všetkých členských štátoch. Pri formulovaní politiky týkajúcej sa chudoby a sociálneho začleňovania musíme počúvať ľudí, ktorí sú v prvej línii - inými slovami, tých, ktorí sami žijú v chudobe a bezdomovectve. Musíme zabezpečiť, aby členské štáty splnili svoje ciele v oblasti znižovania chudoby, ktoré sú uvedené v stratégii EÚ 2020.
<P>
Chcela by som tiež poukázať na to, že v tejto rozprave hovoríme o minimálnom príjme - inými slovami, o podpore v nezamestnanosti, a nie o mzdách.
<SPEAKER ID="124" NAME="Karima Delli" LANGUAGE="FR">
Vážená pani predsedajúca, dámy a páni, v Európe žije v chudobe 80 miliónov ľudí, viac ako 5 miliónov bezdomovcov, milióny s nevyhovujúcim bývaním, každé piate dieťa je obeťou chudoby. A čo máme na druhom konci stupnice? Počet miliardárov rastie.
<P>
Práve sme mali Medzinárodný deň odstraňovania chudoby, ktorý sa uskutočnil 17. októbra, a Európsky rok boja proti chudobe a sociálnemu vylúčeniu sa chýli ku koncu, ale čo budeme musieť v tomto smere preukázať? Aké konkrétne riešenia ponúkne Európa tým, ktorí sú primárnymi obeťami krízy, za ktorú nie sú zodpovední? Akú nádej môžeme ponúknuť našej generácii, tejto európskej generácii nesúcej bremeno nezamestnanosti, neistoty a vylúčenia, týmto mladým ľuďom, ktorí sú nedôverčiví k Európe, ktorí od Európy, a preto od vás, očakávajú veľa?
<P>
Sme morálne zaviazaní odpovedať na ich každodenné obavy a ich strach z budúcnosti. Lisabonská stratégia nesplnila svoje poslanie odstrániť chudobu. Už nemôžeme len tak stáť bokom a nečinne sa prizerať. Teraz už nie je čas na zbytočné prázdne reči. Prišiel čas, aby sme boli trúfalí a ukázali určitú politickú odvahu. Všetky organizácie, ktoré pracujú s obeťami chudoby, medzinárodné hnutie ATD Štvrtý svet, Európska sieť proti chudobe (EAPN), Európska federácia národných organizácií pracujúcich s bezdomovcami (FEANTSA), hnutie Emmaüs Europe to požadovali 20 rokov!
<P>
Preto žiadame Európsku komisiu o rámcovú smernicu, ktorej cieľom je stanoviť primeraný minimálny príjem. Táto rámcová smernica zabezpečí nárok na primeraný minimálny príjem a prístup k nemu, aby sa každé dieťa, dospelý alebo staršia osoba, ktorí žijú v chudobe, mohli z nej vymaniť, a zaručí im tak neodňateľné právo na dôstojný život.
<P>
Dámy a páni, čas sa kráti a musíme konať. Spoločne dokážeme ukončiť poburujúci škandál, ktorým je dlhodobá chudoba. Chudoba, ukončenie chudoby by nemalo byť iba heslom. Je to realita a dúfam, že sa do tohto boja pustíme spoločne.
<SPEAKER ID="126" NAME="Nirj Deva">
v mene skupiny ECR. - Vážená pani predsedajúca, túto rozpravu považujem za dosť zábavnú, takmer komickú. Vypočul som si doteraz niekoľko vystúpení a hovorili sme o odstraňovaní chudoby, pričom ani raz sme nespomenuli, ako vytvoríme väčšie bohatstvo. Chudobu nemôžete odstrániť bez vytvárania bohatstva, v opačnom prípade robíte iba to, že rozdeľujete od jedného k druhému, ale nevytvárate nové bohatstvo.
<P>
V medzinárodnej oblasti odchádza z rozvojových krajín prostredníctvom všetkých druhov korupcie a ďalších činností, ktoré nie sú zaznamenané ani zdaniteľné, ani uložené v správnych bankách, 880 miliárd EUR. Toto je škandál finančného spoločenstva v medzinárodnom rozvoji. Týchto 880 miliárd EUR by malo vytvárať bohatstvo v rozvojových krajinách.
<P>
V Európe sa zvyšuje chudoba, pretože teraz, keď prichádzajú výzvy z Indie a Číny, bránime tvorbe bohatstva nadmernou reguláciou. Musíme to prehodnotiť.
<SPEAKER ID="128" NAME="Gabriele Zimmer" LANGUAGE="DE">
Vážená pani predsedajúca, na dnešnom rokovaní o téme chudoby sa zámerne zameriavame na prepojene medzi globálnou chudobou a chudobou v členských štátoch Európskej únie. Státisíce ľudí to však urobili už pred nami. V uplynulých týždňoch a mesiacoch vychádzali s touto výzvou stále viac do ulíc Európy a v blízkosti samitu OSN o rozvojových cieľoch tisícročia sa zámerne organizovala demonštrácia Global Action Day.
<P>
Na rozdiel od týchto ľudí však zostávame ako európske inštitúcie vo všetkých svojich stratégiách nekonkrétni a nejednotní a vytvárame rámcové podmienky, ktoré znovu bránia boju proti chudobe. Lisabonská zmluva a aj stratégia Európa 2020 ciele v oblasti chudoby de facto odstránili. Výzvu na udržateľnosť verejných financií využívajú mnohé členské štáty Európskej únie na ospravedlnenie znižovania v oblasti sociálnych služieb a prerozdeľovania prostredníctvom škrtov v zdravotnej službe a dôchodkových systémoch, obmedzovaním nástrojov politiky v oblasti trhu práce a služieb poskytovaných nezamestnaným, deťom a rodinám. Robíme to sami v členských štátoch EÚ a v tomto zhromaždení konáme, akoby sme museli viesť kampaň len za to, aby ľudia, ktorí žijú v chudobe, už neboli vylúčení. Robíme to sami prostredníctvom našich politických metód.
<P>
Chcela by som upozorniť, že stratégia Európa 2020 a stratégia udržateľnosti Európskej únie si navzájom odporujú, a preto znemožňujú boj proti globálnej chudobe.
<SPEAKER ID="130" NAME="Derek Roland Clark">
v mene skupiny EFD. - Vážená pani predsedajúca, chudoba, najmä počet ľudí ohrozených chudobou, rástla spolu s tým, ako rástla EÚ, a k tomuto problému prispel každý nový členský štát, preto je celkom jasné, ako predísť ďalšiemu zvyšovaniu chudoby.
<P>
Jednou z vašich odpovedí je zavedenie minimálneho príjmu. Som za minimálnu mzdu, ale iba ak si ju každá krajina stanoví sama. Celoeurópska minimálna mzda by túto záležitosť zdeformovala. Napríklad v Škandinávii je vykurovanie domácnosti pre všetky príjmové skupiny určite drahšie ako v južnej Európe.
<P>
Som proti minimálnemu príjmu, pretože to znamená, že nízku mzdu majú dopĺňať verejné prostriedky: väčšie výdavky daňových poplatníkov počas hospodárskej krízy. Ako zabránite tomu, aby niektorí zamestnávatelia neplatili menej, než by mohli, keďže budú vedieť, že to vykompenzuje systém dávok? Odpoveď: viac nariadení a byrokracie pre podniky najťažšie doľahne na MSP, ktoré zamestnávajú polovicu pracovnej sily.
<P>
A, samozrejme, po harmonizácii minimálneho príjmu v celej EÚ bude nasledovať harmonizácia daňového systému, ktorá všetko premení na šedú beztvarú hmotu a pripraví Európu o jej najväčší majetok: rozmanitosť.
<SPEAKER ID="132" NAME="Franz Obermayr" AFFILIATION="NI">
(DE) Vážená pani predsedajúca, je znepokojujúce, že v EÚ žijú tisíce ľudí na hranici chudoby napriek tomu, že majú stálu prácu. Z tohto hľadiska je potrebné veľmi uvítať pokusy stanoviť primeranú minimálnu mzdu. Minimálna mzda má však zmysel len vtedy, keď je spojená s ďalšími opatreniami. Oddelená rozprava by mohla viesť k úpadku miest podnikania a nárastu počtu nezamestnaných ľudí. Napokon, ak sa nezmení súčasné daňové zaťaženie, malé a stredné podniky si nebudú môcť dovoliť platiť zákonom stanovenú minimálnu mzdu a, samozrejme, vyššie mzdy so sebou prinášajú aj riziko zvýšenia cien tovaru a služieb. To by mohlo znovu uviesť do pohybu inflačnú špirálu.
<P>
Preto sa musíme zamerať na úľavy v súvislosti s prácou. Práca sa musí občanom EÚ znovu vyplácať. Minimálna mzda je určite dobrá myšlienka, ale mala by sa poskytovať v rámci zmysluplného celkového balíka daňových úľav pre pracovníkov, ako aj pre európske malé a stredné podniky.
<SPEAKER ID="984" NAME="Elisabeth Morin-Chartier" AFFILIATION="PPE">
(FR) Vážená pani predsedajúca, odstránenie chudoby je naozaj rozvojový cieľ tisícročia, ale je to aj európsky cieľ v Európe.
<P>
V Európe máme skutočne najvyššiu priemernú životnú úroveň na svete, ale také rozdiely, aké existujú v rámci našej európskej spoločnosti, ako aj medzi Európou a Afrikou, nie sú nikde inde na svete. Európa má najväčšie rozdiely v životných úrovniach na svete. Teda našou úlohu je tieto rozdiely zmenšiť.
<P>
Príliš veľa Európanov nemá v Európe každé dva dni prístup k výživnému jedlu. Príliš veľa detí je chudobných a čelí zdravotným a vzdelávacím problémom prameniacim z trvalej chudoby. Príliš veľa žien musí znášať rozdiely v odmeňovaní, ženy sú marginalizované v súvislosti so zamestnávaním, nemajú pracovné istoty, a preto jediný spôsob, ako ich vrátiť späť do spoločnosti a vymaniť z chudoby, je odborná príprava. Príliš veľa starších osôb, a častejšie žien ako mužov, má počas svojho profesionálneho života problémy so získaním slušného zamestnania a dôstojnej mzdy.
<P>
Vo vidieckych oblastiach žije príliš veľa ľudí pod hranicou chudoby. Mnohé naše politiky pomoci na boj proti chudobe sú mestské politiky. V boji proti chudobe musíme pomôcť aj vidieckemu spoločenstvu.
<P>
A preto na vás nalieham, boj proti chudobe...
<P>
(Predsedajúca prerušila rečníčku.)
<SPEAKER ID="136" NAME="Frédéric Daerden" AFFILIATION="S&amp;D">
(FR) Vážená pani predsedajúca, dámy a páni, dnes je dominantnou témou v Európskom parlamente boj proti svetovej chudobe. Je však dôležité, ako upozornila pani Figueiredová, že chudoba je príliš rozšírená aj v Európe. Boj proti tomuto javu je jednou z priorít stanovených v stratégii 2020. Je síce dobré stanoviť ciele, ktoré by, mimochodom, mali byť ambicióznejšie, lepšie je však poskytnúť nevyhnutné prostriedky. A je jasné, že jedným z týchto prostriedkov je primeraný minimálny príjem pre všetkých v Európe.
<P>
Vynikajúca správa našej kolegyne poslankyne má v tomto boji určite svoj zmysel a skutočne posúva veci dopredu. Obávame sa však, že bez legislatívnej iniciatívy Komisie, ktorá tiež uznáva úlohu, ktorú zohráva minimálny príjem, členské štáty nedokážu zabezpečiť splnenie nášho sľubu odstrániť chudobu. Preto musí po tejto správe nasledovať rámcová smernica, ktorá zoberie do úvahy vnútroštátne postupy.
<SPEAKER ID="138" NAME="Charles Goerens" AFFILIATION="ALDE">
(FR) Vážená pani predsedajúca, dámy a páni, podľa mňa je potrebné uviesť v tejto rozprave tri dôležité poznámky.
<P>
Po prvé, globalizácia zväčšila nerovnosti v rámci krajín, zmenšila však nerovnosti medzi národmi, o čom svedčí úspech rozvíjajúcich sa krajín. Poukázal na to odborník z Medzinárodného menového fondu (MMF) na konferencii v Osle, kde MMF spojil sily s Medzinárodnou organizáciou práce.
<P>
Je pravda, že ešte stále existujú veľké rozdiely medzi národmi, pokiaľ však ide o nerovnosti v rámci našich členských štátov, bolo by nesprávne obviňovať z trvalej chudoby len globalizáciu.
<P>
Moja druhá poznámka sa týka situácie v Európe, ktorá je veľmi špecifická. Ako povedal pán profesor Fitoussi, je to jediná veľká hospodárska oblasť, ktorá si za posledné tri desaťročia navykla na hromadnú nezamestnanosť.
<P>
Stratégia 2020 naozaj otvorila niektoré zaujímavé perspektívy v oblasti riešenia štrukturálnej nezamestnanosti. Európska únia však musí nájsť cesty na zlepšenie miery zamestnanosti v kontexte zvládnutia súčasnej krízy.
<P>
Mnohí z nás sú presvedčení, že ak veci zájdu príliš ďaleko v prospech ozdravenia verejných financií, cieľ zníženia rizika chudoby sa stane ilúziou.
<P>
Po tretie, náš prístup k boju proti chudobe musí byť medzinárodný a orientovaný navonok. Vzhľadom na trvalo udržateľný rozvoj si už nemôžeme dovoliť uprednostňovať jeden prístup na úkor druhého. Maltuziánsky prístup, ktorý spočíva v presadzovaní toho, čo sa vynakladá v mene solidarity, je celkom jednoducho...
<P>
(Predsedajúca prerušila rečníka.)
<SPEAKER ID="140" NAME="Jean Lambert" AFFILIATION="Verts/ALE">
Vážená pani predsedajúca, myslím, že všetci si uvedomujeme dôležitosť systémov minimálneho príjmu v celej Európskej únii, aj keď ich doteraz nezaviedli všetky členské štáty. Vieme tiež, že existujú veľmi veľké rozdiely v účinnosti, že často neexistuje jasný základ pre vyplácané sumy a že vyplácané sumy nedržia vždy tempo s rastúcimi nákladmi. Niektoré členské štáty majú veľmi nedostatočné poberanie podpory, preto ľudia nedostávajú svoje príspevky, a niektoré členské štáty tieto systémy príjmov tiež časovo obmedzujú, čo sa v prípade niečoho, čo sa považuje za systém ochrany, javí ako veľmi bizarné.
<P>
Som pevne presvedčený, že potrebujeme spoločný rámec v celej Európskej únii, ktorý poskytne jasné zásady pre vypracovanie týchto systémov a jasnú metodiku práce na nich. Nehovoríme o rovnakej úrovni platieb vo všetkých členských štátoch a neustále to hovoriť znamená zotrvávať na niečom, čo je hlboko nepravdivé. Tieto systémy musíme vypracovať, aby každý v EÚ mohol dôstojne žiť.
<SPEAKER ID="142" NAME="Tadeusz Cymański" AFFILIATION="ECR">
(PL) Túto rozpravu o chudobe vedieme počas Európskeho roka boja proti chudobe a sociálnemu vylúčeniu. Dôležité je, aby naše úsilie, ako aj úsilie vlád a mimovládnych organizácii, bolo trvalé, a nie iba vo forme kampaní a propagandy. Zo všetkých opatrení, ktoré sa v správe navrhujú, má osobitný význam návrh definovať minimálny príjem vo vzťahu k príjmovému mediánu. Príčiny chudoby sú rôzne a často sú spojené so sociálnymi neduhmi a sociálnym vylúčením. Mimoriadne poburujúci a hanebný je však výskyt chudoby pracujúcich ľudí, dokonca tých, ktorí nemajú žiadne deti alebo len málo detí. Takáto situácia je neprijateľná, a preto kroky, ktoré v tejto záležitosti podniká Európska komisia a Parlament, musia byť mimoriadne účinné, ucelené a rozhodné. Pomáhame ľuďom na rôznych kontinentoch a posielame humanitárnu pomoc po prírodných katastrofách, najprv by sme však mali dať príklad prejavením solidarity s občanmi postihnutými chudobou na území Európskej únie.
<SPEAKER ID="144" NAME="Niki Tzavela" AFFILIATION="EFD">
(EL) Vážená pani predsedajúca, pán komisár, chcela by som poukázať na sektor, v ktorom, ak máme zabrániť tomu, aby v Európe vznikla nová generácia chudobných, musíme prijať preventívnu politiku. Nedávne štúdie ukázali, že existujú veľmi veľké rozdiely medzi mzdami pracovníkov a dôchodkami, ktoré budú dostávať, "priepastné rozdiely v dôchodkoch", ktoré ich automaticky zaradia medzi nouveaux pauvres. Ak chcú pracovníci zaplniť túto medzeru vo svojom poistnom krytí a zabezpečiť si slušnú životnú úroveň po odchode do dôchodku, musia na celoeurópskej úrovni usporiť 2 miliardy EUR ročne.
<P>
Povedala som to, aby som vás upozornila na tento veľmi vážny problém, ktorému už čelia milióny európskych dôchodcov - nouveaux pauvres v Európe.
<SPEAKER ID="146" NAME="Sari Essayah" AFFILIATION="PPE">
(FI) Vážená pani predsedajúca, správa o minimálnom príjme je dobrým obrazom rozsiahlej rozpravy na tému boja proti chudobe a vylúčeniu, ktorú sme viedli vo Výbore pre zamestnanosť a sociálne veci. Nezamestnanosť a sociálne problémy v mnohých členských štátoch v dôsledku hospodárskej krízy stále narastajú, i keď je Európsky rok boja proti chudobe.
<P>
Chudoba detí, rastúca nezamestnanosť mladých, horšie postavenie žien na trhu práce, vylúčenie prisťahovalcov, štatút menšín, napríklad Rómov, a ťažká situácia nezamestnaných v preddôchodkovom veku sú nevyriešenými prvkami európskej chudoby. Znižovanie chudoby je jedným z kľúčových cieľov stratégie Európa 2020, ktorý sa mal realizovať pomocou kvantitatívnych cieľov záväzných pre všetky členské štáty. Existuje na to aj dobrý dôvod, pretože počas posledného desaťročia neprinieslo úsilie zamerané na zníženie chudoby prakticky žiadne výsledky.
<P>
Väčšina vo výbore sa nakoniec rozhodla navrhnúť, aby členské štáty stanovili minimálny príjem zodpovedajúci šesťdesiatpercentnej hranici príjmového mediánu, a niektorí členovia výboru dokonca požadovali rámcový zákon o minimálnom príjme. Zmeny legislatívy nepodporujem, pretože stanovenie minimálneho príjmu neprihliada na rozdielne štruktúry systémov sociálneho zabezpečenia v členských štátoch. V niektorých členských štátoch sú súčasťou systému sociálneho zabezpečenia rôzne odstupňované a s príjmom súvisiace sociálne služby aj univerzálne služby financované prostredníctvom daní. Preto by sa k otázke minimálneho príjmu malo pristupovať z hľadiska zásady subsidiarity v členských štátoch a riešenia by sa mali hľadať prostredníctvom výmeny osvedčených postupov.
<SPEAKER ID="148" NAME="Pervenche Berès" AFFILIATION="S&amp;D">
(FR) Vážená pani predsedajúca, pán Chastel, páni komisári, tesne po 17. októbri, ktorý je dňom boja proti chudobe, v tomto roku boja proti chudobe a sociálnemu vylúčeniu vieme, že pred krízou, v roku 2007, žilo pod hranicou chudoby 17 % obyvateľov Európskej únie. Súčasný percentuálny údaj nepoznáme, ale všetci vieme, že je vysoký a že takúto situáciu nemôžeme tolerovať.
<P>
Áno, vo svojich záväzkoch sme dôslední, áno, veríme v to, čo sme prijali v základnom zákone, v článku 1 charty, v ktorom sa uvádza, že každý má právo na dôstojnosť, v Lisabonskej zmluve, ktorá stanovuje ako cieľ Európskej únie boj proti sociálnemu vylúčeniu, a v stratégii 2020, ktorá stanovuje ako jeden zo svojich hlavných cieľov boj proti chudobe. Nikdy sme však nestanovili prostriedky na realizáciu takejto stratégie, čo znamená, že zlyháme a naši spoluobčania budú sklamaní.
<P>
Musíme prijať legislatívnu iniciatívu o minimálnom príjme a zaistiť financovanie...
<P>
(Predsedajúca prerušila rečníčku.)
<SPEAKER ID="150" NAME="David Casa" AFFILIATION="PPE">
(MT) Ako už bolo povedané, téma chudoby zaujíma v našom programe popredné miesto. Všetci poznáme štatistiky, percentá a rétoriku na túto tému. To, že taký veľký počet občanov žije pod hranicou chudoby, je vážna vec, ktorú je potrebné bezodkladne riešiť. Dokázať bojovať proti chudobe vytváraním väčšieho počtu pracovných miest a podporovaním zriaďovania štruktúr, ktoré nám môžu pomôcť dosiahnuť cieľ, je úžasná vec. A k tomu patrí plán na pomoc európskym občanom, aby mohli absolvovať potrebnú odbornú prípravu, ktorá vyústi do dobre plateného pracovného miesta. Požadujeme tiež finančné prostriedky potrebné na poskytnutie podpory tým krajinám, ktoré v tomto ohľade stále zaostávajú, aby aj ony mohli splniť tieto ciele. Preto je jasné, že musíme podporiť čo najväčší počet ľudí, najmä žien, aby vstúpili na trh práce. Správa túto situáciu dôkladne hodnotí a na tomto mieste by som veľmi rád poďakoval a zablahoželal spravodajkyni k jej veľmi užitočnej práci. Musíme však zaistiť, aby sme sa nehnali dopredu naslepo, pretože naďalej sa musia rešpektovať ustanovenia Zmluvy, týkajúce sa zásady subsidiarity. Uplatňovať univerzálnu koncepciu v celej Európe nie je praktické riešenie. Okrem toho zatiaľ nemáme potrebný právny základ, ktorý pre to požaduje naša Zmluva. Tieto požiadavky by preto mali regulovať slobodne, bez zaťaženia, členské štáty podľa vlastných potrieb.
<SPEAKER ID="152" NAME="Regina Bastos" AFFILIATION="PPE">
(PT) Vážená pani predsedajúca, v dôsledku hospodárskej, finančnej a sociálnej krízy Európa v súčasnosti prechádza obdobím transformácie. Krízy existujúce v niektorých členských štátoch sa zhoršili, zväčšili sa sociálne nerovnosti a táto situácia viedla k zvýšeniu počtu ľudí žijúcich pod hranicou chudoby.
<P>
V Európskej únii je dnes viac chudobných ľudí. V Európe je viac mužov a žien s príjmom nižším ako 60 % priemernej mzdy v členskom štáte, v ktorom žijú. Máme vážny problém, ktorý si vyžaduje konkrétne a účinné opatrenia. 80 miliónov Európanov žije na hranici alebo pod hranicou chudoby. Hranica chudoby v jednotlivých členských štátoch EÚ je síce rozdielna, isté však je, že v našej Únii, ktorá má ako svoj rozvojový model najvyspelejší sociálny model na svete, tento jav narastá.
<P>
V Portugalsku je chudobou ohrozených alebo v chudobe žije približne 20 % ľudí, ktorých mesačný príjem je menší ako 360 EUR. Šokujúce sú údaje o detskej chudobe v našej krajine. Portugalsko je jednou z ôsmich krajín s najvyššími úrovňami detskej chudoby.
<P>
Vítame cieľ odstrániť do roku 2020 chudobu 20 miliónov ľudí a práve tak vítame snahu podporiť zamestnanosť a sociálne začleňovanie. Chcem zablahoželať spravodajkyni k jej príspevku a zdôrazniť, že vzhľadom na to, že je potrebný minimálny príjem, stanovenie jeho výšky by malo byť zodpovednosťou každého členského štátu.
<SPEAKER ID="154" NAME="Csaba Sógor" AFFILIATION="PPE">
(HU) V roku 1992 vyhlásila OSN 17. október za Medzinárodný deň boja proti chudobe. Táto medzinárodná organizácia sa v roku 2000 zaviazala znížiť mieru ľudí žijúcich v ťažkej chudobe v priebehu 15 rokov na polovicu. Uplynuli už dve tretiny tohto obdobia. Čísla sú alarmujúce a v čase, keď dopyt a očakávania sú veľmi vysoké, zaostávame za ukazovateľmi. Sedemdesiattri percent obyvateľov EÚ považuje za hlavný problém čoraz rozšírenejšiu chudobu vo svojich krajinách. Osemdesiatdeväť percent občanov požaduje okamžité opatrenia na riešenie tohto problému a 74 % očakáva, že EÚ bude zohrávať pri odstraňovaní chudoby významnú úlohu. Na druhej strane, v posledných dvoch rokoch prišlo o prácu 6 miliónov občanov EÚ a zvyšuje sa detská chudoba.
<P>
Aj keď vieme, že najúčinnejším prostriedkom boja proti chudobe je zamestnanosť, a často tento fakt spomíname, model sociálnej Európy, ktorý určil Jean Monnet, bol zatienený hospodárskymi záujmami. Cieľom hospodárskeho rozvoja je zabezpečiť blaho občanov, ale bez účinných sociálnych opatrení a drastického zníženia súčasnej úrovne chudoby to nemá žiadnu hodnotu. Je zrejmé, že sociálna politika je predovšetkým úlohou a zodpovednosťou členských štátov. Napriek tomu si však myslím, že odpovede na najnaliehavejšie otázky musíme nájsť spoločne prostredníctvom zvýšeného používania otvorenej metódy koordinácie a uľahčením výmeny osvedčených postupov.
<SPEAKER ID="156" NAME="Ivo Belet" AFFILIATION="PPE">
(NL) Vážená pani predsedajúca, pán komisár, každému šiestemu obyvateľovi Európskej únie hrozí chudoba: najmä mladým ľuďom do 17 rokov, zraniteľní sú však aj mnohí starší ľudia. Chudoba sa zvyšuje vrátane chudoby Európanov, ktorí majú prácu. Preto som, dámy a páni, presvedčený, že sa musíme chopiť iniciatívy aj na európskej úrovni.
<P>
Hospodársky rast, lepšie vzdelávanie a odborná príprava, viac pracovných miest: samozrejme, v plnej miere to podporujeme, je však jasné, že to nestačí a že potrebujeme špecifickú politiku na boj proti chudobe. Ako tu už zaznelo, je to skutočne jedna z vlajkových lodí, jedna z priorít našej novej stratégie EÚ 2020. O čo konkrétne ide? Ide o dôstojný život - právo viesť dôstojný život - a o stravu, bývanie, oblečenie: základné veci, ktoré v našej prosperujúcej Európe v roku 2010 zjavne nie sú zaručené.
<P>
Vážená pani predsedajúca, dámy a páni, preto som presvedčený, že na zabezpečenie tohto minimálneho príjmu je potrebné prijať opatrenia aj na európskej úrovni. Ako už povedala pani Bastosová, nie je to nástroj, ktorý sa musí v celej Európskej únii vypracovať rovnakým spôsobom. Členské štáty musia mať dostatočný priestor, aby sa mohli rozhodnúť pre svoje špecifické riešenie. Musíme naďalej zvyšovať tlak, aby sme zabránili tomu, že zraniteľné osoby budú ponechané napospas osudu.
<P>
Preto vyslovene žiadame, aby so vo všetkých krajinách Európskej únie zaviedol systém zaručeného minimálneho príjmu. Bol by to dôležitý signál nádeje pre všetky najzraniteľnejšie osoby v Európe, tých, ktorí sú v súčasnosti postihnutí chudobou a sociálnym vylúčením.
<SPEAKER ID="158" NAME="Milan Zver" AFFILIATION="PPE">
(SL) Teší ma, že tento problém chudoby a sociálneho vylúčenia sa snažíme predniesť aj na úrovni európskych inštitúcií. To je veľmi dôležité.
<P>
Uznesenie, ktoré sa chystáme prijať, sa uberá presne týmto smerom. Situáciu opisuje veľmi dobre, o niečo menej úspešné je však pri hľadaní jej riešenia.
<P>
Jednu časť tohto riešenia môže tvoriť minimálny príjem, ktorý v skutočnosti už v sociálnych politikách členských štátov v nejakej podobe existuje. V tomto materiáli som sa však stretol aj s návrhom na univerzálny základný príjem alebo bezpodmienečný príjem pre všetkých.
<P>
To by však bolo otázne aj z hľadiska sociálnych nárokov. Nie je to dobrý nápad, aby každý dostával základný príjem pre normálny život, pretože potom by sme mali menej finančných prostriedkov pre tých, ktorí sociálnu pomoc naozaj potrebujú.
<P>
Dúfam, že na tomto plenárnom zasadnutí...
<P>
(Predsedajúca prerušila rečníka.)
<SPEAKER ID="160" NAME="Vasilica Viorica Dăncilă" AFFILIATION="S&amp;D">
(RO) Ciele, ktoré stanovila lisabonská stratégia - vytváranie väčšieho počtu pracovných miest a odstránenie chudoby do roku 2010 - neboli dosiahnuté. Preto musí Európa pokračovať v úsilí o ich dosiahnutie.
<P>
Myslím si, že Európska únia a členské štáty musia zamerať osobitnú pozornosť na programy celoživotného vzdelávania. Tieto programy poskytujú prostriedky na boj proti chudobe a sociálnemu vylúčeniu a pomáhajú konsolidovať možnosť zamestnať sa a schopnosť začlenenia do trhu práce.
<P>
Na druhej strane si myslím, že európska výkonná moc by mala analyzovať oblasti, v ktorých sa zvyšuje nedostatok kvalifikovaných pracovníkov, aby mohla v budúcnosti podporiť opatrenia na vyriešenie tohto nedostatku.
<P>
Jedným z možných opatrení by bolo aj rozšírenie programu Erasmus, ktorý je v súčasnosti určený pre študentov, aj pre ďalšie sociálno-odborné skupiny, akými sú napríklad mladí ľudia bez univerzitnej kvalifikácie alebo nezamestnaní ľudia zaradení do odborných rekvalifikačných programov.
<SPEAKER ID="162" NAME="Antonyia Parvanova" AFFILIATION="ALDE">
(BG) Vzhľadom na zásadu solidarity, ktorá je základnou zásadou Európskej únie, a v kontexte Európskeho roka boja proti chudobe a sociálnemu vylúčeniu vyzývam na zavedenie zaručených primeraných úrovní minimálneho príjmu vo všetkých členských štátoch EÚ, ktoré podporia ľudí s nedostatočnými príjmami, aby konsolidovali svoje hospodárske a sociálne začlenenie, a zabezpečia slušný život.
<P>
V boji proti chudobe dosiahneme významný a účinný pokrok len prijatím konkrétnych opatrení zameraných na zavedenie systémov minimálnych príjmov. To nám umožní zaručiť primeranú životnú úroveň pre všetkých európskych občanov, ktorej súčasťou bude sociálne zabezpečenie a rovnaký prístup k sociálnym službám poskytovaným štátom, ako je systém sociálneho zabezpečenia, zdravotná starostlivosť a vzdelávanie.
<P>
Nakoniec by som chcela zdôrazniť, že našich občanov, predovšetkým ženy a rizikové skupiny, ako aj etnické menšiny, budeme môcť chrániť proti sociálnemu vylúčeniu len pomocou rozsiahlej palety konkrétnych politických riešení, ktoré zabezpečia poskytovanie zdrojov pre sociálnu intervenciu a ochranu.
<SPEAKER ID="164" NAME="Elisabeth Schroedter" AFFILIATION="Verts/ALE">
(DE) Vážená pani predsedajúca, znovu chcem vyzvať Komisiu, aby po vytvorení platformy pre boj proti chudobe nepripustila, že z toho zostanú len prázdne slová, ale aby nadviazala na iniciatívy Parlamentu. Po prvé, na iniciatívu, ktorá požaduje preskúmanie, či je potrebná rámcová smernica o minimálnom príjme, aby každý v Európskej únii mohol viesť dôstojný život. Po druhé, na iniciatívu, aby sa pri príprave štrukturálnych fondov nevyužíval len HDP, ale aby sa - v prípade znevýhodnenia - ako miera nerovnosti v príjmoch do hodnotenia zahrnul aj koeficient Gini. O týchto veciach musíte teraz rozhodnúť, ak máme mať nejakú šancu zaviesť ich. Preto by som chcela pána komisára požiadať, aby tieto dva body z pléna zaradil do programu Komisie a zabezpečil, že Komisia bude mať v tejto súvislosti odpoveď pre Európsky parlament.
<SPEAKER ID="166" NAME="Elie Hoarau" AFFILIATION="GUE/NGL">
(FR) Vážená pani predsedajúca, Medzinárodný deň boja proti chudobe oslavujeme už príliš veľa rokov, ale veľa konkrétnych výsledkov nemáme, a ak budeme naďalej uplatňovať rovnaké politiky, hrozí nám, že tento deň si budeme pripomínať ešte mnoho ďalších desaťročí. Z tohto hľadiska sa Európa a všeobecne západný svet jednoducho nemôžu tváriť, že nič nevidia.
<P>
Boj proti chudobe znamená boj za spravodlivé rozdelenie bohatstva v rámci členských štátov aj na medzinárodnej úrovni. Je to tiež záležitosť rešpektovania životného prostredia a dodržiavania zásady rovnosti všetkých ľudských bytostí. Ak po našich dnešných diskusiách nebudú nasledovať konkrétne činy založené na tom, čo sme tu dnes počuli, obávam sa, že naše vyhlásenia zostanú nevypočuté, budú len dobrými úmyslami bez skutočného vplyvu na biedu a chudobu na celom svete a v Európe.
<SPEAKER ID="168" NAME="Angelika Werthmann" AFFILIATION="NI">
(DE) Vážená pani predsedajúca, dámy a páni, chudoba a sociálne vylúčenie ohrozujú ľudskú dôstojnosť, inými slovami, základné ľudské práva. Najohrozenejšie sú rodiny s jedným rodičom, deti a starší ľudia. Významnú časť populácie ohrozenej chudobou tvoria ženy, čiastočne z dôvodu zvyčajnej diskriminácie, ktorá stále prevláda zo všetkých strán v súvislosti so mzdami a dôchodkami, a čiastočne z dôvodu ich veľmi často neistých pracovných podmienok.
<P>
Musíme prijať opatrenia, ktoré podporia investície na trhu práce, napríklad vytvoriť pracovné miesta, podporiť programy Spoločenstva, ako je program celoživotného vzdelávania. Áno, mali by sme zaistiť minimálnu úroveň materiálneho zabezpečenia, ale s rozsiahlymi kontrolami a podmienkami, aby sme mohli hneď od začiatku zabrániť akémukoľvek možnému zneužitiu. Áno, mali by sme zabezpečiť minimálny príjem, ale s podmienkou, že to za žiadnych okolností nesmie viesť k nejakej novej forme nepriamej alebo obrátenej diskriminácie.
<SPEAKER ID="170" NAME="Miroslav Mikolášik   -" AFFILIATION="PPE">
(SK) Približne 85 miliónov ľudí v Európskej únii je ohrozených chudobou a 17 % z 500 miliónov obyvateľov EÚ v roku 2008 žilo pod hranicou chudoby.
<P>
Keďže chudoba a sociálne vylúčenie majú viacrozmerný charakter, treba systematicky zavádzať ich prevenciu do ostatných politík, aby bolo všetkým občanom Európskej únie umožnené dôstojné žitie. Boj proti chudobe si vyžaduje nielen aktívnu podporu príjmových systémov a sociálnej ochrany, ale aj vytváranie dôstojných a trvalých pracovných miest pre znevýhodnené pracovné skupiny. Zdôrazňujem, že zamestnanie by malo byť všeobecne považované za najúčinnejší spôsob ochrany proti chudobe, a preto by tvorba práve pracovných miest mala byť jasnou prioritou Európskej únie aj členských štátov. Špeciálna pozornosť musí byť venovaná integrácii mladých, ale i starších ľudí do pracovného života.
<SPEAKER ID="172" NAME="Proinsias De Rossa" AFFILIATION="S&amp;D">
Vážená pani predsedajúca, minulú nedeľu som sa v Írsku stretol so skupinou mladých ľudí, ktorí zápasia s chudobou o prežitie. Ako poslanca tohto Parlamentu sa ma spýtali, na ktorej som strane. Som na ich strane, alebo na strane bankárov? Položili mi priamu otázku. Poskytli mi rad svedectiev a žiadali ma, aby som ich tlmočil tomuto Parlamentu. Zdôrazňovali, že už nemajú záujem o voľby, pretože nevidia žiadnu perspektívu zmeny prostredníctvom ďalšieho hlasovania. Hovoria, že sú znechutení z toho, že sa s nimi zaobchádza, akoby neboli ničím, a že cítia, že pre spoločnosť nemajú žiadnu hodnotu.
<P>
Som presvedčený, že musíme brať do úvahy, čo si títo mladí ľudia myslia. Sú našou budúcnosťou. Nevidím žiadny dôkaz, že Komisia skutočne zabezpečuje, aby členské štáty, ktoré sú nútené venovať sa rozpočtovej konsolidácii, brali do úvahy aj skutočnosť, že týchto ľudí - ktorí už trpia - nesmieme zahnať do väčšej bolesti, a ľudí, ktorí sú v súčasnosti na okraji, zahnať do chudoby. Je mimoriadne dôležité, aby sme...
<P>
(Predsedajúca prerušila rečníka.)
<SPEAKER ID="173" NAME="Ilda Figueiredo">
spravodajkyňa. - Vážená pani predsedajúca, chcela by som poďakovať všetkým kolegom a tiež Komisii, Rade a belgickému predsedníctvu za to, čo povedali vo svojich vystúpeniach, rada by som však upozornila na tri body, ktoré zdôraznili aj niektorí poslanci.
<P>
Po prvé, nestačia pekné slová a dobré úmysly. Tento Európsky rok boja proti chudobe a sociálnemu vylúčeniu musí mať praktický rozmer. Musia sa zmeniť politiky. Na prvé miesto je potrebné klásť ľudí. Musí existovať povedomie, že bohatstvo vytvárajú pracovníci a že títo potrebujú spravodlivé mzdy. Na vytvorenie väčšieho bohatstva však potrebujeme viac pracovných miest. Viac pracovných miest, to znamená s právami a spravodlivými mzdami. Potrebný je aj iný spôsob prerozdelenia bohatstva a príjmu a v tomto kontexte sú dôležitým nástrojom na pomoc v tomto boji systémy minimálnych príjmov. Tieto systémy zachovávajú minimálne príjmy, ktoré sa môžu medzi jednotlivými krajinami odlišovať, majú však spoločný cieľ...
<P>
(Predsedajúca prerušila rečníčku.)
<SPEAKER ID="175" NAME="Andris Piebalgs">
člen Komisie. - Vážená pani predsedajúca, chudoba je tragédiou pre jednotlivcov aj pre spoločnosť. Chudoba vedie k násiliu, zločinu a konfliktu. Chcel by som poďakovať Európskemu parlamentu za to, že boju proti chudobe určil popredné miesto v programe a dnešná rozprava dokazuje európske odhodlanie riešiť tento problém. Stratégia Európa 2020, správa pani Figueiredovej, aktivity členských štátov - to všetko sú kroky správnym smerom.
<P>
Chcel by som zdôrazniť, že pokiaľ bude existovať globálna chudoba - keď 1,4 miliardy ľudí žije z menej ako jedného dolára denne -, nemôžeme ani očakávať, že tento problém vyriešime vo vnútri Európskej únie. To znamená, že politika v oblasti rozvojových cieľov tisícročia je dôležitá aj pre nás.
<P>
Som presvedčený, že sa pokúšame nájsť správne riešenie a tým je inkluzívny hospodársky rast - našich partnerských krajín a aj Európskej únie. Viem, že inkluzívny hospodársky rast znie dosť jednoducho, je to však presne to, čo sa pokúšame riešiť zmenou našich rozvojových politík. Týmto smerom sa uberá aj stratégia EÚ 2020.
<SPEAKER ID="177" NAME="Olivier Chastel" LANGUAGE="FR">
Vážená pani predsedajúca, dámy a páni, vo svojom prvom vystúpení som sa úmyselne zameral na rozvojový aspekt boja proti chudobe. Musím, samozrejme, povedať niekoľko slov o Európskej únii. Belgické predsedníctvo sa zaviazalo vypracovať nástroje na boj proti chudobe a sociálnemu vylúčeniu predovšetkým prostredníctvom pilotných iniciatív v rámci stratégie Európa 2020. Jedným z cieľov tejto stratégie, ktoré schválila Rada 7. júna 2010, je podpora sociálneho začleňovania najmä prostredníctvom znižovania chudoby.
<P>
Tento cieľ stanovuje, že do roku 2020 sa má znížiť počet ľudí ohrozených chudobou alebo vylúčením najmenej o 20 miliónov. Vychádzať sa bude z troch ukazovateľov, ktoré predložil Výbor pre sociálnu ochranu, a to z rizika chudoby, materiálnej deprivácie a života v domácnosti bez zamestnania.
<P>
Cieľom Európskeho roka boja proti chudobe a sociálnemu vylúčeniu je okrem toho zvýšenie informovanosti verejnosti o tomto probléme a tlmočenie odkazu, že chudoba a vylúčenie narúšajú sociálny a hospodársky rozvoj. Európsky rok sa takisto snaží spochybniť názor, že boj proti chudobe predstavuje pre spoločnosť náklady a opätovne potvrdiť dôležitosť kolektívnej zodpovednosti, a to nielen zodpovednosť politikov s rozhodovacími právomocami, ale aj tých, ktorí pôsobia v oblasti verejného a súkromného sektora.
<P>
Belgické predsedníctvo má veľký záujem zúčastniť sa na tomto Európskom roku boja proti chudobe a sociálnemu vylúčeniu. Chcel by som spomenúť niektoré iniciatívy a udalosti, ktoré sa zorganizovali. V septembri bola usporiadaná konferencia o detskej chudobe. Cieľom tejto konferencie bolo poskytnúť priestor pre európsku diskusiu o prijatí odporúčania o detskej chudobe, aby sa prerušil začarovaný kruh opakovaného prenášania chudoby z generácie na generáciu.
<P>
Ako reakcia, konkrétne na pána Daerdena, bol dnes v Bruseli zorganizovaný okrúhly stôl. Jeho témou bude vykonávanie odporúčania o aktívnom začleňovaní s jeho tromi piliermi: minimálnym príjmom, inkluzívnym trhom práce a prístupom ku kvalitným službám.
<P>
Ďalšia konferencia na tému sociálneho hospodárstva sa má konať 27. a 28. októbra a konferencia o bezdomovectve sa uskutoční 9. a 10. decembra. A napokon 17. decembra, pri príležitosti zasadnutia Európskej rady, sa bude konať oficiálne záverečné zasadnutie Európskeho roka boja proti chudobe, na ktorom budú predstavené osvedčené postupy a hlavné udalosti roka.
<P>
Vážená pani predsedajúca, dámy a páni, takto sa realizuje zámer belgického predsedníctva udeliť v európskom programe prioritu sociálnym otázkam.
<SPEAKER ID="179" NAME="Anna Záborská" AFFILIATION="PPE">
(FR) Vážená pani predsedajúca, dovoľte mi privítať na galérii pre diplomatov delegáciu mladých ľudí z medzinárodného hnutia ATD Štvrtý svet. Blahoželám im ku všetkému, čo robia pre boj proti extrémnej chudobe, a ďakujem im za to, že dnes prišli na toto plenárne zasadnutie.
<SPEAKER ID="180" NAME="Predsedajúca">
Rozprava sa skončila.
<P>
Hlasovanie sa uskutoční v stredu 20. októbra o 12.30 hod.
<P>
Písomné vyhlásenia (článok 149)
<SPEAKER ID="983" NAME="Luís Paulo Alves" LANGUAGE="PT">
Chudoba je veľmi vážny problém, ktorý sa týka 85 miliónov našich európskych spoluobčanov, a preto by nikto nemal k nemu zostať ľahostajný. Musí byť v popredí našich priorít a zaslúži si kolektívnu reakciu, ktorá zabezpečí, aby naši európski spoluobčania, ktorí sa nachádzajú v situácii sociálnej zraniteľnosti, mali trochu dôstojnosti.
<P>
Tento všadeprítomný problém ovplyvňuje našich mladých ľudí, našich starších občanov a v rastúcej miere aj našich pracovníkov, ktorých iba v priebehu posledných dvoch rokov postihla strata 6 miliónov pracovných miest a nízka úroveň a nestabilita miezd, dokonca aj v prípade, ak sa im podarí udržať si svoje pracovné miesta.
<P>
Bezpochyby potrebujeme systematický prístup, ktorý sa zameriava na príčiny problémov, rieši ich a vznikajúce problémy zničí hneď v zárodku. Zároveň však v súčasnosti nemôžeme zabezpečiť bezprostredné a naliehavé reakcie na ich dôsledky. Z tohto hľadiska je nielen nevyhnutné zabezpečiť, aby tí, ktorí sú v našej spoločnosti zraniteľní, dostávali minimálny príjem na živobytie a aby im boli poskytované naliehavé riešenia, ktoré im pomôžu vyriešiť túto situáciu, ale je to aj požiadavka, ktorú by sme mali schváliť a ktorú obhajuje aj táto správa.
<SPEAKER ID="982" NAME="Elena Oana Antonescu" LANGUAGE="RO">
Európa pocítila v roku 2009 hlavný nápor globálnej hospodárskej krízy. Skutočne, vplyv tohto obdobia na úroveň chudoby v celej EÚ nemohol byť ničivejší najmä pre 17 % Európanov, ktorí v roku 2008 žili pod hranicou chudoby. Toto percento sa, žiaľ, veľmi pravdepodobne zvýšilo.
<P>
Iskierku nádeje, že celková hospodárska situácia by sa mohla zlepšiť, začíname vidieť až teraz v roku 2010. Najintenzívnejšie úsilie musíme zamerať na Európanov, ktorí boli najviac postihnutí krízou, najmä preto, lebo rok 2010 je Európskym rokom boja proti chudobe a sociálnemu vylúčeniu.
<P>
Vzhľadom na cieľ odstrániť do roku 2015 absolútnu chudobu a detskú chudobu, ako aj cieľ výrazne znížiť relatívnu chudobu, aj ja by som chcel ako naliehavú záležitosť na úrovni Európskej únie zdôrazniť potrebu zavedenia vnútroštátnych prahov minimálneho príjmu. Tieto poskytnú ochranu proti riziku chudoby a zabezpečia sociálne začlenenie všetkých európskych občanov.
<SPEAKER ID="981" NAME="Vilija Blinkevičiūt" LANGUAGE="LT">
Keď si pripomíname Medzinárodný deň boja proti chudobe a Európsky rok boja proti chudobe, v Európskej únii, žiaľ, už žije pod hranicou chudoby vyše 85 miliónov ľudí. Aj keď hlavnou príčinou chudoby je nezamestnanosť, mnohí Európania, dokonca aj tí, ktorí sú zamestnaní, každodenne bojujú s chudobou a nemajú možnosť viesť plnohodnotný život. Je absurdné, že príjem, ktorí dostávajú pracujúci ľudia, nepostačuje na to, aby svojim rodinám zabezpečili dôstojný život. Rada by som vám pripomenula, že samotný hospodársky rast neznížil chudobu a sociálne vylúčenie a ťažké časy iba zvyšujú chudobu. Systémy minimálnych príjmov nám však umožňujú chrániť najzraniteľnejších ľudí. Zaručené minimálne príjmy sú dôležitým a účinným prostriedkom na prekonanie chudoby, ktorý podporuje sociálne začleňovanie a prístup na trh práce a ľuďom dáva možnosť žiť v slušných podmienkach. Chcela by som upozorniť na to, že ani počas krízy by sa nemalo na minimálne príjmy pozerať ako na prvok, ktorý zvyšuje náklady, ale ako na základný nástroj na boj proti kríze, pretože včasné investície do boja proti chudobe prinášajú najväčší prospech znižovaním dlhodobých sociálnych výdavkov. Európska komisia musí preto prijať konkrétne opatrenia na boj proti chudobe a navrhnúť európske právne predpisy, ktoré by zabezpečili minimálne príjmy s cieľom splniť záväzok stratégie Európa 2020 odstrániť ohrozenie chudobou a vylúčením minimálne 20 miliónov ľudí v Európskej únii.
<SPEAKER ID="980" NAME="Kinga Gál" LANGUAGE="HU">
Počas svetovej hospodárskej krízy, v Európskom roku boja proti chudobe a sociálnemu vylúčeniu a tri dni po Svetovom dni výživy je mimoriadne dôležité, aby sa na európskej úrovni venovala primeraná pozornosť aj detskej chudobe. Každých šesť sekúnd zomrie na svete od hladu jedno dieťa. V Európe je niekoľko miliónov podvyživených detí. Na úrovni EÚ je miera detí žijúcich v chudobe, často s veľmi početnými znevýhodneniami, 19 % a o 3 % prekračuje mieru pre celkovú populáciu. O potrebe osobitnej pozornosti svedčia aj údaje a náležitý dôraz tomu musí prikladať aj stratégia v oblasti práv detí na úrovni EÚ. Celosvetová hospodárska kríza, ktorú dnes prežívame, nie je pre nás len záťažou, ale aj príležitosťou. Príležitosťou na tvorivé myslenie, na posun prístupu v podnikateľskom živote a príležitosťou na zmenu modelu nášho spôsobu myslenia z hľadiska hospodárstva, spoločnosti a životného prostredia, na čo sú naše spoločenstvá čoraz vnímavejšie.
<P>
K zmierneniu detskej chudoby a podvýživy môžu prispieť sociálna solidarita a miestne iniciatívy. V dôsledku iniciatívy Dostatok stravy pre všetky deti!, ktorá sa nedávno začala v Maďarsku, môže niekoľko tisíc detí dostávať každý deň teplé jedlo. Zároveň sa takmer 2 000 detí stravuje a je pod dohľadom v 18 detských domovoch a 40 domovoch opatrovateľskej služby, čo je výsledkom iniciatívy, ktorú začal františkánsky mních Csaba Böjte v Transylvánii. V súlade s názorom medzinárodnej organizácie Eurochild by som tiež chcela zdôrazniť, že k boju s detskou chudobou by sa nemalo pristupovať len ako k ekonomickému problému, ale aj ako k otázke práv detí.
<SPEAKER ID="979" NAME="Pascale Gruny" LANGUAGE="FR">
Po prvé, pre mňa je významným pokrokom skutočnosť, že boj proti chudobe bol zohľadnený v stratégii 2020. V posledných rokoch prehĺbila problém chudoby hospodárska kríza. Európska únia musí byť schopná podporiť členské štáty, aby sa s týmto problémom vyrovnali.
<P>
Po druhé, základným európskym nástrojom na boj proti chudobe je Európsky sociálny fond (ESF). Som spravodajkyňou Európskeho sociálneho fondu a podporujem jeho využitie s cieľom dostať naspäť do práce ľudí, ktorí sú od trhu práce najviac vzdialení. ESF má túto úlohu odvtedy, čo bol vytvorený podľa Rímskej zmluvy, a ako svoj primárny cieľ musí udržiavať zamestnanosť.
<P>
Po tretie, som proti minimálnemu príjmu bez recipročného prispievania okrem prípadov ľudí, ktorí nie sú schopní vykonávať prácu. Pri znižovaní chudoby je normou zamestnanosť. Je to jediný spôsob, ako každému vrátiť dôstojnosť.
<P>
Po štvrté, za aktívny boj proti chudobe sú zodpovedné vlády členských štátov. Európa je tu na to, aby ich podporovala a dopĺňala to, čo robia, ale nie na to, aby zaujala ich miesto. Európa nemôže vyliečiť všetky choroby. V prvom rade sa so svojou zodpovednosťou musia vyrovnať členské štáty.
<SPEAKER ID="978" NAME="Zita Gurmai" AFFILIATION="S&amp;D">
písomne. - Keď hovoríme o chudobe, často zabúdame na tých, ktorí majú nedostatočne platené pracovné miesta. V tejto súvislosti má chudoba v Európe stále ženskú tvár. Znevýhodnená situácia žien je štrukturálna. Pracujú menej, pretože domáce práce sa neuznávajú za legitímnu prácu. Ak pracujú na trhu práce, v dôsledku diskriminácie a segregácie zarábajú menej. Na pripomenutie: celkovo vzaté, rozdiely v odmeňovaní mužov a žien stále prekračujú 17 % (to znamená, že ženy za rovnakú mzdu, akú dostávajú muži, pracujú o 17 % viac). A nakoniec, ženy v dôsledku okolností opísaných vyššie dostávajú, samozrejme, aj menší dôchodok. Nie je to hlboko nespravodlivé?
<P>
Tento začarovaný kruh môžeme prerušiť uznaním, že neplatená práca je skutočne práca, podporovaním žien, aby pracovali a získali svoju hospodársku nezávislosť, bojom proti štrukturálnym príčinám segregácie trhu práce a venovaním pozornosti problémom žien, keď budeme reformovať naše dôchodkové systémy. Dnes to môže byť nákladnejšie, ale z dlhodobého hľadiska môžu menšia nerovnosť a menšia chudoba pomôcť vyrovnať aj naše rozpočty. Riešenie chudoby žien by bolo prospešné pre nás všetkých - nielen pre ženy, ale aj pre mužov.
<SPEAKER ID="977" NAME="Jaromír Kohlíček" LANGUAGE="CS">
Vítam otvorenie rozpravy o úlohe minimálneho príjmu ako nástroja v boji proti chudobe. Je nepochybné, že v Európskom roku boja proti chudobe a sociálnemu vylúčeniu je tento druh opatrenia úplne na mieste. Prvá otázka, ktorú by som chcel položiť, sa týka výpovednej schopnosti oficiálnych údajov o nezamestnanosti, priemernom príjme, percente ľudí žijúcich v chudobe a stanovení hranice chudoby. Priemerný príjem je ukazovateľ, ktorý sa zakladá na nepravdepodobných, ak nie vyslovene nepravdivých údajoch. Keď spočítate milióny, ktoré sa vyplácajú rôznym manažérom, a mzdy pracovníkov s minimálnym príjmom, tento údaj sa môže považovať za veľmi nespoľahlivý. Pri porovnávaní miezd by sa mali manažéri a výkonní pracovníci brať do úvahy samostatne. Okrem toho vzťah medzi príjmami občanov - meranými napríklad ako HDP na obyvateľa - má k minimálnej mzde veľmi voľný vzťah. Príjem obyvateľov v Portugalsku a v Českej republike, posudzovaný na základe HDP, je zhruba rovnaký. Minimálny príjem sa však odlišuje takmer o 50 %. Prah chudoby a miera rizika chudoby sú pre moje slabé chápanie jednoducho nepochopiteľné. Keď čítam, že vo Švédsku je miera rizika chudoby pre populáciu 12 %, v Českej republike 9 %, ale v Luxembursku 13 %, môžem sa len diviť. Napriek týmto nedostatkom je správa určite informatívna.
<SPEAKER ID="976" NAME="Ádám Kósa" LANGUAGE="HU">
Pokiaľ ide o sporné body, ktoré sme si vypočuli v súvislosti s minimálnym príjmom, považujem za dôležité zdôrazniť, že musíme rozhodnúť nielen o dnešku a zajtrajšku, ale aj o pozajtrajšku. Nečinnosť je omnoho deštruktívnejšia, ako by si mnohí z nás mysleli alebo vedeli. Ľudia so zdravotným postihnutím to však prežívajú dennodenne. Nepotrebujú jednociferné percentuálne zvýšenia úrovní príjmu, kým sú nezamestnaní. Za každú cenu sa musí zvýšiť a podporiť aktivita. Okrem toho je potrebné podporiť gerontológiu a výskum životného štýlu. Aktuálne sa musia uľahčiť inovatívne investície, ktoré zlepšujú každodenný život a podporujú adaptáciu a prístup. Nelegalizujme a neposilňujme závislosť, ktorá rozšíri masy nezaopatrených osôb a občanov v núdzi. Aj toto je samoúčelná stigma, ktorá je neudržateľná.
<P>
Zo zmenšujúcich sa verejných zdrojov je stále ťažšie získať zdroje potrebné na sociálne zabezpečenie (dane). Ľudia, ktorých situácia sa stále zhoršuje, sú tí, ktorí majú skutočné potreby, tí, ktorí nie sú schopní pracovať a žijú s vážnym zdravotným postihnutím: stále vidíme viac príkladov všeobecne rozšíreného zneužívania, napríklad v oblasti invalidných dôchodkov, ktoré znižuje úroveň dávok. Ešte sa vrátim k starnutiu: miera odkázanosti sa stále zvyšuje, čo znamená, že v dôsledku nedostatočného počtu aktívnych občanov na zabezpečenie primeraných úrovní sociálnych dávok a minimálneho príjmu bude hodnota existujúceho sociálneho zabezpečenia tiež klesať. Počet aktívnych európskych občanov ešte v nasledujúcom desaťročí klesne o milióny. Na základe toho sa dá predvídať zhoršenie životov tých, ktorí sú skutočne v núdzi, čo sa nesmie tolerovať.
<SPEAKER ID="975" NAME="Elżbieta Katarzyna Łukacijewska" LANGUAGE="PL">
Dámy a páni, podľa štatistiky postihuje problém chudoby 16 % občanov Európskej únie. Medzi základnými príčinami zvýšenia počtu chudobných ľudí v členských štátoch EÚ je nedostatok primeraného vzdelania a neschopnosť prispôsobiť schopnosti požiadavkám trhu práce. Chudoba je spojená aj s veľkou psychologickou záťažou a so strachom, stresom a neschopnosťou prijímať náležité rozhodnutia. Tieto faktory znamenajú, že ľudia postihnutí chudobou musia veľmi často bojovať ešte s iným problémom - problémom sociálneho vylúčenia.
<P>
Deti z chudobných rodín sú pripravené o možnosti, ktoré majú deti z lepších rodín. Mladí ľudia, ktorí vyrastajú v takomto prostredí, nemajú ani príležitosti, ani správne vzory, ktoré by im v budúcnosti umožnili z tohto uzatvoreného kruhu chudoby uniknúť. Rok 2010 bol vyhlásený za Európsky rok boja proti chudobe a sociálnemu vylúčeniu. Preto máme jedinečnú príležitosť predstaviť celému medzinárodnému spoločenstvu problémy chudobných a sociálne vylúčených a navrhnúť konkrétne riešenia.
<SPEAKER ID="974" NAME="Katarína Neveďalová" AFFILIATION="S&amp;D">
písomne. - (SK) Tento rok je v Europskej Unii venovany boju proti chudobe a socialnemu vyluceniu. Polozme si vsak otazku, co skutocne robi EU, aby bojovala proti chudobe ? V sucasnej dobe zije v EU 80 milionov ludi pod hradicou chudoby, co predstavuje 17 % europskej populacie. A najviac ohrozeni v tejto skupine uz davno nie su iba starsi obcania, ale hlavne mladi ludia. Kym celkova nezamestnanost v EU dosahuje v priemere 10 % u mladych ludi je toto cislo dvojnasobne vyssie - 21 % a v niektorych krajinach, ako napriklad Spanielsko, dosahuje az 40 %. Chudobou su teda najviac ohrozeni mladi ludia. Preto je pre dalsi vyvoj EU dolezite zabezpecit nielen minimalny prijem, ale urcite hlavne pracovne prilezitosti pre mladych. Je velmi tazke pre cloveka, ktory skoncil vzdelavaci proces najst si zamestanie. Mozme sa odvolavat na celozivotne vzdelavanie, ale aj toto ma primarny ciel - pripravit cloveka na vykonavanie povolania. Apelujem preto na predstavitelov EU ! Prijmite opatrenia na zlepsenie podmienok mladych ludi a vychovajme tak zdravu spolocnost buducnosti. Pretoze mladi su buducnost Europskej Unie a celeho sveta !
<SPEAKER ID="973" NAME="Wojciech Michał Olejniczak" LANGUAGE="PL">
Chudoba a sociálne vylúčenie ohrozujú ľudskú dôstojnosť a základné ľudské práva. Hlavným cieľom programov na podporu príjmov musí byť vymaniť ľudí z chudoby a umožniť im viesť dôstojný život. Najnovšie štatistiky sú hrozivé. V súčasnosti žije na svete v chudobe 1,4 miliardy ľudí a približne 85 miliónov v Európskej únii. Európsky parlament a členské štáty musia prijať ďalšie opatrenia na vytvorenie väčšieho počtu pracovných miest, na zlepšenie kvality týchto pracovných miest a výšky miezd a zaručiť tiež slušné dôchodky, príspevky a rodinné prídavky. Dôležité je zabezpečiť univerzálny prístup ku kvalitným verejným službám. Jedným z návrhov Európskeho parlamentu je stanoviť úroveň minimálneho príjmu aspoň vo výške zodpovedajúcej 60 % príjmového mediánu v príslušnom členskom štáte. Úroveň minimálneho príjmu v Poľsku je v súčasnosti približne 42 % priemerného príjmu. Zvýšenie minimálnej mzdy by pomohlo odstrániť chudobu dospelých a starších ľudí a dať im právo na dôstojný život, ako aj poskytnúť všetkým deťom možnosť rozvíjať sa a získať vzdelanie. Pokiaľ ide o otázku vzdelávania, je osobitne dôležité prijať účinné opatrenia predovšetkým na boj proti faktorom, ktoré prispievajú k tomu, že deti predčasne opúšťajú vzdelávací systém, ako aj na zlepšenie úrovne odbornej prípravy. Myslím, že musíme vytvoriť základ na realizáciu špecifických opatrení a politických stratégií na rozšírenie prístupu mladých ľudí k vzdelávaniu, napríklad prostredníctvom grantov alebo študentských pôžičiek a dotácií.
<SPEAKER ID="972" NAME="Rovana Plumb" LANGUAGE="RO">
Cieľ, ktorý bol stanovený v stratégii EÚ 2020, znížiť počet Európanov žijúcich pod hranicou chudoby o 25 %, čo je viac ako 20 miliónov, musí prispieť k rozvoju vnútroštátnych politík, ktoré budú chrániť občanov pred rizikom chudoby.
<P>
Ženy tvoria veľkú časť populácie ohrozenej chudobou v dôsledku nezamestnanosti (s mierou nezamestnanosti, ktorá stúpla zo 7,4 % v roku 2008 na 9 % v roku 2009), nezastupiteľných opatrovateľských povinností, neistých, slabo platených pracovných miest, mzdovej diskriminácie a menších dôchodkov. V Rumunsku žije v chudobe 25 % žien (v porovnaní s priemernou európskou úrovňou 17 %) a 33 % detí. Rumunsko má v Európskej únii druhú najvyššiu mieru ľudí žijúcich v chudobe, ktorá dosahuje 23 % populácie. Výška minimálnej mzdy je sotva 140 EUR, kým priemerná hrubá mzda nepresahuje 460 EUR.
<P>
Vyzývam členské štáty, aby prijali konkrétne opatrenia, ktoré sa budú zameriavať na vytváranie slušných udržateľných pracovných miest a podporia primeraný príjem a systémy sociálnej ochrany na prevenciu a znižovanie chudoby, najmä extrémnej chudoby, a aby tiež navrhli strednodobé a dlhodobé stratégie, ktoré budú zohľadňovať rodový aspekt a budú integrované do všetkých príslušných politických oblastí.
<SPEAKER ID="971" NAME="Joanna Senyszyn" LANGUAGE="PL">
V Európskej únii je rok 2010 Európskym rokom boja proti chudobe a sociálnemu vylúčeniu. Každý šiesty Európan alebo 17 % populácie žije pod hranicou chudoby. V Poľsku je to približne 6,5 milióna ľudí. Chudoba môže postihnúť každého. Stačí, ak prídete o prácu alebo vážne ochoriete. Zástup chudobných čoraz viac rozširujú ľudia, ktorí majú pracovné miesta. Chudoba najčastejšie postihuje deti a staršie osoby, mladých administratívnych pracovníkov, absolventov, rodiny s veľkým počtom detí a ľudí, ktorí splácajú pôžičky.
<P>
Povinnosťou Parlamentu je účinne vzdorovať príčinám chudoby a bojovať proti nim. Naším cieľom je znížiť do roku 2020 počet chudobných o 20 miliónov. Zaručenie vhodnej materiálnej podpory pre chudobných, umožnenie jednoduchšieho prístupu na trh práce, poskytovanie príležitostí na vzdelávanie a zabezpečenie kvalitných verejných služieb pre všetkých musí byť vo vnútroštátnych stratégiách na prvom mieste.
<P>
Rovnako dôležité sú sociálne a etické otázky. Chudoba je aj duševný stav spojený so stratou dôstojnosti a ponížením. Zmena tohto postoja je v skutočnosti jedným z najťažších aspektov boja proti chudobe. Potrebujeme tu účinnú psychologickú starostlivosť a rýchle poskytovanie pomoci. Vnútroštátne stratégie musia byť v súlade s iniciatívami podporovanými Európskym sociálnym fondom a projektmi programu PROGRESS EÚ. Nech je rok 2010 príležitosťou pre sociálny dialóg na dosiahnutie ratifikácie Európskej sociálnej charty všetkými členskými štátmi Európskej únie.
<SPEAKER ID="970" NAME="Kathleen Van Brempt" LANGUAGE="NL">
Len niekoľko dní po Medzinárodnom dni boja proti chudobe a dobré dva mesiace pred koncom Európskeho roka boja proti chudobe a sociálnemu vylúčeniu má Európsky parlament príležitosť jasne a zreteľne vyjadriť svoj názor. Na tomto mieste musíme urobiť jedno rozhodnutie: má byť rok 2010 rokom pekných slov a prázdnych sľubov o znižovaní chudoby, alebo prijmeme konkrétne opatrenia, ktoré pomôžu miliónom Európanov? Parlament sa môže rozhodnúť pre druhú možnosť a požiadať Komisiu, aby predložila návrh na rámcovú smernicu, ktorá stanoví zásadu primeraného minimálneho príjmu v Európe. Veď v súčasnosti existujú v rámci EÚ nadmerné rozdiely, pričom niektoré krajiny vôbec nemajú minimálny príjem. Dokonca aj v krajinách, ktorým sa darí lepšie, ako napríklad v Belgicku, celkové príjmy stále často klesajú pod hranicu chudoby. Myslím si, že každý si zaslúži rovnaké príležitosti. Zakaždým, keď sa ľudia dostanú pod hranicu chudoby, o tieto príležitosti prichádzajú, a prejavuje sa to na rôznych úrovniach (zdravie, bývanie a príležitosti zamestnania). Navyše, ak sa naozaj chceme pustiť do práce na dosiahnutí cieľov stratégie EÚ 2020, jednoducho si nemôžeme dovoliť opustiť ľudí.
