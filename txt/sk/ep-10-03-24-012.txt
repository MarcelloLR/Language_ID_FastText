<CHAPTER ID="012">
Príprava zasadania Európskej rady (25. - 26. marca 2010) (rozprava) 
<SPEAKER ID="024" NAME="Predseda">
Ďalším bodom programu je rozprava o vyhlásení Rady a Komisie o prípravách zasadnutia Európskej rady (25. - 26. marca 2010).
<SPEAKER ID="025" NAME="Diego López Garrido" LANGUAGE="ES">
Vážený pán predseda, prvé mesiace roku 2010 boli v dôsledku najvážnejšej hospodárskej krízy za posledných 80 rokov v Európskej únii mimoriadne dynamické. Zároveň začíname uplatňovať novú zmluvu, Lisabonskú zmluvu, uvádzame do činnosti nové inštitúcie a vykonávame rozsiahlu reorganizáciu regulácie hospodárskych systémov.
<P>
To všetko sa niekedy deje neusporiadaným spôsobom, čo je spôsobené reakciou na vážne problémy, ktorým momentálne čelíme, napríklad v súvislosti so situáciou v gréckom finančnom systéme. Európa však túto situáciu rieši vytváraním nových nástrojov hospodárskej politiky vo všetkých oblastiach.
<P>
Preto niekedy pre stromy nevidieť les, ale vytvárame úplne nový spôsob riešenia problémov v mimoriadne komplexnom hospodárstve 21. storočia, a to formou európskeho prístupu.
<P>
Takto sme reagovali na veľmi vážnu krízu, čo prinieslo okamžitú odozvu vo forme vloženia verejných prostriedkov do európskych hospodárstiev, a to viedlo k veľkým deficitom.
<P>
Prijali sme záväzok uskutočniť komplexnú reformu dohľadu nad finančným systémom, ktorú musíme schváliť v Parlamente.
<P>
Je potrebné uskutočniť koordináciu hospodárskych politík. Komisia naznačila, že v tejto súvislosti predloží návrh na koordináciu hospodárskych politík, predovšetkým v rámci eurozóny. Okrem toho vidíme, že Európska únia podniká aj veľmi rezolútne a jasné kroky na podporu finančnej stability v eurozóne. Tento politický záväzok bol prijatý 11. februára s cieľom konsolidovať a udržať finančnú stabilitu eurozóny.
<P>
Je tu aj ďalšia iniciatíva, ktorá nepochybne tvorí súčasť tohto balíka: záväzok prijať novú stratégiu pre rast a vytváranie vysoko kvalitných pracovných miest. To je hlavná téma práce Európskej rady počas tohto víkendu, stratégia, ktorú sformulovala a rozšírila Európska komisia v dokumente z 3. marca a ktorú preskúmajú hlavy štátov alebo predsedovia vlád počas jarného zasadnutia Rady, najmä z hľadiska takzvaných strategických cieľov. Európska komisia vo svojom dokumente stanovila strategické ciele, ako sú otázky zamestnanosti, investícií do výskumu a vývoja, zmeny klímy a energetiky, predčasného odchodu zo škôl, vzdelávania ako takého a chudoby. Okrem toho Európska rada otvorí aj otázku riadenia, ktorú považujeme za jeden z nedostatkov takzvanej lisabonskej stratégie. Rada chce, aby sa toto riadenie točilo okolo jej vlastného politického vedenia a krokov Komisie v súvislosti s dohľadom nad plnením záväzkov prijatých členskými štátmi. Tieto kroky sa budú, samozrejme, realizovať v úzkej spolupráci s Parlamentom, ktorý bude všetko monitorovať a, samozrejme, v spolupráci s inštitúciami Únie ako celku.
<P>
Témou zasadnutí Európskej rady tento víkend bude okrem tejto hlavnej problematiky aj rovnako dôležitá oblasť boja proti zmene klímy, v ktorom EÚ naďalej zohráva vedúcu úlohu. Európska únia si udržiava svetové prvenstvo v boji proti zmene klímy a musí v tom naďalej pokračovať. V tejto oblasti si musí naďalej udržiavať vedúcu pozíciu. Okrem toho sme prijali ambiciózny záväzok takzvaného "rýchleho štartu". Preto dúfame, že Európska rada stanoví a potvrdí aj záväzok pomôcť v ďalších rokoch rozvojovým krajinám v boji proti zmene klímy. Ide o záväzok rozvinutých krajín k všeobecnej spolupráci s menej rozvinutými krajinami, aby sme sa všetci čo najlepšie pripravili na veľmi dôležitú konferenciu v Cancúne. Na tejto konferencii si Európska únia musí - opakujem - udržať súčasné vedúce postavenie, bez ktorého by sa kodanské dohody, ktoré považujeme za nepostačujúce, určite nepodarilo dosiahnuť.
<P>
Členské štáty dali týmto cieľom jednomyseľný súhlas a vyjadrili sa, že na cancúnskej konferencii v Mexiku chcú jednoznačne prijať právne záväzné povinnosti.
<P>
Hlavy štátov alebo predsedovia vlád sa budú touto problematikou intenzívne zaoberať. Je možné - v závislosti od toho, ako sa bude situácia vyvíjať, keďže európske inštitúcie ako celok hľadajú riešenia krízy spôsobenej takzvanou gréckou kauzou -, že sa budú zaoberať problematikou finančnej situácie v Grécku a refinancovaním verejného dlhu krajiny. Táto otázka sa bude nepochybne riešiť tiež, pretože tvorí súčasť politického záväzku prijatého Európskou úniou 11. februára na úrovni hláv štátov a predsedov vlád. Ide o politický záväzok podporovať finančnú stabilitu eurozóny v tom zmysle, že ak bude potrebné prijať konkrétne opatrenia na udržanie finančnej stability, tak sa tieto opatrenia prijmú.
<P>
To je v každom prípade zásada, na ktorú budeme tento víkend počas zasadnutia Európskej rady intenzívne myslieť.
<SPEAKER ID="026" NAME="José Manuel Barroso">
predseda Komisie. - Vážený pán predseda, dnešné stretnutie je veľmi dobre a správne načasované - deň pred dôležitým jarným zasadnutím Európskej rady. Máme pred sebou náročné úlohy. Pri plnení týchto úloh bude mať veľký význam nová a silná podpora Európskeho parlamentu. Pri tejto príležitosti by som chcel poďakovať a zablahoželať Parlamentu k uzneseniu o stratégii Európa 2020, ktoré bolo prijaté pred dvomi týždňami v Štrasburgu so širokou podporou strán.
<P>
Chcem využiť príležitosť a poďakovať aj španielskemu predsedníctvu Rady za podporu stratégie Európa 2020. Túto podporu jasne vyjadrili rôzne útvary Rady ministrov.
<P>
Ale späť k Európskej rade: som presvedčený, že každá Európska rada musí urobiť dve veci. Musí ukázať, že reaguje na súčasné potreby, a musí rozvíjať dlhodobý strategický rámec a plniť dlhodobé strategické ciele Európy.
<P>
Kríza prináša čoraz väčšie znepokojenie komunít, pracovníkov a firiem v Európe. Ako vieme, verejné financie na vnútroštátnej úrovni sú mimoriadne napäté. Európska únia musí, samozrejme, tieto problémy riešiť a musí riešiť aj otázku finančnej stability. K tomu sa ešte vrátim neskôr.
<P>
Európa nesmie urobiť chybu a zanedbať súčasnú naliehavú požiadavku priniesť dlhodobú zmenu. Preto sa Európska rada bude zaoberať dvomi najvážnejšími dlhodobými problémami: našou hospodárskou budúcnosťou a zmenou klímy.
<P>
V Parlamente sme už mali spoločnú rozpravu o stratégii Európa 2020. Váš prínos a vaša angažovanosť budú mať v súvislosti s ambíciami v oblasti inteligentného, udržateľného a inkluzívneho rastu veľký význam. Rovnako veľký význam bude mať aj prínos Európskej rady.
<P>
Úroveň ambícií si musíme stanoviť podľa rozsahu úloh, ktoré máme pred sebou. Musíme ukázať víziu a koherentnosť v konaní. A musíme byť schopní komunikovať, aby sme ľuďom ukázali, že ak treba, vieme situáciu zmeniť. Preto som presvedčený, že je veľmi dôležité, aby Európska rada prijala tento týždeň jasné ciele.
<P>
Ciele predložené Komisiou boli vybrané veľmi starostlivo. Riešia potrebu zvýšiť úroveň zamestnanosti, zvýšiť investície do výskumu a inovácií, potrebu splniť ciele v oblasti zmeny klímy a energetiky do roku 2020, zlepšiť úroveň vzdelávania a bojovať proti chudobe.
<P>
Týchto päť hlavných cieľov predstavuje úlohy, ktoré sa týkajú ľudí a svedčia o tom, že Európska únia uskutočňuje reformy v oblastiach, o význame ktorých nikto nepochybuje. Je to aj o politickej vôli bojovať so zložitými problémami.
<P>
Samozrejme, ciele musia byť dosiahnuteľné. V porovnaní so súčasným stavom by si mali vyžadovať zvýšené úsilie a presvedčenie zo strany členských štátov o potrebe zmeny. Budem sa snažiť Európskej rade tlmočiť naliehavosť súčasnej hospodárskej situácie Európy a potrebu reforiem s cieľom vybudovať v Európe udržateľnejšie, inkluzívnejšie hospodárstvo a spoločnosť.
<P>
Skutočne dôležité bude teraz prijať opatrenia zo strany členských štátov v snahe zvýšiť mieru rastu a odstrániť nedostatky, o ktorých všetci vieme. Potrebujeme opatrenia na vnútroštátnej úrovni s cieľom vyriešiť vnútroštátne problémy definované na základe vnútroštátnych pomerov a zároveň plne rešpektovať subsidiaritu, ktorá však musí byť zakotvená v spoločnom európskom rámci.
<P>
Ak nás finančná kríza niečo naučila, tak je to práve skutočnosť, že všetci vo svete sme od seba navzájom závislí. Preto nemôžeme akceptovať zásady vzájomnej závislosti na globálnej úrovni, pričom pri diskusiách na európskej úrovni ich budeme odmietať.
<P>
To isté platí aj o spoločnom rámci, ktorý by mal byť podporovaný a stimulovaný konkrétnymi opatreniami Európskej únie, ktoré v dokumente označujeme ako "vlajkové iniciatívy".
<P>
Tieto vlajkové návrhy ukážu, do akej miery je Európska únia schopná riešiť problémy v rozhodujúcich oblastiach, ako sú digitálny program, inovácie, účinnosť využívania zdrojov a priemyselná politika - a, samozrejme, v niektorých prípadoch pomôžu splniť ciele aj na vnútroštátnej úrovni.
<P>
To, čo tu navrhujeme, je nový začiatok. Vďaka Lisabonskej zmluve môžeme realizovať nový prístup k hospodárskej koordinácii a posilniť hospodárske riadenie Európy. Tento prístup nám umožňuje zamerať sa na vnútroštátnu úroveň, ale zároveň prináša silný hospodársky rozmer a využíva všetky nástroje na európskej úrovni v úsilí opätovne naštartovať hospodárstvo. Prijatie tohto prístupu bude pre Európsku radu ozajstnou skúškou.
<P>
Výsledky neformálneho zasadnutia Európskej rady sú pre mňa povzbudením. Dúfam, že na zasadnutí sa zúčastnia aj európski vedúci predstavitelia a že budú súhlasiť s tým, aby sme na tieto problémy reagovali v kolektívnom duchu.
<P>
Pokiaľ ide o zmenu klímy, viem, že tento Parlament je rovnako ako ja presvedčený o tom, že zmena klímy je problematika, ktorá sa nedá odkladať na neurčito. Musí byť naďalej hlavným bodom nášho programu.
<P>
Európska únia stála a naďalej stojí na čele boja proti zmene klímy - ako jediní sme prijali záväzok znížiť emisie, ktorý je vo veľkej miere podporovaný mechanizmami na jeho plnenie, a pokiaľ ide o otázku klímy, sme najvýznamnejším darcom vo vzťahu k rozvojovým krajinám. Takže sa prestaňme zaoberať Kodaňou a znova sa chopme iniciatívy.
<P>
Treba zaujať jasný, jednotný a ambiciózny postoj. Preto Komisia predložila oznámenie, v ktorom sa navrhujú kroky potrebné na obnovenie medzinárodných rokovaní. Komisárka Hedegaardová zároveň odštartovala sériu rokovaní s našimi kľúčovými partnermi.
<P>
Preto by sme mali vynaložiť značné úsilie, aby sme na konferencii v Cancúne dosiahli pokrok, a mali by sme stavať na veľmi dobrých základoch kodanskej zmluvy. V programe by sme mali zachovať aj Kjótsky protokol, ale musíme si ujasniť, že tento protokol bude možné hodnotiť len v súvislosti s globálnou dohodou, nie skôr. Mali by sme zintenzívniť aktívnu pomoc a budovať dôveru, najmä vo vzťahu k rozvojovým krajinám - preto je dodržiavanie záväzkov súvisiacich s okamžitým financovaním také dôležité.
<P>
Zároveň budeme, samozrejme, pokračovať v realizácii balíka 20 - 20 - 20 a uvidíme, do akej miery je tento balík kompatibilný s hospodárskou modernizáciou a reformou stanovenou v stratégii EÚ 2020.
<P>
Tieto dve oblasti jasne ukážu, ako sa Európania pozerajú na kroky politického vedenia Európskej únie. Som si istý, že ak nám nebude chýbať odvaha, ukážeme Európe, že máme rozhodujúci vplyv na vytváranie lepšej budúcnosti našich občanov.
<P>
V rovnakom duchu ako Európskej rade predložím niektoré zásadné problémy aj na samite krajín G20, ktorý sa uskutoční v júni v Kanade. V podstate by sme nikdy nemali zabúdať, že hoci sú niektoré z týchto problémov európske, mali by sa riešiť na celosvetovej úrovni.
<P>
Finančná stabilita a hospodárska a finančná situácia v Grécku nie sú v oficiálnom programe tejto Európskej rady. Ak však mám byť úprimný, neviem si predstaviť, že by hlavy štátov a predsedovia vlád, najmä eurozóny, o tejto téme nehovorili. Dovoľte mi preto zaujať stanovisko k tejto problematike.
<P>
Grécko sa v súčasnosti nachádza v procese znižovania nadmerného deficitu verejných financií. Výrazné zníženie deficitu je nevyhnutné a Grécko v tejto súvislosti prijíma opatrenia. Presnejšie povedané, Grécko prijíma opatrenia na zníženie tohtoročného deficitu o 4 % HDP. Takéto fiškálne úsilie je v súlade s krokmi odporúčanými Komisiou a Radou, ktoré boli schválené Radou 16. marca. Prirodzene, fiškálne úsilie Grécka musí pokračovať, je to jediný spôsob, ako zabezpečiť trvalé zníženie nákladov na financovanie dlhu.
<P>
V reakcii na hospodársku a finančnú situáciu v Grécku hlavy štátov a predsedovia vlád na neformálnom stretnutí 11. februára uviedli, že, citujem, "ak bude potrebné, členské štáty eurozóny uskutočnia rezolútne a koordinované kroky na zabezpečenie finančnej stability eurozóny ako celku".
<P>
Komisia si myslí, že teraz treba v rámci eurozóny vytvoriť nástroj na koordinovaný postup, ktorý by sa mohol v prípade potreby využiť na pomoc Grécku. Mali by sme si ujasniť, že vytvorenie takéhoto mechanizmu neznamená, že tento mechanizmus budeme automaticky využívať. Vytvorenie tohto mechanizmu je aj otázkou zodpovednosti a solidarity.
<P>
Solidarita je obojstranná záležitosť. Grécko vyvíja v tejto chvíli hospodárske úsilie a podporou tohto úsilia pomôžeme nielen Grécku, ale upevníme stabilitu eurozóny ako celku. Rámec pre koordinovaný postup by sme mali chápať ako záchrannú sieť, ktorá sa využije iba v prípade, že sa vyčerpajú všetky ostatné možnosti na zabránenie vzniku krízy, predovšetkým v prípade, ak sa vyčerpajú politické možnosti na domácej úrovni.
<P>
Okrem technických aspektov musí každé prípadné riešenie podporovať a posilňovať jednotu a súdržnosť eurozóny a jej riadenia. Svetové hospodárstvo potrebuje stabilitu. Eurozóna je miestom stability a je dôležité, aby svoju schopnosť zabezpečiť stabilitu naďalej zlepšovala. V niektorých otázkach bude možno potrebné zamerať sa na medzivládne nástroje, ale tie musia byť súčasťou spoločného európskeho rámca.
<P>
Som pevne presvedčený, že reakcia na konkrétne problémy bude tiež skúškou oddanosti európskych vedúcich predstaviteľov Európskej - a menovej - únii. V stávke je dôležitá zásada finančnej stability, ktorá má pre euro rozhodujúci význam. Euro je doposiaľ jedným z najdôležitejších produktov európskeho projektu a európskeho procesu budovania.
<P>
Dúfam, že táto otázka sa vyrieši v duchu zodpovednosti a solidarity. To je európska cesta riešenia problémov.
<P>
(potlesk)
<SPEAKER ID="027" NAME="Joseph Daul" LANGUAGE="FR">
Vážený pán predseda, pán López Garrido, predseda Komisie, dámy a páni, Skupina Európskej ľudovej strany (kresťanských demokratov) očakáva, že Európska rada jednoznačne potvrdí európsku solidaritu a zároveň zabezpečí, aby každý zodpovedal za plnenie svojich povinností.
<P>
Skupina PPE tiež očakáva, že hlavy štátov a predsedovia vlád vypracujú plán na ukončenie krízy v Európe. Do akej miery sú ochotní spolupracovať a kde sú hranice, za ktoré už nebudú chcieť ísť? Veria, že obnova rastu a zamestnanosti závisí od skutočného spoločného postupu a s tým súvisiacimi potrebnými zdrojmi, alebo budú v oblasti inovácií, vzdelávania, odbornej prípravy, podpory malých a stredných podnikov a v boji proti nezamestnanosti a chudobe radšej konať na vlastnú päsť so všetkými dobre známymi dôsledkami?
<P>
Chcel by som pripomenúť, že všetky členské štáty schválili v roku 2000 priority lisabonskej stratégie. Avšak v dôsledku toho, že nezabezpečili dostatočné zdroje, keďže tieto ciele nebrali vážne, sme teraz roky pozadu a všetky naše predpovede sa naplnili, ale mimo Európy.
<P>
Naša skupina preto očakáva, že Európska rada prejde od slov k činom a dôrazne sa zameria na spoločné hospodárske ciele na základe návrhov Komisie vychádzajúcich zo stratégie 2020, ktorej zmenené a doplnené znenie Parlament navrhne v júni.
<P>
Vrátim sa k solidarite, o ktorej sa veľa hovorilo pred pár týždňami, a ktorá je nepochybne základom európskej integrácie, počnúc vytvorením jednotného trhu, cez euro, až po spoločnú obranu. Od začiatku finančnej krízy sme preukazovali solidaritu a nesmieme ju odmietnuť ani vo vzťahu k našim gréckym priateľom alebo ktorejkoľvek inej krajine EÚ, ktorá čelí rovnakým problémom.
<P>
Je nevyhnutné, aby sme tento týždeň našli riešenie krízy a toto riešenie musí byť založené na Spoločenstve - opakujem, na Spoločenstve - a musí sa realizovať v súlade s európskymi pravidlami a v rámci európskych mechanizmov finančnej pomoci. Navyše, ak chceme, môžeme do tohto rámca zahrnúť aj Medzinárodný menový fond, ale musí to byť vždy v súlade s európskymi pravidlami. Zabezpečenie stability Európy a európskeho menového systému je v záujme nás všetkých.
<P>
Dámy a páni, na rubovej strane Európy je solidarita a na lícnej strane zodpovednosť. Táto zodpovednosť spočíva v tom, že každý členský štát zaručí primerané a spoľahlivé verejné financie. Spočíva aj v tom, aby občania štátov, ktoré čelia prechodným finančným problémom, priniesli obete a prispeli ku kolektívnemu úsiliu vrátiť verejné financie do správnych koľají a prijali reformy, ktoré sú na tento účel nevyhnutné, nech by boli akokoľvek tvrdé.
<P>
Inak povedané, áno, Európa musí prejaviť solidaritu s Gréckom. Musí zabezpečiť, aby Grécko prekonalo toto ťažké obdobie. Aj Grécko však musí uskutočniť vnútorné reformy potrebné z krátkodobého a strednodobého hľadiska s cieľom zaručiť solidaritu, a tieto reformy boli včera predložené do Parlamentu. Teraz je na Grécku, aby ich zaviedlo.
<P>
Vážený pán predseda, dámy a páni, kríza nás núti uskutočňovať zmeny. Prvá zmena sa týka Komisie, ktorú vyzývam, aby svoju úlohu ochrancu zmlúv vykonávala dôsledne a predovšetkým autoritatívne. Musia sa uplatňovať kritériá Paktu stability a rastu, a to musí zabezpečiť Komisia. Parlament ju pri plnení tejto zložitej úlohy podporí.
<P>
Druhá zmena sa týka riadenia verejných financií. V období rastu prevláda všeobecné presvedčenie, že každý má právo uskutočňovať vlastnú rozpočtovú, fiškálnu a sociálnu politiku bez toho, aby sa staral o ostatných. V čase krízy však tí, ktorí minuli viac, žiadajú solidaritu od tých, ktorí boli, takpovediac, rozumnejší.
<P>
Môže to takto pokračovať? Myslím si, že nie. Nastal čas, aby členské štáty začali lepšie koordinovať svoju rozpočtovú, fiškálnu a sociálnu politiku, a nebojme sa to povedať: chceme viac európskeho riadenia. Táto koordinácia zjednoduší zavedenie zásad založených na solidarite a umožní tieto zásady uplatňovať spravodlivejším a prirodzenejším spôsobom.
<P>
Vážený pán úradujúci predseda rady, vyzývam vás, aby ste v súlade s tým prevzali iniciatívu. Ako viete, mám určité skúsenosti: stroj sa dáva do pohybu vždy v čase krízy. Pokiaľ ide o našich občanov a situáciu v praxi, nachádzame sa uprostred skutočnej krízy a potrebujeme politickú odvahu.
<P>
(potlesk)
<SPEAKER ID="028" NAME="Martin Schulz">
v mene skupiny S&D. - (DE) Vážený pán predseda, európsky samit sa krízou v Grécku musí a bude zaoberať, to je samozrejmé. Denník International Herald Tribune dnes píše v úvodnom článku zaujímavú vec: "Grécko sľúbilo, že si urobí domácu úlohu a stabilizuje rozpočet". Členské štáty eurozóny podmienili solidaritu voči Grécku dodržaním svojich požiadaviek.
<P>
Grécko ich splnilo, píše International Herald Tribune. Sú to práve členské štáty eurozóny, ktoré neplnia svoje záväzky - a najmä Nemecká spolková republika, ktorá odmieta splniť svoj prísľub. To je prvá vec.
<P>
(potlesk)
<P>
Predseda Komisie veľmi správne spomenul záchrannú sieť. Tu nejde o prevod peňazí daňových poplatníkov Nemecka, Francúzska, Talianska alebo ktorejkoľvek inej krajiny do gréckej pokladne. To nie je cieľom. Ide o to, aby sme Grécku umožnili požičať si peniaze na medzinárodných trhoch pri rovnakých úrokových sadzbách ako majú ostatné krajiny. Úrokové sadzby sa bežne pohybujú v rozpätí 2,5 až 3 %. V dôsledku špekulácií spôsobených tým, že sme odmietli preukázať solidaritu s Gréckom, táto krajina platí úroky vo výške 6 %. Poviem to priamo, snahy Grécka o stabilizáciu rozpočtu napĺňajú vrecká špekulantov na medzinárodných finančných trhoch.
<P>
(potlesk)
<P>
To znamená, že ľudí v Grécku okrádajú. To je absurdné, pretože ak vytvárame precedens - ak odmietnutie preukázať solidaritu umožní špekulácie vo vzťahu ku krajine eurozóny, ktorá je v deficite do takej miery, že prípadná vnútorná solidarita nepostačuje a musí zakročiť Medzinárodný menový fond, potom bude Grécko iba úvodom ďalšieho pokračovania. Špekulanti sa následne zamerajú na Taliansko, Spojené kráľovstvo a Španielsko. Ak nechceme byť svedkami obrovského požiaru, musíme teraz preukázať solidaritu s Gréckom.
<P>
Solidarita s Gréckom - a tento odkaz musíme poslať najmä nemeckej kancelárke - je preto z hospodárskeho hľadiska veľmi dôležitá. Nie je to záležitosť samoúčelného poskytovania pomoci.
<P>
(potlesk)
<P>
V dôsledku toho nemôžeme z tohto záväzku vynechať pána Barrosa a povedať, aby tento problém riešil Medzinárodný menový fond. Práve Komisia musí navrhnúť, ako dosiahnuť účelnú stabilizáciu eurozóny. Komisia predložila dobré návrhy a som presvedčený, že by ich mala podporiť aj Rada. Tieto návrhy neobsahujú výzvy Medzinárodnému menovému fondu. Prečo? Nachádzame sa v situácii, keď musíme problém vyriešiť sami v rámci eurozóny.
<P>
Okrem toho som prekvapený, že kancelárka Merkelová zapája do hry Medzinárodný menový fond. Nemecká Bundesbank - ktorá je pre nemeckých konzervatívcov niečo ako Vatikán pre katolíkov - vo svojej mesačnej správe za marec píše: "Finančné príspevky z Medzinárodného menového fondu na riešenie štrukturálnych problémov, ako sú priame financovanie rozpočtového deficitu alebo financovanie rekapitalizácie bánk, sú však v rozpore s jeho menovým mandátom". To je citát nemeckej Bundesbanky. Nemecká kancelárka na rozdiel od svojej ministra financií tvrdí, že problém by mal riešiť Medzinárodný menový fond. Toto nie je správna cesta.
<P>
Teraz musíme vyslať signál medzinárodným trhom: môžete špekulovať, koľko chcete, ale eurozónu nerozdelíte. Kým nevyšleme tento signál, špekulácie neprestanú. Aby bolo jasné, o akých špekuláciách hovoríme, musíme znovu upriamiť pozornosť na swapy na úverové zlyhanie alebo CDS. Nie je to nič iné, len hra: poistím sa pre prípad požiaru susedovho domu. Ak susedovi zhorí dom, dostanem peniaze z poistky. Ak by som sa poistil, potom by som mal evidentný záujem, aby susedovi zhorel dom.
<P>
V Európskej únii nemôžeme uplatňovať zásadu svätého Floriána - "Svätý Florián, ušetri môj dom, zapáľ iné". Preto solidarita s Gréckom predstavuje krok k stabilizácii eura v eurozóne. Napokon, musíte sa rozhodnúť, či chcete európsku solidaritu alebo podľahnete politike spoza zeleného stola. Ja osobne to nechcem, ale vyzývam vás, aby ste si všetci pozorne vypočuli nasledujúci citát Wolfganga Münchaua vo Financial Times Deutschland, ktorý nie je denníkom socialistov a on sám nepatrí k sociálnym demokratom: "V situácii, keď sa európske potreby stretávajú s nemeckým populizmom, sa rozhodnime pre európske potreby."
<P>
(potlesk)
<SPEAKER ID="029" NAME="Guy Verhofstadt" LANGUAGE="FR">
Vážený pán predseda, myslím si, že my všetci - Skupina Európskej ľudovej strany (kresťanských demokratov), Zelení, Socialisti, Liberáli a ďalšie poslanecké kluby okrem euroskeptických skupín, ktorých možno súčasná situácia v Európe teší - sa zhodneme na tom, že od Európskej rady vyžadujeme väčšiu transparentnosť.
<P>
Mimo európskych inštitúcií už niekoľko týždňov prebieha spor v súvislosti s otázkou, ako pomôcť Grécku a eurozóne. Toto sme ešte nezažili: namiesto toho, aby sme prijali rozhodnutie, sa už týždne hádame o opatreniach, ktoré treba prijať, a hovoríme o všetkom a zároveň o ničom.
<P>
Budem pokračovať, pán predseda. Mám dojem, že niektorí členovia Rady urobili v súvislosti s európskym projektom za štyri dni viac škody ako všetci euroskeptici za štyri roky. Taký mám dnes pocit.
<P>
(potlesk)
<P>
Jediný spôsob, ako to zmeniť a zastaviť, je urobiť rázne rozhodnutie na základe návrhu Komisie. Som rád, že pán Barroso nás dnes informoval o svojom pláne navrhnúť Rade riešenie, ktoré - a zopakujem to, čo povedal pán Daul - musí byť európske a musí byť založené na Spoločenstve. Zároveň nebude žiadať to, čo žiadalo pred niekoľkými mesiacmi, a to peniaze z vreciek daňových poplatníkov na pomoc Grécku. To nie je o tom. Je to v podstate o potrebe vytvoriť európsky nástroj umožňujúci znížiť úrokové sadzby gréckych štátnych dlhopisov. Najlepší spôsob, ako to dosiahnuť, je umožniť vydávanie dlhopisov nielen v jednej krajine - Grécku -, ale na európskej úrovni, keďže Európa má likviditu a dôveryhodnosť.
<P>
V súvislosti s chápaním pojmu úroková sadzba majú veľký význam dva prvky: likvidita a dôveryhodnosť. Európa má potrebnú dôveryhodnosť a likviditu a na základe toho bude možné znížiť Grécku úrokové sadzby bez toho, aby sme žiadali čo len jediné euro od daňových poplatníkov. To považujem, pán predseda, za absolútne nevyhnutné, pretože dnes rozpätie - to znamená rozdiel medzi nemeckou sadzbou, ktorá je dnes 3,05 % a gréckou sadzbou na úrovni súčasných 6,5 % - predstavuje 350 bázických bodov. Jediný spôsob riešenia tohto problému je skutočne urobiť nevyhnutný krok a vytvoriť európsky nástroj.
<P>
Druhý dôvod pre vysvetlenie tejto požiadavky spočíva v tom, že úsilie, ktoré Gréci vynaložia, ktoré musia a majú povinnosť vynaložiť, musí splniť svoj účel. Preto ak nedospejeme k európskemu riešeniu, ak sa úrokové sadzby neznížia, všetko úsilie Grékov skončí napokon na kapitálových trhoch. Ak sa počas tohto zasadnutia Rady nepodarí urobiť rázne rozhodnutie, tak sa to naozaj stane. Gréci vynaložia úsilie, budú šetriť a kto bude mať z toho prospech? Špekulanti, kapitálové trhy atď., pretože budú mať oveľa vyššie úrokové sadzby.
<P>
(potlesk)
<P>
Práve preto musí Európa zasiahnuť. Musí zasiahnuť s cieľom zabezpečiť, aby konsolidačné opatrenia Grécka mali zmysel. Tieto opatrenia sú nevyhnutné, ale musia mať zmysel. Preto podporujeme návrh pripravovaný Komisiou. Tento návrh musí podporiť celý Parlament a musíme dúfať, že členovia Rady budú s týmto návrhom súhlasiť, a že ho schvália. Presne v to musíme dúfať.
<SPEAKER ID="030" NAME="Rebecca Harms" LANGUAGE="DE">
Vážený pán predseda, chcela by som všetkým znovu v krátkosti pripomenúť, ako rýchlo - v niektorých prípadoch prakticky zo dňa na deň - sme rozhodli o poskytnutí pomoci európskym bankám, ktoré mali problémy.
<P>
O podmienkach poskytnutia pomoci však diskutujeme až teraz. Ešte stále nemáme jasno v podmienkach splácania úverov a plnenia záväzkov, ani v tom, akým spôsobom budeme banky kontrolovať. Vzhľadom na túto skutočnosť musím zdôrazniť aj to, že grécka kríza - kríza, ktorá zasiahla euro - je v skutočnosti európskou krízou, a že tieto diskusie prebiehajú niekoľko týždňov a mesiacov bez toho, aby sa Európania zjednotili v úsilí prijať potrebné opatrenia, čo je podľa mňa jednoducho hanba. Ako nemecká poslankyňa - dúfam, pán Langen, že počúvate - sa hanbím za našu národnú vládu.
<P>
Dnes sme sa dozvedeli, že v Bruseli sa uskutoční mimoriadny samit, na ktorom sa bude o Grécku rozhodovať podľa predstáv kancelárky Merkelovej - podľa toho, čo chce ona a čo jej umožní vrátiť sa z Bruselu do Berlína ako víťazke - bez toho, aby sa o prijateľných riešeniach rokovalo s ostatnými. Podľa mňa je to hanebné. To znamená, že bulvárna politika a politika od zeleného stola zvíťazili a myslím si, že by sme sa mali dobre zamyslieť - aj vy, pán Langen, vo vašej nemeckej delegácii - nad tým, či existencia alebo neexistencia solidarity v Európskej únii bude závisieť od výsledkov súčasných prieskumov verejnej mienky realizovaných nemeckou stranou, ktorej členkou je aj nemecká kancelárka, s cieľom dosiahnuť volebný úspech v nemeckom spolkovom štáte.
<P>
Myslím si, že to príliš zaváňa populizmom a považujem za neprijateľné, že sa ešte nestanovilo, aby sa hlavy štátov a predsedovia vlád počas pravidelných štvrtkových a piatkových zasadaní Rady dohodli o tom, ako si eurozóna poradí s krízou v Grécku.
<P>
(potlesk)
<P>
Diskusie v Nemecku pozorne sledujem a minulý týždeň som navštívila aj Grécko. Chcela by som občanom našej krajiny, občanom Grécka a EÚ ešte raz zdôrazniť, že nastal čas na solidaritu, ale že odteraz bude môcť Grécko získať úver iba za výhodných podmienok, v opačnom prípade by to bola jednosmerná cesta. Počas pobytu v Grécku som sa utvrdila, že Gréci majú teraz príležitosť vytvoriť lepší štát. Grécky štát musí krízu využiť na nastolenie skutočných reforiem. Ak teraz preukážeme solidaritu bez toho, aby sme pána Papandreoua vyzvali na uskutočnenie ďalekosiahlejších reforiem ako boli doteraz zverejnené, nikomu tým nepomôžeme. Ako som povedala, grécki občania si zaslúžia oveľa viac.
<P>
Keďže si myslím, že v Nemecku vládne populizmus, ktorý považujem za nebezpečný, chcela by som sa na túto problematiku pozrieť z inej perspektívy: podľa našej analýzy sa dá ďalšia existencia eura - jednotnej meny - z dlhodobého hľadiska zabezpečiť iba vtedy, ak sa Európania spoja a zosúladia svoju hospodársku politiku. V prípade pochybností však bude boj o takzvané tvrdé záujmy vždy viesť k problémom, akým čelíme aj v súčasnosti. Potom sa budeme musieť zaoberať ich riešením a ešte raz chcem, pán Langen, povedať, že to bude tvrdý boj. Občanom musíme vysvetliť nutnosť integrácie.
<P>
Trvá nám to rovnako dlho ako v prípade diskusií o ústave. Sme veľmi radi, že Lisabonská zmluva konečne vstúpila do platnosti, no pri riešení prvého problému po jej schválení sme dovolili, aby bulvárna tlač a politika spoza zeleného stola zvíťazili nad logikou. Bolo by rozumné, keby kancelárka Merkelová trochu pribrzdila - a to platí aj pre vás, vážení nemeckí kolegovia z poslaneckého klubu Európskej ľudovej strany (kresťanských demokratov). Teraz musíme diskutovať o potrebe zjednotenia hospodárskej politiky. Musíme sa riadiť transparentnosťou, úsudkom a argumentmi, ktoré môžeme predložiť občanom, nie bulvárnymi plátkami, ako je BILD-Zeitung. V opačnom prípade, ako dnes píše pán Münchau, sa kancelárka Merkelová onedlho vráti z Bruselu s prehrou. Potom BILD-Zeitung napíše: euro musíme zrušiť - musíme sa vrátiť späť k nemeckej marke. Čo urobíme potom?
<P>
Ešte nie je neskoro. Nemecko sa stále rozhoduje. Dúfam, že pán Sarkozy neustúpi a bude sa správať rozumnejšie ako kancelárka Merkelová.
<SPEAKER ID="031" NAME="Michał Tomasz Kamiński" LANGUAGE="PL">
Vážený pán predseda, o Grécku dnes v tomto Parlamente nehovoríme náhodou, hoci, žiaľ, nie je na programe dnešného rokovania. Chcel by som v tomto Parlamente vyjadriť súhlas s gréckou vládou. Práve vláda dnes čelí pouličným protestom. Tieto protesty možno vyvolali voliči vládnych socialistov, ale práve vláda prijíma tvrdé rozhodnutia v mene racionálneho hospodárstva a európskej solidarity a neuchyľuje sa k populizmu. S poľutovaním musím konštatovať, že nie všetci európski vedúci predstavitelia sú schopní brániť sa takémuto populizmu.
<P>
Zdá sa mi, že Grécko nepotrebuje našu solidaritu, pretože Európa je vybudovaná na zásade solidarity, ale nesmieme, samozrejme, dovoliť, aby sa akýkoľvek politik ktorejkoľvek krajiny staval k hospodárskej politike ako k nákupu s neobmedzenou kreditnou kartou, pretože by to skončilo rovnako ako v Grécku. V budúcnosti by sme mali pevne stanoviť podmienky pre členské štáty v snahe zabezpečiť, aby uplatňovali racionálnu hospodársku politiku, pretože politika, ktorá nestojí na racionálnych základoch, skončí rovnako ako v Grécku.
<P>
Dnes musím, žiaľ, konštatovať aj to, že čelíme problému, ktorý je v Európe veľmi častý, a to uprednostňovaniu ideológie a politiky pred hospodárstvom. Žiaľ, je to tak a príkladom toho je aj zavedenie eura. Dnes môžeme povedať, že Grécko zrejme prijalo euro príliš skoro, ale keďže politika dostala prednosť pred hospodárstvom, výsledkom je súčasná kríza. Dúfam, že Európska komisia pod vedením pána Barrosa bude strážcom európskej solidarity a zmyslu pre európske hospodárstvo, pretože tento zmysel a solidaritu potrebujeme.
<P>
Chcel by som tiež zdôrazniť, že v reakcii na súčasnú krízu by sme nemali hľadať prostriedky, ktoré situáciu ešte zhoršia. Nemyslím si, že väčšia byrokracia, integrácia a regulácia v Európe pomôžu dosiahnuť to, čo je a čo by malo byť naším najdôležitejším cieľom - zlepšenie konkurencieschopnosti. Nemali by sme sa spoliehať na to, že úradníci budú schopní rozhodovať o tom, ako urobiť náš kontinent lepším. To musí urobiť trhové hospodárstvo. Mali by sme brať ohľad aj na rozdiely v hospodárskej a sociálnej politike, ktoré rozdeľujú európske krajiny a ktoré vyplývajú z odlišnej histórie, kultúry a ďalších faktorov. Môžeme a mali by sme vyzvať na európsku solidaritu vo vzťahu ku Grécku a dúfam, že v tomto Parlamente zaznejú vyjadrenia, ktoré podporia grécku vládu.
<SPEAKER ID="032" NAME="Lothar Bisky" LANGUAGE="DE">
Vážený pán predseda, s predsedom Parlamentu a s predsedom Komisie súhlasím len zriedka. Ak však obidvaja vyzývajú na solidaritu s Gréckom a varujú pred renacionalizáciou, potom s nimi môžem len súhlasiť, pretože majú pravdu. Okrem toho pán Barroso nedávno v Štrasburgu nahlas uvažoval o tom, či by sme zlo, ktoré spôsobujú špekulácie na finančných trhoch, nemali okamžite zakázať. Nárast sociálnych rozdielov v Európskej únii a v rámci členských štátov už nie je možné ďalej prehliadať, napriek tomu naliehavé otázky súvisiace s touto problematikou neboli zaradené do programu prvého samitu hláv štátov od nadobudnutia platnosti Lisabonskej zmluvy.
<P>
Prirodzene, diskusia o hospodárskej stratégii EÚ 2020 už v programe nechýba. Ako viete, naša skupina touto stratégiou, ako ju navrhla Komisia, vôbec nie je nadšená, pretože vychádza z neúspešnej ideológie hospodárskej súťaže, ktorá viedla ku kríze. Pre Európu chceme takú stratégiu, ktorá dá prednosť sociálnym a ekologickým potrebám pred záujmami hospodárskej súťaže. Stratégia EÚ 2020 má od toho na míle ďaleko. Je však skutočne zarážajúce, ak sa tu objavia členovia nemeckej spolkovej vlády a protestujú proti niektorým záväzným cieľom stratégie EÚ 2020, ako sú zamestnanecké kvóty, výskum a vzdelávanie a boj proti chudobe - a to v európskom roku boja proti chudobe. Dúfam, že tento postoj nezvíťazí u väčšiny predsedov vlád.
<SPEAKER ID="033" NAME="Niki Tzavela" LANGUAGE="EL">
Vážený pán predseda, naša krajina, Grécko, má veľa spoločného s Kaliforniou. Máme úžasné podnebie, pôda je našou devízou, naše lesy zničil požiar rovnako ako lesy v Kalifornii, konali sa tam olympijské hry rovnako ako u nás a čelíme rovnakým problémom ako Kalifornia.
<P>
Zaujímalo by ma, či by centrálna správa USA nechala Kaliforniu v prípade úverových problémov napospas špekulantom...
<P>
(Rečníčku prerušil výtržník.)
<P>
Áno, také je hospodárstvo. Uvedomujem si to. Preto som povedala to, čo som povedala.
<P>
(EL)...alebo by centrálna správa USA tento problém vyriešila. Máme v Európskej únii centrálnu správu, alebo nie? Sme si istí, že Grécko, ktoré zodpovedá za 2 % európskeho hospodárstva, spôsobilo euru také veľké problémy? Narušilo Grécko súdržnosť eura a ohrozuje jednotu Únie?
<P>
Preto je jasné, že nás čaká crash test odolnosti európskej meny a čo je dôležitejšie, vedúci predstavitelia Európskej únie majú záujem brániť európsku menu. Ak sa pozrieme späť, vidíme, čo sa nám podarilo dosiahnuť (pred tridsiatimi rokmi som ako mladá pracovala na ministerstve práce a tu v Bruseli som získavala odbornú prax v oblasti jednotného európskeho trhu). Vybudovali sme jednotný európsky trh. Vytvorili sme euro. Nemyslím si, že sme okrem toho dosiahli ešte niečo spoločné. To je dôvod, prečo sa pridávam k euroskeptikom.
<P>
Verím, že v budúcnosti dokážeme, že sa nám naozaj podarilo vytvoriť harmóniu a niečo, čo bude pre nás spoločné.
<SPEAKER ID="036" NAME="Zoltán Balczó" AFFILIATION="NI">
(HU) Všetci rečníci predo mnou hovorili o riešeniach gréckej krízy. A zatiaľ, pán Barroso, táto problematika nie je ani súčasťou programu samitu. Nevnímate to ako rozpor, ako pokrytectvo? Pretože táto téma nie je súčasťou oficiálneho programu. Grécko, samozrejme, nie je jedinou krajinou, ktorá sa v rokoch 2008 - 2009 ocitla v zložitej situácii. Aj Maďarsko stálo na pokraji krachu, čiastočne aj v dôsledku vážnych chýb vlády. Schválenie pôžičky z MMF prinieslo mimoriadne vážne dôsledky pre občanov. Musíme odpovedať na otázku, aké ponaučenie si zoberieme z finančnej krízy. Je naozaj pravda, že všetko so všetkým súvisí? Nie. O skutočnom ponaučení hovoril premiér George Papandreou, ktorý povedal, že za posledných dvadsať rokov padol berlínsky múr a padol Wall Street. Padol "Wall" street, teda tiež múr. Áno, tento svetový finančný systém, ktorý sa odpojil od hospodárstva, je hlavný dôvod, prečo sa krajiny ocitli v tejto situácii.
<SPEAKER ID="037" NAME="José Manuel García-Margallo y Marfil" AFFILIATION="PPE">
(PL) Vážený pán predseda, pán úradujúci predseda Rady, vy viete najlepšie, ako sa naša strana snažila prispieť k úspechu španielskeho predsedníctva. Máme záujem v tom pokračovať, ale musíte urobiť isté úpravy a musíte sa okamžite stotožniť s úlohou vedenia Únie.
<P>
Viesť Úniu znamená hľadať riešenie pre Grécko. To potvrdili všetci a nebudem to opakovať. Viesť Úniu znamená čo najskôr schváliť smernicu o správcoch alternatívnych investičných fondov a neodkladať tento problém, ako to španielske predsedníctvo robilo doteraz. Viesť Úniu znamená čo najskôr schváliť balík finančného dohľadu a nepodporovať za každú cenu dohodu Rady, ktorá je oveľa konzervatívnejšia ako návrh Komisie a najmä ako správa pána Larosièra, z ktorej dohoda vychádza.
<P>
Parlament predloží španielskemu predsedníctvu dohodu o dohľade, ktorú je možné zhrnúť do dvoch slov: viac dohľadu a viac Európy. Som si istý, že španielska vláda, ktorá tieto myšlienky vždy hlásala, podporí Parlament a nie iné názory pochádzajúce z opačnej strany Lamanšského prielivu.
<P>
Viesť Úniu znamená posilniť rozpočtovú disciplínu a posilnenie rozpočtovej disciplíny ide ruka v ruke s novými myšlienkami posilnenia preventívneho aspektu. Španielsky premiér vie, že revízia štrnástich plánov stability, o ktorých sa práve hovorilo, bola čisto byrokratickou záležitosťou, pretože sme nemali lepší nápad.
<P>
Preventívne opatrenia by mali brať do úvahy konkurencieschopnosť hospodárstiev - pretože bez vytvárania bohatstva nie je možné stabilizovať štátne rozpočty - a mali by brať do úvahy aj situáciu v zahraničných štátnych rozpočtoch. Aby dohoda bola skutočne záväzná, museli by sa zaviesť prísnejšie sankcie.
<P>
Viesť Úniu znamená priniesť novú myšlienku v oblasti riadenia, o ktorom sa písalo v tlači. Španielsky premiér hovoril o tom, že chcel rozsiahlejšie riadenie, ale články 121 a 136 Lisabonskej zmluvy, na ktoré sa teraz španielske predsedníctvo odvoláva, sú už v platnosti.
<P>
O čo ešte ide? Povedzte, o čo vám ešte ide a my vám pomôžeme. Ak vám však máme pomáhať, musíme vedieť, čo od nás očakávate a čo chcete, pretože v tomto Parlamente nemáme čas na nejasné, bezduché a prázdne myšlienky.
<SPEAKER ID="039" NAME="Stephen Hughes" AFFILIATION="S&amp;D">
Vážená pani predsedajúca, domnievam sa, že návrhy záverov Rady, ktoré tento týždeň prenikli na verejnosť, by mohli byť predzvesťou veľmi reálneho nebezpečenstva pre Európsku úniu.
<P>
Závery hovoria o včasnom ukončení výnimočných podporných opatrení. Čo to v praxi znamená? Minulý týždeň sme sa zo záverov Rady Ecofin dozvedeli, že od konca roku 2010 by chcela zrušiť podporné opatrenia na trhu práce. V decembri Rada hovorila o potrebe návratu ku kritériám Paktu stability zo strany všetkých členských štátov do konca roku 2013.
<P>
Domnievam sa, že časový harmonogram je beznádejne optimistický. Ak budeme postupovať podľa tohto predpísaného nepružného návratu ku kritériám Paktu stability ku koncu roka 2013, bude to recept na obrovské škrty vo verejných výdavkoch a verejných dávkach, stúpne nezamestnanosť, znížia sa daňové príjmy a my vstúpime do obdobia pomalého rastu, ktorý by mohol viesť ku skutočnému obmedzeniu hospodárskeho potenciálu Európskej únie počas mnohých ďalších rokov. Je to recept na katastrofu.
<P>
Namiesto toho potrebujeme rozumnú rovnováhu medzi zodpovednou fiškálnou politikou na jednej strane a pokračujúcou podporou trhu práce na strane druhej. Potrebujeme udržateľnú sociálnu stratégiu a udržateľnú stratégiu ústupu.
<P>
Dánsky inštitút práce dnes zverejnil nové hodnoty. Ak sa bude postupovať podľa krízových stratégií ústupu odsúhlasených 20 členskými štátmi a Komisiou, podľa vyjadrenia tohto inštitútu skončí do konca roka 2013 ďalších 4,5 milióna európskych občanov zbytočne v radoch nezamestnaných. Tomu sa dá predísť. Musíme tomu predísť. Preto jedna z našich výziev spočíva vo vytvorení dvojročného moratória na ukončenie podporných opatrení.
<P>
Tento týždeň náhodou navrhujeme aj nový európsky mechanizmus finančnej stability. Dúfal som, že tu pán predseda Barroso stále bude, pretože som chcel povedať, že by nám vôbec nevadilo, ak by ukradol naše myšlienky a predstavil ich zajtra ako odporúčanie Rade.
<SPEAKER ID="040" NAME="Lena Ek" AFFILIATION="ALDE">
Vážená pani predsedajúca, Rada sa zajtra stretne, aby diskutovala o budúcnosti Európy, na ktorú čakajú obrovské úlohy. V súčasnosti riešime finančnú krízu, ktorá vedie ku kríze pracovných miest, v kombinácii s klimatickou krízou.
<P>
Hospodársky rast postavený na sociálnych a environmentálnych základoch je rozhodujúci pre naštartovanie Európy, ale obávam sa, že návrhy Rady a Komisie na riadenie - aj keď sú vítané - budú príliš neurčité a nepomôžu dosiahnuť stanovené ciele. Ak sa bude stratégia Európa 2020 realizovať v jej súčasnej podobe, stane sa ďalšou lisabonskou stratégiou, teda neúspechom.
<P>
Namiesto toho by sa Európa mala odvážiť zaútočiť na tieto problémy priamo pomocou odvážnych návrhov riadenia.
<P>
Po prvé, otvorená metóda koordinácie nefunguje a musíme od nej upustiť. Namiesto toho by sa mali vytvoriť záväzné ciele, na ktoré by mala Komisia nadviazať, v súlade s príslušnými článkami Lisabonskej zmluvy.
<P>
Po druhé, ak sa má financovanie podmieňovať tým, v akej miere členské štáty dodržiavajú svoje povinnosti podľa stratégie do roku 2020, nemôžeme naďalej míňať peniaze daňových poplatníkov na vlády, ktoré klamú a podvádzajú so štatistickými údajmi. Hovoríme "áno" solidarite, ale solidarite založenej na transparentnosti.
<P>
Po tretie, Komisia by mala zverejňovať svoje výročné správy s politickými odporúčaniami v Parlamente ešte pred tým, než sa o nich diskutuje v Rade.
<P>
Otvorený proces by zabezpečil transparentnosť a umožnil by zapojenie občanov. Ako európski politici by sme sa vždy mali usilovať o to, aby boli občania jadrom našej politiky. Zmeňme teda tento sľub na skutočnosť a zlepšime mačičku Komisie na tigra - na tigra so zubami.
<SPEAKER ID="041" NAME="Roberts Zīle" AFFILIATION="ECR">
(LV) Ďakujem, pani predsedajúca. Otázku solidarity musíme riešiť nielen vo vzťahu ku Grécku, ale aj v rámci formovania dlhodobých politík Európskej únie a hovorím to v súvislosti s dohodou o cieľoch stratégie do roku 2020, ktorú od Rady očakávame. Pokiaľ ide o plán Komisie, mám obavy z toho, že v tejto stratégii nie je popri dôraze na sociálnu súdržnosť kladený žiaden dôraz na hospodársku súdržnosť. Ak o tom budeme uvažovať v súvislosti s dôrazom na finančnú predpoveď na obdobie rokov 2014 - 2020, v skutočnosti budú potom tieto plány hospodárskej súdržnosti z finančného hľadiska výrazne slabšie. Inými slovami to znamená, že do roku 2020 stratí vyrovnávanie hospodárskych nerovností svoju dynamiku. V skutočnosti by sa tak mohol stať opak, že v roku 2020 budú hospodárske nerovnosti v Európskej únii väčšie než v roku 2010. Chceme také niečo zažiť a toto je skutočné chápanie solidarity v Európskej únii? Chcel by som vyzvať Radu, aby venovala veľmi veľkú pozornosť dosiahnutiu tejto politickej dohody, ale zároveň zdôrazňujem cieľ hospodárskej súdržnosti. Ďakujem.
<SPEAKER ID="042" NAME="Takis Hatzigeorgiou" AFFILIATION="GUE/NGL">
(EL) Vážená pani predsedajúca, domnievam sa, že problém Grécka riešime dostatočne a spravodlivo. Chcel by som sa dotknúť problému, ktorý sa týka aj iných krajín. Pán Schulz povedal, že úrokové sadzby sa v súčasnosti v Európe pohybujú na úrovni 2 až 3 %. Chcel by som vám povedať, že na Cypre úroková sadzba momentálne dosahuje hodnotu 6 %. Akákoľvek hodnota nad touto úrovňou a banky budú na kolenách a nič nezmení tento obraz. Domnievame sa, že Rada by mala pracovať týmto smerom aj v budúcnosti, aby sa nestalo, že sa do rovnakého trápenia ako Grécko dostanú aj iné krajiny.
<P>
Chcel by som predniesť dva návrhy.
<P>
Bankám sme dali miliardy v snahe podporiť ich činnosť. Nebolo by pre štát lepšie poskytnúť tieto peniaze ako úrokovú sadzbu na hypotéky pre primárne bydliská za predpokladu, že spotrebitelia zaplatia banke svoje splátky?
<P>
Môj druhý návrh je takýto: nemali sme pouvažovať o uvalení dane na veľké cezhraničné transakcie medzi štátmi?
<P>
O jednominútových prejavoch chcem povedať jedno, pani predsedajúca. Ľutujem, ale musím povedať, že jedna minúta nestačí na predstavenie názoru. Je trápne musieť sa uchýliť k sloganom v záverečnej analýze.
<SPEAKER ID="043" NAME="Predsedajúca">
Chápem, že počas jednej minúty sa nedá povedať veľmi veľa. Teraz však odovzdám slovo pánovi Borgheziovi na ďalšiu minútu.
<SPEAKER ID="044" NAME="Mario Borghezio" AFFILIATION="EFD">
(IT) Vážená pani predsedajúca, dámy a páni, všetkým je jasné, že každým ďalším dňom sa riadenie eurozóny sťažuje.
<P>
Riziko bankrotu štátu sa neodstránilo, no aj napriek týždenným stretnutiam a samitom vedúcich predstaviteľov a ministrov financií sa zatiaľ nezaviedlo jasné riešenie. Dúfam, že v rukách nemáme nesplniteľnú misiu. Pomoc členskému štátu možno neprejde cez ústavné odvolanie v Nemecku. Na to všetko by sme mali pamätať a myslím si, že počas tejto rozpravy to nezaznelo.
<P>
Chcel by som však využiť túto príležitosť a spomenúť, že prostredníctvom finančných opatrení by mala Európska únia položiť pevný a praktický dôraz na účinnú obnovu sektora malých a stredných podnikov, na ktorý sa zabúda.
<P>
Aká časť obrovských súm poskytnutých bankám skutočne skončí v sektore malých podnikov napríklad v Taliansku, v našej krajine? Koľko zo štrukturálnych fondov? Podľa orgánov zastupujúcich MSP sa v niektorých regiónoch na MSP použije len približne 1 až 2 %. Toto sú skutočné problémy zasahujúce reálne hospodárstvo, ktoré by Európa mala riešiť veľmi vážne a naliehavo.
<SPEAKER ID="045" NAME="Werner Langen" AFFILIATION="PPE">
(DE) Vážená pani predsedajúca, chcel by som začať pochválením Grécka. Riešenie gréckej krízy musí zahŕňať tvrdé reformné opatrenia v Grécku. To je tá správna cesta. Všetko ostatné, čo tu bolo navrhované, je proti európskym zmluvám a očakávam, že predseda Komisie aj Parlament dodržia tieto zmluvy a nebudú predkladať návrhy, ktoré by boli v rozpore s nimi.
<P>
Pánovi Schulzovi by som chcel povedať, že zvyšovanie hlasu nie je náhradou za poznanie faktov. Problémy Grécka nespôsobili špekulanti. Sú to vnútorné pravidlá, skutočnosť, že členské štáty nie sú pripravené dodržiavať Pakt stability a rastu. Vinníkmi boli Nemecko a Francúzsko, nie Grécko, ktoré dali všetkým ostatným členským štátom zlý príklad v rokoch 2003 a 2004. Nie ostatní.
<P>
Nemá to znieť ako kritika Grécka, ale ak nezmeníme pravidlá a ak členské štáty nebudú pripravené dodržiavať svoje vlastné pravidlá, eurozóna bude mať problémy. Teraz sa tu presadzuje, že viniť treba špekulantov. Menej než tretina gréckeho národného dlhu je zabezpečená swapmi na úverové zlyhanie (CDS). Menej než jedna tisícina globálnych derivátov CDS súvisí s Gréckom. To je len výhovorka.
<P>
Kým sa nám nepodarí zaviesť pravidlá a dodržiavať ich - a tu sú vinníkmi ministri financií -, opakovane sa budeme ocitať v ťažkostiach. To je kľúčom, a nie karhanie konkrétneho predsedu vlády, ktorý dodržiava európske zmluvy a svoju vlastnú ústavu.
<P>
(potlesk)
<SPEAKER ID="046" NAME="Hannes Swoboda" AFFILIATION="S&amp;D">
(DE) Vážená pani predsedajúca, dámy a páni, je celkom jasné - a už to spomínal pán Langen -, že Grécko musí urobiť svoju domácu úlohu. Z môjho pohľadu sa však jasne uvádzalo aj to, že musí existovať solidarita. Solidarita, ktorá pomôže Grécku dosiahnuť to, čo urobiť musí. Nech sú už percentá akékoľvek, špekulácia nemôže zodpovedať za krízu v Grécku, nesie však vinu za obrovské bremeno, ktoré teraz musí Grécko znášať nad rámec toho, čo je nevyhnutné. A to je rozhodujúce.
<P>
Okrem toho, pán Langen, Financial Times - noviny, ktoré sa politicky viac blížia k vášmu postoju ako k môjmu -, to vyjadrili celkom priamo. Aký je rozdiel medzi kancelárom Kohlom a kancelárkou Merkelovou? Kancelár Kohl by povedal: "Vyriešme tento problém spoločne s Gréckom." Kancelárka Merkelová cúvne a povie: "Nuž, čo hovorí zmluva? Čo hovorí Súdny dvor a nemecká ústava?" A v tom spočíva ten rozdiel, či politicky podporujete integráciu Európy alebo či sa stále pozeráte späť domov alebo máte ministra zahraničných vecí, ktorý hovorí: "My peniaze na stôl ešte nedáme." Pritom ešte nikto nepožiadal, aby boli peniaze poskytnuté.
<P>
Ak sa stále vyberáte po cestičke populizmu a nemyslíte na spoločnú budúcnosť Európy, skončíte s touto kakofóniou. Alebo ako hovorí Frankfurter Allgemeine Zeitung, ďalšie noviny, ktoré sú vám bližšie: ďalší deň, ďalší návrh. A to platí nielen pre Nemecko, ale aj pre celú Európsku úniu. Odpoveď, alebo skôr nedostatočná odpoveď, ktorú sme doposiaľ dali, nie je prípustná. Potrebujeme prístup cukru a biča. V Grécku sú potrebné opatrenia, to nespochybňuje nikto, a budú tvrdé, veľmi tvrdé. Potrebujeme však aj spoluprácu na európskej úrovni, najmä na to, aby sme predchádzali vzniku takýchto problémov. A k tomu môže dôjsť len vtedy, či už v súvislosti s Európskym menovým fondom, ako to navrhuje pán Schäuble, alebo inými prostriedkami, ak budeme mať aj európsku solidaritu. Preto od samitu očakávam, že preukáže európsku solidaritu, aby sa dala vytvoriť lepšia budúcnosť.
<SPEAKER ID="047" NAME="Fiona Hall" AFFILIATION="ALDE">
Vážená pani predsedajúca, predpokladá sa, že jarný samit bude samitom o energetických otázkach.
<P>
Ak by kodanská konferencia skončila globálnou dohodou, hovorili by sme už o technických podrobnostiach dosiahnutia 30 % zníženia emisií, a to stále musíme.
<P>
Po prvé preto, že úroveň ambícií odsúhlasená na jarnom samite v roku 2007 znamená v dnešných hospodárskych podmienkach oveľa vyššie zníženie než 20 %. Len minulý týždeň povedal pán Nobuo Tanaka, výkonný riaditeľ veľmi obozretnej Medzinárodnej energetickej agentúry (IEA), poslancom EP, že IEA vo svojich svetových energetických vyhliadkach na rok 2009 predpokladá 23 % zníženie emisií EÚ a že hodnota 30 % by bola dobrým cieľom.
<P>
Po druhé, ak vážne myslíme dosiahnutie cieľa 95 % do roku 2050, plán vyžaduje pokles o minimálne 30 % do roku 2020.
<P>
A v neposlednom rade len transformácia EÚ na hospodárstvo s udržateľnou nízkou úrovňou uhlíka a s účinným využívaním zdrojov zaistí európsku hospodársku obnovu a vytváranie pracovných miest.
<P>
Ekologické pracovné miesta sú jadrom stratégie EÚ 2020. Preto by mala Rada podporiť komisárku Hedegaardovú a priznať, že teraz sú správne podmienky na smerovanie k 30 % cieľu, a Rada by mala uznať, že energetická účinnosť a konkrétne záväzný cieľ v oblasti energetickej účinnosti sú najlacnejším a najjednoduchším spôsobom, ako dosiahnuť toto ďalšie zníženie.
<P>
Vedúci predstavitelia EÚ musia na tomto jarnom samite 2010 predstaviť jasné posolstvo tak, ako to urobili na jar roku 2007.
<SPEAKER ID="048" NAME="Konrad Szymański" AFFILIATION="ECR">
(PL) Navrhujem, aby sme sa namiesto rozhovorov o realizácii stratégie Európa 2020 sústredili na oblasti, v ktorých skutočne máme vplyv. Celkom iste sme schopní pomôcť ochrániť spoločný trh pred protekcionizmom. Celkom iste sme schopní zjednodušiť európske právo pre obchodníkov, aby tak neobmedzovalo konkurencieschopnosť európskeho hospodárstva. Lepšie právne predpisy sú, samozrejme, osobitnou zodpovednosťou práve tejto snemovne, tohto Parlamentu.
<P>
Členské štáty pristúpia k reformám, ak budú pod tlakom svetového hospodárstva. Preto je také dôležité poskytnúť členským štátom maximálnu slobodu v oblasti konkurencieschopnosti systémov zdaňovania, sociálnych systémov a ekonomických zákonov. Zavádzaním harmonizácie do týchto oblastí len budeme udržiavať slabosti európskeho sociálneho modelu. Správnou odpoveďou na krízu je sloboda a nie ďalšie stratégie.
<SPEAKER ID="049" NAME="Corien Wortmann-Kool" AFFILIATION="PPE">
(NL) Vážená pani predsedajúca, zatiaľ sa neprijalo žiadne krízové riešenie pre Grécko, pretože v tejto chvíli to nie je problém, keďže aj grécky premiér tu v Parlamente povedal, že krajina by chcela dať do poriadku svoje vlastné záležitosti. V skutočnosti je to správny postup podľa základných pravidiel Paktu stability a rastu a sám osebe je istým typom solidarity.
<P>
No aj napriek tomu máme problém. Euro padá, čo sa však dá skôr pripísať verejnej rozprave medzi hlavnými mestami, z ktorej máme dojem, že riešenie sa nedá dosiahnuť. To musíme teraz ukončiť a dúfame, že tak urobíme zajtra. Podľa mňa potrebujeme núdzové opatrenie pre tento prípad naliehavej potreby, ktoré by spojilo Európsku komisiu, členské štáty a Medzinárodný menový fond (MMF). Mali by existovať krízové úvery a nič viac.
<P>
Vážená pani predsedajúca, dúfam, že zajtra sa pozrieme na krízu nad rámec tejto rozpravy. Dúfam, že sa pozrieme aj na strednodobé a dlhodobé riešenia. Musíme posilniť preventívne účinky Paktu stability a rastu. Okrem toho, ako spomínali už ostatní, stratégia EÚ 2020 môže byť úspešná len vtedy, ak skutočne dosiahneme spoľahlivé európske hospodárske riadenie. To znamená nielen to, že členské štáty budú vystupovať spoločne na samite, ale aj to, že Európska komisia využije všetky právomoci, ktoré jej boli zverené v Lisabonskej zmluve, všetky právomoci, aby skutočne konala a presadzovala veci. Napokon, ako to povedala aj pani Eková, otvorený boj nie je cestou k úspechu.
<P>
Veľmi dúfam, že krízové opatrenie bude odsúhlasené do začiatku zajtrajšieho samitu, aby sme sa mohli sústrediť na to, ako dostať Holandsko z krízy dôraznou stratégiou do roku 2020, ako aj na dosiahnutie riešenia týkajúceho sa ďalšieho napredovania po Kodani.
<SPEAKER ID="050" NAME="Nikolaos Chountis" AFFILIATION="GUE/NGL">
(EL) Vážená pani predsedajúca, podľa posledných vyhlásení predstaviteľov a článkov v tlači by sa zdalo, že najpravdepodobnejším "záchranným" scenárom pre grécke hospodárstvo bude spoločné úsilie členských štátov Európskej únie a Medzinárodného menového fondu. Zdá sa, že aj pani Merkelová presadzuje kroky týmto smerom.
<P>
Dovoľte mi povedať, že je to najhorší a najviac protisociálny scenár pre Grécko aj pre eurozónu. Pre Európsku úniu každá takáto možnosť porušuje zákonnosť Spoločenstva a to hovorím tým, ktorý ju bránia, vzhľadom na to, že žiadna zmluva, žiadne právne texty neobsahujú žiaden odkaz na takýto zásah Medzinárodného menového fondu ani iných medzinárodných organizácií v rámci tohto postupu. Zároveň sa vytvára politický a právny precedens tým, že sa Pakt stability zjednodušuje a že sa umožní vstup Spojených štátov amerických do eurozóny zadnými dvierkami.
<P>
Pokiaľ ide o Grécko, každá takáto voľba by vážne zosilnila protipracovné a protisociálne opatrenia prijaté vládou, opatrenia, ktoré nazývate odvážnymi a ktoré zvýšili chudobu, zvýšili nezamestnanosť, prerušili vyhliadky na rast a nádej, že Grécko prekoná krízu.
<P>
Takáto vyhliadka čaká aj na ostatné krajiny, ktoré by pod tlakom uplatnili takéto opatrenia.
<SPEAKER ID="051" NAME="Pervenche Berès" AFFILIATION="S&amp;D">
(FR) Vážená pani predsedajúca, pán López Garrido, pán komisár, je normálne, že na vyriešenie problému solidarity krajín eurozóny s Gréckom sú potrebné dve zasadnutia Európskej rady?
<P>
Vypočula som si výklad zmluvy pána Langena. Áno, existuje zmluva, znenie a charakter. Ak si navyše prečítate články 143 a 122, žiaden z autorov zmluvy neuvažoval o tom, že po prechode na euro sa môžeme stretnúť s problémami toho druhu, aký dnes máme. Práve preto musíme byť tvoriví, práve preto musíme ukázať solidaritu. Myšlienka odkázať Grécko na Medzinárodný menový fond nám - tým z nás, ktorí sa usilujú o to, aby vystupovali ako zodpovední a jednotní Európania na medzinárodnej scéne - pripadá ako úplný nezmysel.
<P>
Musíme urobiť jednu vec a musíme dúfať, že to urobí aj Európska rada, a to vyslať odkaz o solidarite s Gréckom a odkaz o zodpovednosti vo vzťahu k otázke hospodárskeho riadenia. Táto otázka je teraz na stole, je vážna a je nevyriešená. Musíme k nej pristúpiť rozvážne, musíme obmedziť tlak a nesmieme začínať s predpokladom, že musíme v podstate posilniť nástroj - zatiaľ neúčinný -, teda Pakt stability a rastu, pretože je skôr represívny ako poskytujúci spoluprácu.
<P>
Musíme sledovať ciele v oblasti verejného schodku, v oblasti dlhu, ale zároveň musíme nájsť spôsoby spolupráce, dobrú pridanú hodnotu medzi členmi eurozóny. Takáto úloha stojí pred Európskou radou a ja dúfam, že ju zvládne so zmyslom pre zodpovednosť.
<SPEAKER ID="052" NAME="Mirosław Piotrowski" AFFILIATION="ECR">
(PL) Vážená pani predsedajúca, tesne pred zasadnutím Európskej rady, na ktorom sa bude definovať nová hospodárska stratégia Únie, by sme sa mali poučiť z fiaska Lisabonskej zmluvy a spoločne a spravodlivo sa pozrieť na všetky členské štáty. Ak chceme byť konkurencieschopní na svetových trhoch, musíme byť inovační, avšak prerozdeľovanie hlavnej časti našich rozpočtových prostriedkov výlučne na tento účel by bolo de facto diskrimináciou mnohých krajín v strednej a východnej Európe vrátane Poľska.
<P>
Panuje veľké očakávanie, že vďaka fondom EÚ - ako to bolo skôr v prípade Španielska, Portugalska a ostatných krajín Európskej únie - sa bude rozširovať infraštruktúra leteckej, cestnej a železničnej dopravy, ako aj internetu. Osobitná pozornosť by sa mala venovať pomoci regiónom tvoriacim východnú hranicu Európskej únie, ako napríklad regiónu okolo mesta Lublin v Poľsku, pre ktorý by sa mala v rámci stratégie do roku 2020 vytvoriť samostatná rozpočtová položka.
<P>
Zasadnutie Európskej rady nesmie vyslať signál o tom, že chudobné regióny Únie budú financovať nápady, ktoré prinesú maximálne výhody iba starým členským štátom.
<SPEAKER ID="053" NAME="Georgios Toussas" AFFILIATION="GUE/NGL">
(EL) Vážená pani predsedajúca, stratégia EÚ 2020, o ktorej sa má hovoriť na samite a ktorá je odvodená z lisabonskej stratégie, dokazuje, že protiľudové a násilné opatrenia, ktoré podporuje vláda skupiny PASOK v našej krajine so zásadným súhlasom všetkých politických síl kapitálu a strán európskej jednosmerky, nie sú typické len pre Grécko.
<P>
Rozhodli o nich vopred politická elita a vlády členských štátov Európskej únie. Tvoria súčasť celkového strategického plánu kapitálu a sú jednotne podporované v celej Európskej únii formou zosilňovania ideologického terorizmu a klamania hnutia pracujúcich a radových občanov. Lži a demagogické vyhlásenia predstaviteľov buržoáznych vlád a mocností európskej jednosmerky o tom, že Európska únia a hospodárska a menová únia budú fungovať ako štít proti kríze, rozprávky o európskom trhu so 480 miliónmi, veľká európska rodina, solidarita Spoločenstva a ostatné idealistické reči zlyhali. Európska únia je imperialistická, nadnárodná únia kapitálu a monopolov, ktorá v rámci jednej stratégie útočí na ľudí a tasí meče, aby získala podiel na koristi.
<P>
Hospodárske a politické problémy v Grécku a v členských štátoch Európskej únie sa vyriešia prostredníctvom boja hnutia pracujúcich a radových občanov, boja a solidarity ľudu. Je zrejmé, že to, čo sa deje v Grécku, je priamo prepojené s ostrou konkurenciou medzi imperialistickými štátmi a medzi Európskou úniou, USA, Čínou a ostatnými rozvojovými krajinami.
<P>
Preto s ohľadom na stratégiu kapitálu musia pracujúca trieda a radoví občania začať svoj vlastný strategický boj na zvrátenie tejto protiľudovej politiky, aby sa naplnili moderné potreby rodiny pracujúcej triedy a obyčajných ľudí.
<SPEAKER ID="054" NAME="Gunnar Hökmark" AFFILIATION="PPE">
Pani predsedajúca, poviem dve veci. Prvá sa týka verejných financií a druhá konkurencieschopnosti.
<P>
Minulý rok sme o tomto čase v Parlamente diskutovali o tom, ako čeliť kríze. Boli tu takí, čo navrhovali, aby sme krízu riešili väčšími výdavkami a pripustením väčších deficitov, a takí, ktorí hovorili, že musíme kontrolovať verejné výdavky, aby sme zaistili stabilitu do budúcnosti.
<P>
Dnes vidíme výsledky. Niektoré členské štáty postupovali podľa politiky väčších výdavkov a väčších deficitov a všetci vidíme následky: väčší verejný dlh a zvýšené náklady na dlhovú službu v dôsledku vyšších úrokových sadzieb. Taká je realita, ktorá odčerpáva naše výdavky na sociálne zabezpečenie a investície v mnohých členských štátoch.
<P>
Myslím si, že by sme sa z toho mali poučiť. Musíme dodržiavať pravidlá, ktoré už máme, a musíme rozvinúť a zlepšiť Pakt stability a rastu tak, aby v budúcnosti dokázal lepšie čeliť krízam.
<P>
No teraz tu máme rovnakú rozpravu, pretože niektorí teraz hovoria, že by sme mali odložiť stratégie na prekonanie krízy a zastavenie verejných schodkov. To je nesprávne, pretože takto by sme narušili našu schopnosť obnovy a zvýšili by sme náklady na úrokové sadzby v členských štátoch.
<P>
Druhá vec je to, že konkurencieschopnosť ide ruka v ruke s našou schopnosťou udržať stabilné verejné financovanie a zrealizovať skutočné zmeny, o ktorých hovoríme už celé desaťročia. A je v rukách predsedov vlád, aby to tento týždeň urobili.
<SPEAKER ID="055" NAME="Udo Bullmann" AFFILIATION="S&amp;D">
(DE) Vážená pani predsedajúca, pán Hökmark, myslím si, že v posledných rokoch sme boli v iných parlamentoch, pretože parlament, ktorý som zažil ja, sa líši od toho vášho. Zažil som parlament, v ktorom niektorí hovoria, že sa musíme lepšie pozrieť na ratingové agentúry, hedžové fondy a súkromné kapitálové fondy. Musíme ich regulovať, musíme vykonávať kontroly kritických účastníkov na finančných trhoch a kritických produktov, aby sme zaistili, že nebudeme smerovať k medzinárodnému fiasku. Počul som aj ostatných hovoriť, že treba dať ruky preč, že sa trh bude regulovať sám a že to všetko nepotrebujeme. Alebo ako hovorí pán McCreevy, vždy, keď zasahuje politika, výsledok je horší. Vidíme výsledky.
<P>
Medzinárodné fiasko je príčinou nadmernej zadlženosti členských štátov Európskej únie. Napriek tomu tu však dnes nemôžeme stáť a hovoriť, že bolo chybné zamerať našu politiku rastu na zamestnanosť a hospodársku činnosť. V tejto rozprave je to irelevantné práve tak, ako keď pán Langen hovorí, že kancelárka Merkelová pochopila európsku zmluvu. Nie, vôbec ju nepochopila. A čo je ešte horšie, pravdepodobne je v pozícii, že podriadi európsku zmluvu a jej európske ciele svojej obave z toho, že by utrpela stratu v dôležitých regionálnych voľbách v Severnom Porýní - Vestfálsku.
<P>
Toto nie sú vodcovské schopnosti, aké v Európskej únii potrebujeme. Komisii sme tu povedali, že stratégia EÚ 2020 je príliš mierna. Nemá žiadne jadro. Poskytnite nejaký dôkaz o tom, že ste schopní získať nové finančné prostriedky. Bojujte za daň z finančných transakcií. Bojujte za väčšiu hospodársku činnosť a za väčšie vyhliadky rastu v Európskej únii, aby ste malým a stredným podnikom a pracujúcim dali šancu. Teraz však s vami takmer sympatizujeme, keďže musíte zachrániť Európsku úniu s vládami, ktoré v súčasnosti má, vládami, ktorých predstaviteľmi sú napríklad kancelárka Merkelová. Zostaňte silní a vytvorte európske nástroje. To je náš hlavný odkaz pre samit, pretože len potom môžu ľudia dúfať, že im dáme správne odpovede.
<SPEAKER ID="056" NAME="Manfred Weber" AFFILIATION="PPE">
(DE) Vážená pani predsedajúca, dámy a páni, pán Schulz povedal, že Grécko sa dostalo do ťažkostí a teraz je rad na Európe. Zaujímalo by ma, či vám Európa má naozaj poďakovať, keď dnes členské štáty v eurozóne jednoducho dodržia pravidlá, teda ak sa im podarí dostať sa späť na kritérium 3 %. Tiež by ma zaujímalo, ako sa od dneška líšil minulý rok, keď Írsko bolo v rovnakej situácii a zaviedlo tvrdé škrty. Nikto vtedy nepredstúpil s myšlienkou požiadať o pomoc Európsky menový fond.
<P>
Pán Verhofstadt hovorí, že špekulanti sa činia. Je zrejmé, že v tomto smere existuje momentálne tlak, ale skutočnosť je taká, že Grécko využilo veľké výhody v rámci úrokových sadzieb vďaka členstvu v eurozóne. Naši talianski kolegovia využili úrokové výhody, ktoré získali na základe vstupu do eurozóny, na konsolidáciu. Gréci ich spotrebovali. Preto môžeme naozaj povedať, že dobrý Európan dnes nie je ten, kto položí svoje peniaze na stôl, ale ten, kto skutočne uplatňuje pravidlá, ktoré všetci podpísali a prijali, aby sa v Európskej únii naozaj dodržiavali.
<P>
Ako druhú vec chcem spomenúť, že by som chcel podporiť Komisiu, pretože predložené návrhy na dlhodobú budúcnosť predstavujú krok správnym smerom. Dohodli sme sa na 3 %, a preto potrebujeme dôraznú Komisiu, ktorá bude v budúcnosti monitorovať a presadzovať 3 % hranicu. Vidíme, ako sa členské štáty v eurozóne nedokážu navzájom ustrážiť a dodržať tento 3 % limit. Práve preto podporujem silnú Komisiu, ktorá bude v budúcnosti schopná dozrieť na plnenie kritérií.
<P>
Jedna myšlienka na záver. O eure by sme mali hovoriť kladne. Nemáme totiž menovú krízu, ale hospodársku krízu. Euro je obrovským prínosom pre všetkých. Ak o tom vedúci predstavitelia Európskej únie nebudú viac hovoriť, ak sa to v Rade nebude viac spomínať, ľudia to nebudú vedieť. Z tohto dôvodu podporujem túto hlavnú, silnú menu.
<SPEAKER ID="057" NAME="Jo Leinen" AFFILIATION="S&amp;D">
(DE) Vážená pani predsedajúca, dámy a páni, grécka kríza je aktuálnym problémom, zatiaľ čo kríza rastu a kríza životného prostredia sú dlhodobými problémami, pričom obe treba riešiť dynamicky prostredníctvom rozhodnutí prijatých Európskou radou.
<P>
V stratégii Európa 2020 sa správne uvádza, že rast by mal byť rozumný, udržateľný a musí sa týkať všetkých oblastí. Keď sa však pozriem na závery Rady, vidím, že sú oveľa viac úzko zamerané a zredukované na klasickú stratégiu rastu - stratégiu, ktorá zlyhala a ktorá nás veľmi ďaleko nedostala. Rast nemôže byť rozumný, ak nie je udržateľný, a zároveň nie je rozumný, ak sa netýka všetkých oblastí. Práve preto by som chcel požiadať Radu a predsedníctvo Rady, aby zaistili zachovanie tejto trojice, týchto troch pilierov. V tejto chvíli je potrebné skutočne realizovať nový rozvoj.
<P>
Veľmi ma teší, že rast, ktorý šetrí zdroje a energiu, sa má stať vlajkovou loďou Európskej únie. Hovoríme o tom, samozrejme, už veľmi dlho. Naozaj nám to pomôže ušetriť náklady, znížiť závislosť a vyriešiť sériu problémov.
<P>
Očakávam, že nám Komisia v priebehu roku 2010 predstaví plán, keďže je to spoločná zodpovednosť samotnej EÚ, ale aj členských štátov, a preto je mnoho oblastí veľmi neistých a veľmi hmlistých. Predovšetkým musíme stanoviť cieľ 20 % úspor energie za záväzný. Tento cieľ energetickej účinnosti sa musí stať právne záväzným, aby všetci vedeli, kam smerujeme, a aby aj priemysel mohol realizovať príslušné investície.
<SPEAKER ID="058" NAME="Mario Mauro" AFFILIATION="PPE">
(IT) Vážená pani predsedajúca, dámy a páni, ak by som sám sebe položil otázku tak často kladenú v polovici barov v Taliansku, opýtal by som sa, aký je zmysel Európy, a zároveň by som si aj rýchlo úprimne odpovedal.
<P>
Aký má Európa zmysel, ak nie pomôcť Grécku v týchto časoch? Nemyslím si, že tento nápad je bláznivý, pretože to máme v DNA, v povahe nášho politického projektu: v povahe nášho politického projektu, ktorý obsahuje solidaritu. Zároveň ma však zaráža, že tí, ktorí hovoria, že chcú bojovať proti finančným špekuláciám, plánujú nahradiť finančné špekulácie politickými špekuláciami.
<P>
Ako môžu naozaj rozmýšľať o vedení tohto boja proti kancelárke Merkelovej? Inými slovami, ako si môžu myslieť, že zámerom prejavenia solidarity s Gréckom je napadnúť iný členský štát, pretože nám jednoducho pripomína, že politika solidarity musí kráčať ruka v ruke s politikou zodpovednosti? Práve to sme si aj my jednohlasne často pripomínali, pretože si uvedomujeme, že solidarita a zodpovednosť nám umožnia, aby bol európsky politický projekt realizovateľný pre každého.
<P>
Musíme si byť istí, že to, čo nás spája, je silnejšie než to, čo nás rozdeľuje. A na základe toho musíme požiadať Komisiu, aby bola počnúc zajtrajškom ambiciózna a aby žiadala potrebnú prísnosť od členských štátov tak, aby dokázali prejaviť solidaritu prostredníctvom projektu, ktorý z dlhodobého hľadiska dokáže poskytnúť hmatateľnú podobu nášmu európskemu projektu.
<SPEAKER ID="059" NAME="Sergio Gaetano Cofferati" AFFILIATION="S&amp;D">
(IT) Vážená pani predsedajúca, dámy a páni, grécka kríza je jednoznačne najzávažnejší problém, pred akým Európa stojí, a nepochybne je spôsobený nedostatočnou prísnosťou pri riadení verejných výdavkov.
<P>
No napriek tomu je váhanie európskych inštitúcií pri prijímaní opatrení na riešenie ťažkých chvíľ tohto členského štátu nepochopiteľné a neprípustné. Toto váhanie má navyše už teraz negatívny dosah. Už otvorilo dvere pre špekulácie, v rámci Únie už vyvolalo pochybnosti o zámeroch určitých krajín, pokiaľ ide o budúcnosť Európy. Nechcem pritom, aby sme zabudli, že toto je prvý vážny problém, ktorý musíme riešiť od vstupu Lisabonskej zmluvy do platnosti. Toto váhanie už zvýraznilo ťažkosti gréckej vlády, ktorá musela zaviesť nepopulárne opatrenia, teda žiadne jednoduché či nepodstatné rozhodnutia, ktoré ovplyvňujú milióny ľudí, pričom to urobila bez toho, aby si bola istá pomocou.
<P>
Okrem toho jasne poškodilo základnú hodnotu solidarity, ktorá je základným kameňom a spojivom myšlienky, s ktorou sa všetci v Európskej únii stotožňujeme. Náš zásah preto nesmie obsahovať žiadne špekulácie. Chcel by som pripomenúť pánovi Maurovi, že Nemecko je nepochybne jednou z krajín, ktorým zavedenie eura a jeho vplyv na úrokové sadzby najviac pomohli.
<P>
Musíme rýchlo konať, aby sme pomohli Grécku. Európa to musí urobiť v záujme Európy.
<SPEAKER ID="060" NAME="Marian-Jean Marinescu" AFFILIATION="PPE">
(RO) Rada Európskej únie s nadšením prijala oznámenie Komisie o stratégii Európa 2020.
<P>
Tento dokument je nesporne absolútnou potrebou, a presne preto musíme veľmi pozorne preskúmať jeho obsah. Domnievam sa, že mu chýba finančná dôslednosť.
<P>
Je povinnosťou Rady požiadať Komisiu, aby objasnila rozpočtové prostriedky a ich pridelenie na kľúčové položky v rozpočte.
<P>
Podľa mňa rozpočet nie je možné vypracovať pred tým, než sa zreformuje spoločná poľnohospodárska politika a politika súdržnosti.
<P>
Jedna z hlavných oblastí podporujúcich rozvoj a stabilitu EÚ úplne chýba, a to infraštruktúra dopravy aj energetiky.
<P>
Rozvoj infraštruktúry dopravy a energetiky v Európskej únii môže spoločne s jej harmonizáciou s existujúcou infraštruktúrou v susediacich krajinách zabezpečiť silnú hnaciu silu, ktorá by podporila udržateľný rast a zaistila stabilné pracovné miesta. Okrem toho môže Európskej únii poskytnúť takú žiaducu bezpečnosť v sektoroch energetiky aj dopravy.
<P>
Z tohto dôvodu vyzývam Radu, aby požiadala Komisiu o zahrnutie týchto kľúčových oblastí do stratégie EÚ 2020 v prospech občanov Európy.
<SPEAKER ID="061" NAME="Anni Podimata" AFFILIATION="S&amp;D">
(EL) Vážená pani predsedajúca, európsky samit, ktorý sa konal 11. februára a ktorý mal vyslať signál na podporu Grécka, aby sa trhy upokojili, sa v podstate zrušil v dôsledku nesúladu a neistoty, ktoré prevládajú v Európskej únii.
<P>
Európska rada, ktorá zajtra začne pracovať, si nemôže dovoliť luxus udržiavania súčasného ovzdušia neistoty a nesúladu. Všetci dnes uznávajú, že grécka vláda prijala veľmi tvrdé opatrenia, z ktorých väčšina sa už začala uplatňovať na úkor gréckeho ľudu a s obeťami od gréckeho ľudu. Zároveň si však naďalej požičiava pri mimoriadne vysokých úrokových sadzbách, najnovší príklad je pritom z 5. marca, pretože na trhoch sú špekulanti, ktorí zarábajú celé majetky na tom, že tipujú pravdepodobnosť, s akou krajina zbankrotuje, čím napokon vytvárajú podmienky a predpoklady, aby k tomu došlo.
<P>
Dnes sa rozprava točí okolo Grécka, zajtra sa bude pravdepodobne týkať iného členského štátu. Zastaví to Európska rada tak, že vytvorí účinný európsky preventívny mechanizmus, ktorý ochráni národné hospodárstva a stabilitu eurozóny?
<P>
Predseda Európskej komisie hovoril o zodpovednosti a solidarite. Mal pravdu. Keď patríte do rodiny, ako je eurozóna, obe sú potrebné. Myslím si, že nikto nemôže pochybovať o tom, že Grécko v plnej miere prevzalo svoju zodpovednosť. V tomto náročnom štádiu však nedokáže samo čeliť prudkosti trhu. Pred 18 mesiacmi trhy hrozili tým, že spôsobia pád globálneho hospodárstva. Dnes bude isto ohrozené Grécko.
<P>
A práve tu nastupuje myšlienka solidarity, myšlienka, ktorá by mala byť jasná a ktorá by mala ísť spoločne s členstvom v eurozóne.
<SPEAKER ID="062" NAME="Andreas Schwab" AFFILIATION="PPE">
(DE) Vážená pani predsedajúca, dámy a páni, o Grécku sa hovorilo už dosť, teraz sa chcem pozrieť na budúcnosť. Predložením stratégie Európa 2020 Komisia priniesla do diskusie dôležitý dokument, dokument, ktorý by mal stanoviť pomerne široké usmernenia spôsobu vedenia Európskej únie v budúcnosti.
<P>
Domnievam sa, že napokon budeme všetci musieť dosiahnuť spoločné ciele, ktoré stanovujeme v stratégii Európa 2020. To bol jeden z hlavných problémov lisabonskej stratégie, na ktorej musíme všetci nakoniec pracovať. Len ak všetky členské štáty skutočne dodržia ciele stanovené v stratégii, podarí sa nám spoločne dosiahnuť tieto ciele. Nepodarí sa to, ak sa bude Európska rada považovať za administratívny orgán a ak sa veci budú organizovať na poslednú chvíľu. Podarí sa to, len ak si ľudia pracujúci v tejto inštitúcii skutočne uvedomia politickú vodcovskú úlohu, ktorú musí Rada zohrávať.
<P>
Okrem toho sa to podarí len vtedy, ak zásada solidarity bude zásadne vymedzená v tejto stratégii Európa 2020. To znamená predovšetkým individuálnu zodpovednosť zo strany členských štátov vo všetkých oblastiach, za ktoré nesú zodpovednosť. Zahŕňa to reformné úsilie na trhu práce, ale aj vnútroštátnu rozpočtovú politiku. A naopak to, samozrejme, znamená aj povinnosť ostatných členských štátov pomáhať, inými slovami to, že členské štáty, ktoré sa dostali do problémov bez vlastného zavinenia, dostanú pomoc. Navyše platí, že sa to podarí len vtedy, keď Komisia prevezme politické vedenie. Inak povedané, rozhodne sa musíme vyhnúť chybám lisabonskej stratégie. V minulosti sa často hovorilo, že stratégia spolupráce, ktorá bola typická pre lisabonskú stratégiu, zlyhala. Od Komisie potrebujeme jasné ciele a ja verím, že Parlament v tejto oblasti Komisiu podporí.
<SPEAKER ID="063" NAME="Juan Fernando López Aguilar" AFFILIATION="S&amp;D">
(ES) Vážená pani predsedajúca, myslím si, že si všetci uvedomujeme, že päťsto miliónov občanov bude s mimoriadnym záujmom sledovať zasadnutie Európskej rady, ktoré sa bude konať na budúci týždeň.
<P>
Dôvodom je to, že Európska rada bude mať príležitosť vyslať správu o odhodlaní prekonať krízu, pričom práve na to zúfalo čakajú tí, ktorí sú krízou najviac postihnutí. Okrem toho sa prekonanie krízy musí, samozrejme, odrážať v tomto záväzku vytvoriť stratégiu, ktorá musí byť presvedčivá, pokiaľ ide o zmenu modelu rastu a v dôraze na hospodárske, sociálne a environmentálne aspekty.
<P>
Z hospodárskeho hľadiska sa musí odrážať v záväzku zabezpečiť riadenie. Zo sociálneho hľadiska sa musí odrážať v záväzku voči pracujúcim a sociálnej ochrane - v modeli, ktorý z nás urobil Európanov - a najmä voči rovnosti. Chcem vyzdvihnúť tento dôraz v dokumente, v ktorom sa dá záväzok voči rovnosti jasne zlepšiť. Z environmentálneho hľadiska sa musí navyše odrážať v záväzku voči obnove ducha, vďaka ktorému sa Európa stala vodcom v odhodlaní dosiahnuť environmentálnu udržateľnosť a v predchádzaní zmene klímy na kodanskej konferencii a najmä v odhodlaní priznať si tú trpkú chuť v ústach, s ktorou sme odchádzali z kodanskej konferencie.
<P>
Najdôležitejšie však v rámci celého zasadnutia Rady je to, že musí existovať jasný európsky záväzok vo vzťahu k podpore menovej únie s koordináciou fiškálnej, rozpočtovej a hospodárskej politiky na úrovni menovej únie.
<P>
Odkaz o solidarite s Gréckom nie je odkazom pre Grécko, ale odkazom pre Európu a Európanov. Nejde o záchranu Grécka, ide o to dať Európanom signál o živote, o účasti na tvrdej realite s hlbokým historickým záväzkom, ktorý monetárna únia predpokladá.
<P>
Pochopte preto raz a navždy, že nehovoríme o Grécku, ale hovoríme o nás všetkých.
<P>
Došlo k odkladom pri uvádzaní nových inštitúcií do činnosti, ale nesmie dôjsť k žiadnym odkladom pri poskytnutí odpovedí, ktoré Európania očakávajú od ďalšieho zasadnutia Rady.
<SPEAKER ID="064" NAME="Georgios Koumoutsakos" AFFILIATION="PPE">
(EL) Vážená pani predsedajúca, je pravda, že naša krajina, Grécko, celé roky zlyhávala pri rozvíjaní svojho hospodárstva s potrebnou umiernenosťou a dôslednosťou. Teraz však v plnej miere prevzala svoju zodpovednosť. Gréci platia vysokú cenu.
<P>
Nesmieme si však strkať hlavy do piesku. Grécko nie je jedinou krajinou v európskej a menovej únii, ktorá čelí vážnym problémom. Nebolo jedinou krajinou, ktorá hľadala pomoc v jedovatých službách určitých úverových inštitúcií. Nie je a ani nebude jediným cieľom špekulantov.
<P>
Všetci vieme a vieme to veľmi dobre, že grécky problém je európskym problémom. Európska a menová únia sa poškodí, ak nebude existovať koordinovanejšia hospodárska a fiškálna politika a predovšetkým solidarita.
<P>
Kríza, každá kríza, je matkou zmeny. Súčasná kríza môže splodiť silnejšiu Európu a Grécko môže byť pôrodnou asistentkou pri tejto zmene. Nezostreľme teda Grécko. Zostreľme spolu špekulantov, ktorí by chceli vidieť euro na kolenách. A to by zajtra mala urobiť Európska rada.
<SPEAKER ID="065" NAME="Csaba Sándor Tabajdi" AFFILIATION="S&amp;D">
(HU) Vážená pani predsedajúca, rád by som upozornil Komisiu a Radu na to, že pri určovaní nových cieľov stratégie EÚ 2020 nesmú zabúdať na tie politiky, ktoré momentálne fungujú dobre, teda politiku súdržnosti a spoločnú poľnohospodársku politiku. Sú to odskúšané a dobré nástroje, ktoré napriek tomu, že tiež potrebujú reformu, môžu výrazne prispieť k dosiahnutiu cieľov novej stratégie EÚ 2020. Je poľutovaniahodné, že tieto dve veľmi dôležité politiky Spoločenstva boli vypustené z predošlého dokumentu, ktorý predložila Komisia. Maďarsko a nové členské štáty považujú za mimoriadne dôležité formuláciu týchto politík, právnu harmonizáciu vnútorného trhu a odstránenie slabých miest v infraštruktúre a energetickej bezpečnosti. A napokon, táto stratégia EÚ nemôže nahradiť primeranú rozpravu o rozpočtovej smernici a za veľmi dôležité považujeme dať priestor aj regionálnemu aspektu politiky súdržnosti. Ďakujem vám za pozornosť.
<SPEAKER ID="066" NAME="Michael Theurer" AFFILIATION="ALDE">
(DE) Vážená pani predsedajúca, dámy a páni, posledné dni charakterizuje rozprava o eure a rozprava o Grécku. V tomto smere by som vás chcel upozorniť na niečo, čo ma zaráža ako znepokojujúca novinka, a to, že 40 % Nemcov sa teraz domnieva, že zavedenie eura bola chyba. Takéto niečo nás musí znepokojovať, pretože zavedenie meny Spoločenstva nie je jednostranná záležitosť. Proces integrácie Európy sa nedá zvrátiť. Domnievam sa, že musíme dodržať sľub, ktorý sme dali ľuďom v Nemecku, keď sa vzdali svojej národnej meny, a to, že euro bude také stabilné ako nemecká marka.
<P>
Som tiež pevne presvedčený, že v Európe potrebujeme diskusiu o sociálnom trhovom hospodárstve, o regulačnom rámci. Nemali by sme hovoriť o tom, ako Nemecko stráca svoju konkurencieschopnosť. Namiesto toho by sme mali hovoriť o tom, ako zvýšiť konkurencieschopnosť celej Európy, aby sme mohli byť úspešní na globálnych trhoch. Na to sa musíme zameriavať, a preto vyzývam na rozpravu o sociálnom trhovom hospodárstve v Európe.
<SPEAKER ID="067" NAME="Ulrike Lunacek" AFFILIATION="Verts/ALE">
(DE) Vážená pani predsedajúca, súhlasím so všetkými, ktorí v tomto momente cítia potrebu silnejšej európskej integrácie, najmä v hospodárskej oblasti, a dúfam, že sa o tom nebude diskutovať len na samite o eurozóne, ale aj na zasadnutí Európskej rady.
<P>
Pravda je však taká, že obyvateľstvo vidí aj negatívne stránky eura, ako to práve spomínal náš kolega poslanec. Pri zrode menovej únie došlo ku chybe, že sme zaviedli jednotnú menu, pričom sme však zároveň neformovali spoločne hospodársku politiku. Teraz musíme priznať, že to bola veľká chyba. Hlas rozumu nám hovorí, že sa musí zriadiť fond solidarity - aj pre Grécko -, aby mohli Gréci získať nižšie úrokové sadzby.
<P>
No v tejto rozprave sa len veľmi málo hovorilo o tom, že aj samotní Gréci musia niečo urobiť. Jedným z dôležitých prvkov by napríklad bolo obmedzenie ich rozpočtu na armádu. V Európskej únii nepotrebujeme členský štát, ktorý míňa viac než 4 % svojho hrubého národného dôchodku na vojenské výdavky, na výzbroj z krajín, ako sú Nemecko, Francúzsko a ďalšie, a preto je správne pristúpiť ku kráteniu v tejto oblasti.
<SPEAKER ID="068" NAME="John Bufton" AFFILIATION="EFD">
Vážená pani predsedajúca, chcel by som vyjadriť myšlienku, že sa to dnes nedá vyriešiť. Takmer každý rečník tu hovoril o Grécku, o kríze v Grécku, no napriek tomu pán Barroso na začiatku povedal, že táto téma nie je ani vo formálnom programe dvojdňového zasadnutia Európskej rady. Je to neuveriteľné. Celý svet každý deň sleduje, čo sa tu deje.
<P>
Skutočnosť je taká, že sa znovu pokúšate zakryť to, že projekt nefunguje. Prudko zlyháva. Už sme videli dobrých ľudí z Nemecka, ktorí hovorili, že so situáciou nie sú spokojní. No nemali by sa tu vyjadrovať ľudia z Grécka namiesto týchto diktátorov? Možno by mali mať dobrí ľudia z Grécka referendum o tom, či by mali byť v eurozóne. Je to ich situácia. Je to ich vec.
<P>
Som otrávený z toho, čo som dnes počul od mnohých poslancov. Je to egocentrický názor tých ďalších členských štátov starajúcich sa len o seba. Grécko je problémom v tejto chvíli. Mám pocit, že tento problém bude smerovať z Grécka do Španielska a potom do Portugalska a Talianska a tak ďalej. Kolotoč sa začne. Zapamätajte si moje slová: problém tu je a tu zostane.
<SPEAKER ID="069" NAME="Andrew Henry William Brons" AFFILIATION="NI">
Vážená pani predsedajúca, na problémy Grécka a eurozóny by sme sa nemali pozerať ako na výnimku. Jednotná mena pre takýto veľký a hospodársky heterogénny región sveta je celkom evidentne problematická.
<P>
Hodnota meny by mala vyjadrovať stav hospodárstva štátu. Ak hospodárstvo prosperuje, hodnota meny štátu sa zvykne zvyšovať. Ak hospodárstvo padá do recesie, hodnota meny štátu sa zvykne znižovať.
<P>
Stav hospodárstva Grécka vyžaduje devalváciu jeho meny. Ak by došlo k tejto devalvácii, začalo by ťažiť zo vzostupu cestovného ruchu.
<P>
Euro nie je riešením hospodárskych problémov sveta. Je problémom.
<P>
Problémom Grécka je to, že ak by teraz stiahlo euro, zistilo by, že pád hodnoty jeho prekonvertovanej meny by znásobil jeho zahraničný dlh. A tak je naozaj uväznené v eurozóne.
<P>
To by malo byť varovanie pre krajiny mimo eurozóny. Pripojte sa na vlastné riziko. Keď už budete dnu, budete tam zamknutí navždy.
<SPEAKER ID="070" NAME="Monika Flašíková Beňová" AFFILIATION="S&amp;D">
(SK) Veľmi krátko, pretože väčšina vecí už, samozrejme, bola povedaná.
<P>
Môj osobný názor je, že tá situácia, ktorú riešime už niekoľko mesiacov v Grécku, nie je situáciou ojedinelou a zdá sa, že ten vývoj speje k tomu, že dodržiavanie paktu stability, respektíve nedodržiavanie paktu stability si vyžaduje nový prístup. Máme v zásade dve možnosti: buď budeme celkom konzekventne trvať na tom, aby to, čo je platné a to čo je v zmluvách, sa dodržiavalo, alebo pochopíme, že tak ako všetko aj Pakt stability musí podliehať istému vývoju a teda i istým zmenám, a pripravíme tie zmeny takým spôsobom a presadíme ich takým spôsobom, aby sme udržali rast a ekonomickú stabilitu nielen priamo v štátoch, ktoré sú členmi eurozóny, ale aby sme pripravili aj ďalšie členské štáty Európskej únie, ktoré v súčasnosti ešte nie sú v eurozóne, na pristúpenie bez toho, aby sme dramatickým spôsobom vstupovali napríklad do využívania štrukturálnych fondov v týchto krajinách.
<SPEAKER ID="071" NAME="Jean-Pierre Audy" AFFILIATION="PPE">
(FR) Vážená pani predsedajúca, mám jeden postreh a tri návrhy. Najprv ten postreh: nechápem, prečo predseda Van Rompuy chýba na takomto dôležitom rokovaní - pán minister, nie ste členom Európskej rady -, myslím si, že tu mal byť.
<P>
Moje tri návrhy sa týkajú plánu na obnovu Grécka. Zo strednodobého hľadiska podporujem nápad pána Cohna-Bendita, ktorý bol práve spomínaný: ak by Európska únia dokázala uzavrieť dohodu s Tureckom na vyriešenie cyperskej otázky, pomohli by sme Grécku znovu získať dve percentá jeho HDP.
<P>
Môj druhý návrh sa týka financií, keďže nemáme žiadne nástroje. Prečo Európska únia nepodporuje skupinu finančných záväzkov, ktorá by umožnila zníženie úrokových sadzieb a ktorá je cieľom, pri ktorom sa dosiahol konsenzus v rámci Európskeho parlamentu?
<P>
Posledný, spomínalo sa, že účty Grécka boli chybné. Chybné účty však nie sú len v Grécku. Navrhujem, aby sme vytvorili účtovné štandardy pre verejný sektor pre celú Európsku úniu, aby sme mali finančné výkazy, ktoré budú jednotné, čestné a spoľahlivé pre všetky členské štáty.
<SPEAKER ID="072" NAME="Maroš Šefčovič">
člen Komisie. - Vážená pani predsedajúca, v prvom rade mi dovoľte povedať, že jasné prejavy solidarity a výzvy na zodpovednosť od väčšiny rečníkov na mňa urobili veľký dojem. Práve to v tejto chvíli potrebujeme, pretože je veľmi jasné, že európske problémy potrebujú európske riešenie.
<P>
Niekedy sa divím, či sme sa ešte dostatočne nepoučili z následkov nášho konania, ak by sme na európske problémy nehľadali európske riešenia a pokúšali by sme sa nájsť niečo osobitné, aj keď veci musíme riešiť kolektívne.
<P>
Myslím si, že je úplne zrejmé, že nie sme len skupina krajín. Sme európska rodina, a ak má jeden z našich rodinných príslušníkov problém, musíme ho jednoznačne zachrániť.
<P>
Komisia je preto pripravená navrhnúť nástroj na koordinovanú pomoc Grécku, ktorý bude úplne v súlade s európskym právom, a som si istý, že to je možné.
<P>
Chcel by som vám všetkým poďakovať za podporu týkajúcu sa stratégie EÚ 2020. Nedá sa dostatočne zdôrazniť, že naši občania od nás v tejto chvíli očakávajú vodcovstvo, že od nás očakávajú, že zlepšíme svoju výkonnosť, a že od nás očakávajú, že ich budeme viesť po kríze a že vytvoríme stabilné strednodobé stratégie tak, ako to robia naši medzinárodní partneri ako Čína, USA, India a ďalší.
<P>
Nadišiel čas prijať rozhodnutie. Veľmi pozorne som počúval vaše výzvy na lepšie vedenie. Veľmi pozorne som počúval vaše názory na zlepšenie menového a hospodárskeho dohľadu a na to, že musíme lepšie presadzovať Pakt stability a rastu. Práve to má na mysli aj Komisia a práve takéto návrhy už čoskoro predložíme.
<P>
Chcel by som poďakovať vám všetkým, ktorí ste podporili Komisiu a jej veľmi jasné ciele vo vzťahu k zajtrajším záverom Európskej rady. Považujem za veľmi dôležité mať strednodobú stratégiu, ale musíme mať veľmi jasné ukazovatele toho, kam smerujeme a aké sú naše ciele. Komisia preto trvá na tom, aby Európska rada prijala tieto konkrétne hlavné ciele po rokovaniach, ktoré budú prebiehať zajtra a pozajtra.
<P>
Potrebujeme vyššiu zamestnanosť, potrebujeme lepšiu rodovú rovnosť a potrebujeme silnejšie vzdelávanie. Je veľmi jasné, že musíme investovať viac do výskumu a vývoja, a je absolútne zrejmé, že musíme bojovať proti chudobe.
<P>
Komisia preto trvá na solidarite, na zodpovednosti a na tom, aby sme mali konkrétnu stratégiu pre Európu a európskych občanov.
<P>
Dovoľte mi vyjadriť svoju nádej, že pozitívny duch, ktorý tu bol prítomný, ktorý znamenal jasné vyjadrenie solidarity a zodpovednosti, bude prítomný aj počas zajtrajších rokovaní našich vedúcich predstaviteľov.
<SPEAKER ID="073" NAME="Diego López Garrido" LANGUAGE="ES">
Vážená pani predsedajúca, domnievam sa, že táto rozprava bola veľmi dôležitá. Bola to rozprava o téme, ktorá je momentálne stredobodom európskych záujmov, o téme Grécka. Okrem toho sa však týkala aj hospodárskej situácie Európskej únie ako celku. Bola to rozprava, na ktorej sa, mimochodom, pán Audy, zúčastnilo aj predsedníctvo Rady, keďže ako bolo dohodnuté v Parlamente, ja tu zastupujem predsedníctvo Rady.
<P>
Pokiaľ ide o grécku otázku, ktorej sa týkala väčšina rozpravy a na ktorú sa odvolávalo najviac rečníkov, úradujúce predsedníctvo Rady zastáva veľmi jasný postoj. Po prvé, Európa je integrácia hospodárskych politík, máme integrované hospodárstva. Po druhé, Európa je postavená na solidarite, a preto má silný sociálny základ. Po tretie, Európa je hospodársky a finančne stabilná.
<P>
Tieto tri európske charakteristiky sú jasne obsiahnuté v gréckej otázke. Práve preto sa tieto tri formy náhľadu na Európu zohľadňujú a znovu potvrdzujú vo veľmi dôležitom vyhlásení, ktoré bolo vydané na neformálnom zasadnutí Európskej rady dňa 11. februára 2010. Podľa mňa to bolo jedno z najdôležitejších vyhlásení, aké Rada kedy vydala, pretože ide o vyhlásenie, ktoré sa zaoberá problémom Grécka tak, že hovorí o solidarite a absolútnom politickom záväzku voči finančnej stabilite eurozóny, záväzku konať, keď je potrebné ochrániť stabilitu.
<P>
Som si istý, že zasadnutie Európskej rady tento víkend, tej istej Európskej rady, ktorá zasadala 11. februára, posilní a zachová túto stabilitu. Táto Európska rada vyšle silný politický odkaz o Európe, odkaz o podpore jej hospodárstva, podpore jej meny a tým aj odkaz o podpore solidarity, pretože práve v to dúfa verejnosť. Aj keď je pravda aj to, že veľa euroskeptikov dúfa v zlyhanie. No k takémuto zlyhaniu v Európskej rade nedôjde. Môžete byť pokojní, že k takémuto zlyhaniu nedôjde, ale že sa znovu potvrdí politický záväzok voči solidarite v srdci Európskej únie a v srdci eurozóny.
<P>
Navyše sa budeme pozerať aj ďalej do budúcnosti. Pozrieme sa na krátkodobé aj dlhodobé hľadisko. Budeme hovoriť o tom, ako zabezpečiť koordinované prekonanie krízy, a pritom nezabudneme na to, že od fiškálnych stimulov sa dá úplne upustiť až po začatí hospodárskej obnovy. Budeme hovoriť aj o dlhodobejších cieľoch, cieľoch, ktoré by som rád vyzdvihol, predovšetkým prvok hospodárskej súdržnosti, teritoriálnej súdržnosti a sociálnej súdržnosti, čo je v podstate solidarita. Budeme hovoriť o tom, kde bude existovať nová forma dohľadu odlišná od lisabonskej stratégie. Určite v tomto smere dôjde k zmenám, veď lisabonská stratégia nepočítala s vodcovstvom Európskej rady.
<P>
Lisabonská stratégia sa nezaoberala koordináciou hospodárskych politík, politík zamestnanosti a sociálnych politík, ktorá je obsiahnutá v Lisabonskej zmluve. Lisabonská stratégia sa nezaoberala významom úlohy Komisie, teda dohľadom, sledovaním, monitorovaním, kontrolou a stanovením požiadaviek na splnenie cieľov. Lisabonská stratégia neobsahovala prvky vytvárania stimulov pomocou štrukturálnych fondov. Ide preto o veľmi dôležitý pokrok.
<P>
Na záver, pani predsedajúca, by som chcel hovoriť o prejave pána Garcíu-Margalla, keďže to bol jediný prejav zameraný priamo na španielske predsedníctvo a obsahoval kritiku týkajúcu sa spôsobu, akým sa Európska únia podľa neho vedie.
<P>
Musím vám povedať, pán García-Margallo, že španielske predsedníctvo Rady spolupracuje veľmi úzko a koordinovane, pomocou metódy Spoločenstva, s pánom Van Rompuyom, predsedom Európskej rady, pri presadzovaní nevyhnutných cieľov. A veľmi úzko spolupracuje aj s Komisiou a Parlamentom.
<P>
Vo veľkej miere ste poukazovali na hospodársku otázku. Chcel by som sa vás opýtať, či si nemyslíte, že napríklad prijatie takého rozhodnutia, ako bolo rozhodnutie Európskej rady - samozrejme s účasťou predsedníctva Rady - o politickom záväzku Európy voči finančnej stabilite eurozóny, neznamená vedenie Európskej únie.
<P>
Chcel by som vedieť, či nepovažujete za vedenie Európy príspevok k vedeniu rozpravy tento víkend o ničom menšom, ako je téma stratégie Európa 2020, ktorá, mimochodom, získala podporu väčšiny počas prejavov v tomto Parlamente. Táto rozprava sa týkala aj riadenia ako základného prvku v tomto smere.
<P>
Zaujímalo by ma, či si myslíte, že to nie je vedenie Európskej únie, keď v tejto chvíli vedieme rokovania s týmto Parlamentom o balíku finančného dohľadu. Okrem toho by som vás chcel povzbudiť, pán García-Margallo, aby ste spolupracovali s týmto predsedníctvom, aby sme čím skôr dosiahli dohodu medzi Radou, ktorá prijala stanovisko, a Parlamentom. Mimochodom, počas španielskeho predsedníctva by sme chceli stiahnuť smernicu o hedžových fondoch z Európskej únie na základe maximálnej možnej dohody a konsenzu. Nemyslím si, že by si to zaslúžilo kritiku, skôr naopak.
<P>
Za vedenie Európskej únie naozaj považujem aj dohodu a prácu s Komisiou na návrhu, ktorý predloží Komisia, o koordinácii hospodárskych politík pri uplatňovaní článku 136 Lisabonskej zmluvy. A rovnako tak je vedením Európskej únie zavedenie všeobecnej politiky na odstránenie tohto dlhu, dlhu, ktorý bol nevyhnutný pre Európsku úniu v čase krízy a v čase sociálnej potreby riešenia krízy a ochrany najzraniteľnejších osôb. Je to nevyhnutný dlh, ktorý teraz musíme riešiť, a to správne a v súlade s Lisabonskou zmluvou, aby sme sa vrátili späť k plneniu parametrov Lisabonskej zmluvy.
<P>
To je vedenie Európskej únie podľa metódy Spoločenstva. To je vedenie Európskej únie a vedenie Európskej únie znamená konanie zasadnutia Európskej rady tento víkend, ktorá jasne vyjadrí svoju podporu Grécku a gréckej vláde.
<SPEAKER ID="074" NAME="Predsedajúca">
Nie, nemôžete dostať priestor pomocou postupu použitia modrej karty, pretože tento postup je vyhradený len pre poslancov EP. Prejav pána ministra preto ukončil túto rozpravu.
<P>
Písomné vyhlásenia (článok 149)
<SPEAKER ID="075" NAME="Elena Băsescu  " LANGUAGE="RO">
Jedna z dôležitých tém programu zasadnutia Európskej rady sa týka stratégie EÚ 2020 v oblasti vytvárania pracovných miest a hospodárskeho rastu. Musíme koordinovať európske politiky, aby sme dokázali riešiť problémy a potreby, ktorým aktuálne čelíme. Okrem toho musíme stanoviť jasné dlhodobé ciele. Prioritu musí dostať udržateľný rozvoj európskeho hospodárstva. Nová stratégia Komisie na ďalších desať rokov predpokladá päť smerov, a to vytváranie nových pracovných miest, boj proti chudobe, znižovanie miery predčasného ukončenia školskej dochádzky, investovanie do výskumu a vývoja a obmedzovanie emisií skleníkových plynov. Členské štáty, ktoré ako posledné vstúpili do EÚ, potrebujú prostriedky a podporu od Európskej únie, aby dosiahli tieto ambiciózne ciele. Rumunsko podporuje cieľ 20 - 20 - 20 v oblasti znižovania emisií uhlíka o 20 %, zvyšovania podielu energie získanej z obnoviteľných zdrojov o 20 % a zvýšenia energetickej účinnosti o 20 %. Ambicióznejší cieľ 30 - 30 - 30, ktorý predpokladá dosiahnutie hranice 30 % vo všetkých týchto oblastiach, by jednoznačne znamenal náklady, ktoré sú pre našu krajinu príliš vysoké. Pre mnoho európskych štátov by bol tento cieľ nereálny.
<SPEAKER ID="076" NAME="José Manuel Fernandes  " LANGUAGE="PT">
Európa ako projekt je o mieri, sociálnej prosperite, slobode a raste. Slúži ako príklad z pohľadu jej sociálneho modelu a zároveň prevzala vedúcu úlohu v otázkach životného prostredia, keď na globálnej úrovni nemá v tomto smere rovnocenného partnera.
<P>
Hospodárska, finančná a sociálna kríza, ktorú práve prežívame, vyžaduje sústredenú odpoveď na európskej úrovni. Kríza v Grécku a útok na euro vyžaduje spoločnú odpoveď, tá sa však, bohužiaľ, odkladá. Ak sa chceme vyhnúť týmto stálym špekulatívnym útokom na euro, treba nájsť európske riešenie. Je to možné a zároveň želateľné.
<P>
EÚ má dôveryhodnosť a likviditu. Ak by na európskej úrovni bola zavedená požadovaná koordinácia, malo by to stačiť na okamžité upokojenie trhu a na pokrytie nákladov z úverov, ktoré Grécko potrebuje. Toto obdobie si vyžaduje solidaritu medzi členskými štátmi a inštitúciami Európy. Je to dokonca povinnosť. Môžeme len dúfať, že nadchádzajúce zasadnutie Európskej rady podnikne kroky smerom k dosiahnutiu integrovanej a koordinovanej solidarity. Ak má európsky projekt napredovať, potrebujeme práve takýto prístup. Riešenia na monitorovanie schodkov jednotlivých členských štátov musíme hľadať neskôr.
<SPEAKER ID="077" NAME="Ilda Figueiredo  " LANGUAGE="PT">
Závažnosť sociálnych problémov, ktoré zažívajú rôzne členské štáty EÚ, vrátane nezamestnanosti, straty istoty zamestnania a chudoby vedie k tomu, že je rozhodujúce, aby jarné zasadnutie Európskej rady prinieslo vážnu a dôkladnú odpoveď. Obávame sa však, že jej odpovede sa zameriavajú hlavne na predpokladanú udržateľnosť verejných financií a opomínajú opatrenia zamerané na sociálnu udržateľnosť.
<P>
Reakcia na situáciu v Grécku je dôležitá najmä preto, že to, čo sa tam deje, je v rozpore so všetkým, čo sa rozhlasovalo o kladoch eura a požehnaní v podobe členstva v eurozóne, ktorá mala stáť v popredí silnej meny bohatých krajín. Hovorilo sa, že členstvo v eurozóne bude záchranou pred finančnou krízou, ktorá ochráni krajiny pred tým, aby si museli požičiavať a dostávať peniaze od Medzinárodného menového fondu (MMF).
<P>
Úvodná kríza stačila na to, aby nám ukázala, že v eurozóne neexistuje žiadna skutočná solidarita a že tzv. hospodárska a sociálna súdržnosť nie je nič viac ako propaganda používaná vo volebných kampaniach. Pani Merkelová teraz dokonca hrozí členským štátom, ktoré nespĺňajú kritériá Paktu stability, medzi inými napríklad aj Grécko, vylúčením z eurozóny, pričom zabúda, že Nemecko bolo a je hlavným príjemcom z politík založených na silnom eure...
<P>
(Vysvetlenie hlasovania skrátené v súlade s článkom 170 rokovacieho poriadku.)
<SPEAKER ID="078" NAME="Othmar Karas  " LANGUAGE="DE">
Hospodárska a finančná kríza, ako aj Grécko vyžadujú európske konanie. Verejné spory treba ukončiť. Od samitu očakávame spoločnú odpoveď. Hovoríme "áno" programu úspor a reforme gréckej vlády. Grécko sa pevne rozhodlo urobiť svoju domácu úlohu a dodržiavať európske pravidlá. Hovoríme "áno" aj požičiavaniu si peňazí v situácii, keď by bez nich bol ohrozený reformný program. Hovoríme však rozhodné "nie" pokutám a vylúčeniu krajiny z eurozóny. Malo by to za následok len domino efekt, ktorý by viedol k strate dôvery zo strany trhov. Hovoríme "áno" aj návrhu komisára Rehna o tom, aby návrhy rozpočtu vopred schvaľovala Komisia. Je potrebné, aby rozpočtové a hospodárske údaje preverovali Eurostat a Komisia. Požadujem prísnu kontrolu účtovných kníh vo všetkých členských štátoch na základe spoločného zoznamu kritérií. Daňové systémy a daňové sadzby vzťahujúce sa na vnútorný trh sa musia harmonizovať a hospodárske, rozpočtové a sociálne politiky sa musia skoordinovať. Požadujem, aby plánovací výbor stratégie Európa 2020 mal členov z Komisie, členských štátov, Európskej investičnej banky, Európskej centrálnej banky a Eurostatu. Vyzývam preto hlavy štátov a predsedov vlád, aby jednoznačne zdokumentovali spoločnú európsku vôľu konať. Grécko je príklad, z ktorého sa Európa musí poučiť. Závery sa musia vypracovať na miestnej, európskej aj globálnej úrovni. Hlavnou úlohou je väčšia európska spolupráca a menej národného egoizmu.
<SPEAKER ID="079" NAME="Ivari Padar  " AFFILIATION="S&amp;D">
písomne. - Rád by som hovoril o európskom digitálnom programe. Údaje z Komisie poukazujú na existenciu prekážok digitálneho jednotného trhu. Len 7 % transakcií online tvoria cezhraničné transakcie. Aj keď ciele v oblasti internetu a príslušnej infraštruktúry slúžia ako stabilné predpoklady ďalšieho rozvoja, rozvoj infraštruktúry musí dopĺňať aj vytvorenie celoeurópskeho regulačného rámca, využívanie služieb a rozšírenie znalostí v oblasti informačných a komunikačných technológií. Do roku 2020 by sa mala vytvoriť jednotná a bezpečná európska oblasť elektronických služieb. Občanom EÚ by to poskytlo jednoduchý a bezpečný prístup k všetkým digitálnym službám, verejným aj komerčným. Členské štáty by mali vypracovať vnútroštátne plány na digitalizáciu verejných služieb. Mimoriadna pozornosť by sa mala venovať podpore účasti nižších sociálnohospodárskych skupín, pretože u nich je najväčšia pravdepodobnosť vylúčenia z digitálnej spoločnosti. Cezhraničná elektronická autentifikácia a digitálne podpisy by sa mali vyznačovať právnou a technickou interoperabilitou tak, aby cezhraničnú elektronickú autentifikáciu mohli používať všetci poskytovatelia služieb a spotrebitelia v celej Európe. Komplexný prístup k digitálnemu jednotnému trhu by mal zahŕňať aj obmedzenie pretrvávajúcej roztrieštenosti v oblasti finančných služieb, logistiky, ochrany spotrebiteľa a duševného vlastníctva. Vo vzťahu k prístupu občanov k elektronickým službám a ich schopnosti používať ich by sa mal definovať cieľ vo výške 100 %.
<SPEAKER ID="080" NAME="Georgios Papastamkos  " LANGUAGE="EL">
Príšerná finančná kríza v Grécku a finančná nerovnováha v ostatných členských štátoch eurozóny otvára otázku o statickej a dynamickej sile samotnej štruktúry EMÚ. Nemožno pochybovať o tom, že obnova verejných financií členského štátu eurozóny je jeho zodpovednosťou. Finančná kríza však na povrch vyplavila vzťah medzi úplnou, jednotnou menovou úniou a nedokonalou hospodárskou úniou EÚ. Naliehavo zdôraznila potrebu zaviesť politicky nasmerované európske hospodárske vedenie, europeizáciu hospodárskej politiky a hospodárskeho rizika, krytie štrukturálnych deficitov EMÚ, potrebu väčšej angažovanosti Európy a koordinovaného európskeho konania na základe solidarity. Potrebujeme európsky podporný mechanizmus, Európsky menový fond vybavený potrebnými prostriedkami a možnosťami zasahovať. Na ochranu spoločnej meny pred špekuláciami je potrebný koordinovaný regulačný zásah. Treba podrobne preskúmať fungovanie trhu so swapmi na úverové zlyhanie. Od Európskej rady sa očakávajú zásadné odpovede na krízu v eurozóne a vyjadrenie skutočnej solidarity s Gréckom v záujme prekonania finančnej krízy. Grécko neprosí. Žiada, aby krátkodobé zásoby gréckych občanov nezmizli vo vreckách medzinárodných špekulantov.
<SPEAKER ID="081" NAME="Rovana Plumb  " LANGUAGE="RO">
Počas aktuálnej hospodárskej a sociálnej krízy kombinovanej s klimatickou krízou EÚ vymyslela novú stratégiu na ďalších desať rokov. Stratégia EÚ 2020 musí pomôcť pri vytváraní Európy, ktorá sa viac bude týkať všetkých, s hospodárstvom, ktoré je integrované a ekologické. Prioritou sa musí stať rozvoj výskumu a inovácií, aby nám umožnil bojovať proti účinkom zmeny klímy a aby vytváral ekologické, "inteligentné" pracovné miesta. Z tohto dôvodu musia byť stanovené ciele povinné, aby sa zaistil udržateľný rast a rozvoj prístupnejšieho pracovného trhu a slušných životných podmienok pre všetkých občanov.
<SPEAKER ID="082" NAME="Richard Seeber  " LANGUAGE="DE">
EÚ môže uspieť len vtedy, ak budeme poznať naše smerovanie v oblasti hospodárstva a sociálnej politiky. Z tohto dôvodu musíme venovať osobitnú pozornosť vypracovaniu stratégie do roku 2020. Členské štáty musia vytvoriť jasné nápady, predstavy a plány. Vytvorenie stratégie na ďalších desať rokov je určite ambicióznym záväzkom, ale treba pamätať na to, že tu nejde o konečné podrobnosti. EÚ sa musí samej seba opýtať, akú pozíciu chce zaujať a aké priority si stanoví. Medzi ciele, ktoré by z dlhodobého hľadiska mali aj pozitívne sociálne a hospodárske následky, patrí vytvorenie udržateľného súboru energetických zdrojov pre Európu. Túto oblasť je potrebné znovu prehodnotiť a nielen pre stále zmenšujúcu sa zásobu fosílnych palív a vplyvu na klímu, ktorý majú neobnoviteľné zdroje energie. Pokiaľ ide o technológie ohľaduplné k životnému prostrediu, Európska únia musí tiež prevziať vedúcu úlohu. Podľa mňa však jadrová energia len málo vyhovuje tomu, aby viedla Európu k udržateľnej energetickej budúcnosti.
<SPEAKER ID="999" NAME="Czesław Adam Siekierski  " LANGUAGE="PL">
Účelom schôdze Európskej rady, ktorá sa začína zajtra, je v zásade diskutovať o všeobecnom rámci novej stratégie Únie s názvom Európa 2020 a vyhodnotiť prekonanie hospodárskej krízy, ako aj situáciu v Grécku a ostatných krajinách eurozóny. Ide o úzko vzájomne prepojené témy, pretože stratégia hospodárskeho rastu a zamestnanosti Únie sa týka týchto problémov. Pri vyhodnocovaní aktuálnej situácie musíme odpovedať na otázky týkajúce sa dodržiavania zásad Paktu stability a rastu v rôznych krajinách a postavenia Európskej komisie v celom tomto procese. Dá sa očakávať, že hlavy štátov a predsedovia vlád členských štátov budú stratégiu Európa 2020 ponímať rozdielne. Je to výsledok významných konfliktov záujmov jednotlivých krajín, ktoré zase pochádzajú z rozdielov v úrovniach rozvoja. Zo zrejmých dôvodov budú krajiny z posledných dvoch rozšírení, ale nielen tie bojovať za väčší dôraz na politiku súdržnosti, rozvoj infraštruktúry a poľnohospodárstvo, aj keď nezabúdajme ani na inovácie a nové technológie. Úspešný rozvoj Európy a návrat na cestu rastu v ďalšom desaťročí bude závisieť rovnocenne od realizácie cieľov stratégie obsiahnutých v návrhoch Komisie, ako aj od pokračovania tradičnejších politík. Ak má Únia zvládnuť náročné úlohy v globálnej sfére, musí najprv zmenšiť vnútorné nerovnosti. A to sa nedá dosiahnuť bez rešpektovania zásady solidarity uvedenej v zmluve.
<SPEAKER ID="998" NAME="Silvia-Adriana Ţicău  " LANGUAGE="RO">
Hlavnou témou jarného zasadnutia Európskej rady je stratégia EÚ 2020. Na začiatku tohto roka dosiahla miera nezamestnanosti hodnotu 10 %, pričom v krajinách ako Španielsko či Lotyšsko sa vyšplhala na takmer 20 %. 67 % európskych občanov sa najviac obáva práve straty zamestnania. Hlavným záujmom európskych vedúcich predstaviteľov musí byť zachovanie existujúcich pracovných miest a vytváranie nových, aby mohli európski občania slušne žiť. Tento cieľ možno zaručiť len prostredníctvom výrazných investícií do hospodárskeho a sociálneho rozvoja, do infraštruktúry dopravy a energetiky, do poľnohospodárstva, výskumu, vzdelávania a zdravotníctva. Práve preto musí Európska rada venovať osobitnú pozornosť priemyselnej politike EÚ. Podľa európskych štatistík klesla priemyselná produkcia v januári 2010 v porovnaní s decembrom 2009 o 2 % v eurozóne a o 0,2 % na úrovni EÚ-27. Na úrovni Spoločenstva priemysel tvorí 26,4 % HDP, ale existujú členské štáty, kde priemyselná produkcia tvorí len 14 % HDP. Európska únia si musí zachovať svoju globálnu konkurencieschopnosť. Na to je potrebné udržať pracovné miesta a priemyselnú produkciu v Európskej únii a zabrániť ich premiestneniu do tretích krajín.
