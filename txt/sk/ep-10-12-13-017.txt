<CHAPTER ID="017">
Vytvorenie siete imigračných styčných dôstojníkov (rozprava) 
<SPEAKER ID="106" NAME="Predsedajúca">
Ďalším bodom programu je správa pána Agustína Díaza de Meru Garcíu Consuegru v mene Výboru pre občianske slobody, spravodlivosť a vnútorné veci o návrhu nariadenia Európskeho parlamentu a Rady, ktorým sa mení a dopĺňa nariadenie Rady (ES) č. 377/2004 o vytvorení siete imigračných styčných dôstojníkov - C7-0055/2009 -.
<SPEAKER ID="107" NAME="Agustín Díaz de Mera García Consuegra" LANGUAGE="ES">
Vážená pani predsedajúca, na úvod by som chcel poďakovať svojim kolegom poslancom pani Guillaumovej, pánovi Ilčevovi, pani Kellerovej, pani Wikströmovej a pánovi Tavaresovi. Podpora, ktorú mi poskytli, skvalitnila túto správu.
<P>
Konkrétne by som chcel upriamiť pozornosť Rady a Komisie na terminológiu. Podľa môjho názoru by bolo vhodnejšie používať výraz "nedovolené prisťahovalectvo". Doteraz sa vo všetkých legislatívnych nástrojoch, ktoré prijala EÚ, takéto tajné prisťahovalectvo nazývalo "nelegálnym prisťahovalectvom".
<P>
Hoci je pravda, že v niektorých členských štátoch je nedovolený vstup alebo pobyt trestným činom a v ďalších nemá výraz "nedovolený" žiaden právny ani sémantický význam, v mnohých iných členských štátoch nie je nedovolený vstup či pobyt nezákonným činom, a preto by sme vo všeobecnosti takúto činnosť nemali trestne stíhať.
<P>
Preto v dôvodovej správe, ktorá je súčasťou tejto správy, žiadame inštitúcie, aby revidovali používanú terminológiu, a trváme na potrebe nájsť presnejšiu a vhodnejšiu definíciu fenoménu tajného prisťahovalectva.
<P>
Teraz prejdem k podstate tohto problému: nariadením Rady (ES) č. 377/2004 bola vytvorená sieť imigračných styčných dôstojníkov. V tomto nástroji sa uvádza, že styčnými dôstojníkmi budú zástupcovia jedného z členských štátov, ktorých vyslala do zahraničia imigračná služba alebo iné príslušné orgány na účely nadviazania a udržiavania kontaktov s orgánmi hostiteľskej krajiny s cieľom prispievať k prevencii a boju proti tajnému prisťahovalectvu, repatriácii nedovolených prisťahovalcov a riadeniu legálneho prisťahovalectva.
<P>
Po prijatí tohto nariadenia bola zriadená agentúra Frontex, ktorej misiou je koordinovať operačnú spoluprácu medzi členskými štátmi v oblasti riadenia vonkajších hraníc, pomáhať členským štátom vo vzdelávaní príslušníkov vnútroštátnej pohraničnej stráže, vypracúvať analýzy rizika, monitorovať rozvoj kontroly na vonkajších hraniciach a výskum sledovania, pomáhať členským štátom v situáciách, ktoré vyžadujú zvýšenú technickú a operačnú pomoc na vonkajších hraniciach, a poskytovať im potrebnú podporu pri organizovaní operácií v prípadoch spoločného navracania.
<P>
Je zrejmé, že dôležitá misia, ktorá bola zverená agentúre Frontex, by sa mohla vykonávať efektívnejším spôsobom, keby jej zamestnanci mohli čerpať z poznatkov a skúseností siete imigračných styčných dôstojníkov, najmä keď vezmeme do úvahy skutočnosť, že táto európska agentúra nemá mimo územia EÚ svoje úrady ani zástupcov.
<P>
Cieľom navrhovanej zmeny a doplnenia nariadenia (ES) č. 337/2004 je umožniť agentúre Frontex využívať poznatky a skúsenosti imigračných úradníkov a naopak, čo nebolo stanovené v pôvodnom nariadení.
<P>
Navrhovaná zmena a doplnenie ďalej navrhuje sprístupniť informácie získané sieťou styčných dôstojníkov prostredníctvom siete ICONet, čo je bezpečná informačná a koordinačná sieť pre služby riadenia prisťahovalectva v členských štátoch, sprístupniť Fond pre vonkajšie hranice s cieľom podporiť vytváranie sietí styčných dôstojníkov a, nakoniec, umožniť vytvorenie mechanizmu na predkladanie správ o činnosti siete a na určovanie regiónov osobitného záujmu v oblasti prisťahovalectva.
<P>
Príslušné právne základy návrhu sú obsiahnuté v článku 63 ods. 3 písm. b) a v článku 66 Zmluvy o založení Európskeho spoločenstva.
<P>
Pani predsedajúca, tu sa zastavím a ďalšie poznámky uvediem v druhom kole.
<SPEAKER ID="108" NAME="Cecilia Malmström">
členka Komisie. - Vážená pani predsedajúca, chcela by som veľmi poďakovať Výboru pre občianske slobody, spravodlivosť a vnútorné veci vo všeobecnosti a konkrétne spravodajcovi pánovi Díazovi de Merovi Garcíovi Consuegrovi a tieňovým spravodajcom za vykonanú prácu na tomto veľmi dôležitom dokumente. Vítam tiež dohodu dosiahnutú s Radou.
<P>
Navrhovaná zmena a doplnenie umožní užšiu spoluprácu medzi agentúrou Frontex a sieťou imigračných styčných dôstojníkov, čím sa zlepší výmena informácií prostredníctvom webovej bezpečnej informačnej platformy a zaistí sa riadne informovanie Rady a Parlamentu o činnosti týchto sietí.
<P>
Ďalej ma tiež teší, že vďaka pozmeňujúcim a doplňujúcim návrhom predloženým Parlamentom sa pri podávaní správ o situácii v záležitostiach týkajúcich sa nedovoleného prisťahovalectva vo vybraných tretích krajinách bude uplatňovať prístup orientovaný na ľudské práva. Dovoľte mi povedať, že úplne súhlasím s pánom spravodajcom, aby sme používali výraz "nedovolená" migrácia. Bohužiaľ, zmluva v článku 79 hovorí o "nelegálnej" migrácii, takže preto to tam je, ale i ja sama vždy používam výraz "nedovolená" migrácia, takže s vami úplne súhlasím.
<P>
Vďaka zmene a doplneniu regulačného rámca, ktoré ste zaviedli, a v súlade so Štokholmským programom sa siete styčných dôstojníkov upravia tak, aby sa zvýšil ich príspevok k lepšiemu chápaniu základných príčin migračných pohybov s cieľom riešiť tieto fenomény primeraným spôsobom. Dúfam teda, že keď budete zajtra hlasovať o zmenenom a doplnenom nariadení, bude prijaté bez akéhokoľvek odkladu, čo nám umožní účinnejšie využiť tento veľmi dôležitý nástroj spolupráce pri riadení migrácie.
<SPEAKER ID="109" NAME="Carlos Coelho" LANGUAGE="PT">
Vážená pani predsedajúca, pani komisárka, dámy a páni, vždy v Parlamente podporujeme návrhy, ktorých cieľom je reagovať na potrebu primeraného riadenia legálnych, ako aj nelegálnych či tajných tokov migrantov. Aj tento návrh je súčasťou tejto dynamiky a jeho cieľom je zaviesť zmeny a doplnenia - ktoré už s veľkou autoritou predstavil pán Díaz de Mera - do nariadenia Rady (ES) č. 377/2004 o vytvorení siete imigračných styčných dôstojníkov s cieľom dosiahnuť potrebnú súčinnosť medzi týmto dôležitým nástrojom spolupráce a Európskou agentúrou pre riadenie operačnej spolupráce na vonkajších hraniciach členských štátov Európskej únie (Frontex), ktorá bola vytvorená až neskôr.
<P>
Úlohou styčných dôstojníkov ako zástupcov členských štátov v zahraničí - v súčasnosti vo vyše 130 krajinách - je udržiavať potrebné kontakty s orgánmi hostiteľskej krajiny a prispievať tak k prevencii a boju proti nelegálnemu prisťahovalectvu, k návratu nelegálnych prisťahovalcov a k riadeniu legálneho prisťahovalectva. Keďže agentúra Frontex nemá trvalých zástupcov mimo územia Únie, neexistuje už žiadna pochybnosť o tom, akou dôležitou sa takáto spolupráca stala. Agentúra Frontex musí na základe informácií zhromaždených styčnými dôstojníkmi pokračovať v analýzach rizika a v posilňovaní operačnej spolupráce medzi členskými štátmi a tretími krajinami.
<P>
Informácie získané týmito sieťami budú potom prenášané pomocou siete ICONet - bezpečnej informačnej siete na koordináciu služieb zodpovedných za riadenie tokov migrantov v členských štátoch - a zároveň umožnia, aby tieto siete mohli využívať finančné prostriedky dostupné z Európskeho fondu pre riadenie vonkajších hraníc.
<P>
Pán Díaz de Mera sa už musí diviť, prečo som to ešte nespomenul, takže chcem zdôrazniť, že vykonal skvelú prácu, nielen pokiaľ ide o kvalitu a vynaložené úsilie, ako to pri týchto správach vždy robí, ale aj z hľadiska úsilia, ktoré venoval dosiahnutiu dohody o tejto dôležitej otázke v prvom čítaní.
<SPEAKER ID="110" NAME="Claude Moraes">
v mene skupiny S&D. - Vážená pani predsedajúca, chcem využiť túto príležitosť vystúpiť v mene tieňovej spravodajkyne skupiny S&D pani Guillaumovej a poďakovať spravodajcovi pánovi Díazovi de Merovi Garcíovi Consuegrovi za to, že tak ako zvyčajne aktívne konzultoval so všetkými tieňovými spravodajcami a úspešne posúval dopredu rokovania s Radou.
<P>
Kým návrh Komisie obsahuje hlavne technické zmeny, táto správa podľa mňa umožňuje lepšie pochopenie a zváženie zložitosti a rozsahu činnosti styčných dôstojníkov. Imigrační styční dôstojníci (ISD) sa skutočne podieľajú na značne zložitých a neprehľadných činnostiach. Z dôvodu transparentnosti je preto absolútne nevyhnutné rozvíjať lepšiu výmenu informácií s Európskym parlamentom na jednej strane a s organizáciami ako UNHCR a Európsky podporný úrad pre azyl na strane druhej. Rozhodujúce je tiež do misie ISD zahrnúť prístup orientovaný na ľudské práva a podporovať ho, čo práve spomenula aj pani komisárka. Určite nie je nutné pripomínať, že v kontexte riešenia zmiešaných migračných pohybov môže vyslanie ISD do tretích krajín vyvolať rôzne obavy z hľadiska základných práv najmä v súvislosti s právom osôb opustiť krajinu vrátane svojej vlastnej a právom žiadateľov o azyl utiecť a hľadať ochranu pred prenasledovaním.
<P>
A nakoniec, pokiaľ ide o prudkú diskusiu o terminológii, dôvodové memorandum obsahuje uspokojujúci kompromis v súvislosti s touto, zdá sa, nekonečnou diskusiou. Na záver chcem poďakovať pánovi Díazovi de Merovi Garcíovi Consuegrovi a povedať, že naša skupina plne podporí jeho správu.
<SPEAKER ID="111" NAME="Stanimir Ilčev" LANGUAGE="BG">
Vážená pani predsedajúca, aj ja by som sa chcel pridať k tým, ktorí ocenili úsilie spravodajcu pána Díaza de Meru, pretože vytvoril prostredie, v ktorom sme mohli úspešne diskutovať o jeho navrhovaných zmenách, upraviť tie najzložitejšie a dosiahnuť kompromis, takže teraz môžeme byť so svojím úsilím spokojní.
<P>
Ako predstaviteľ skupiny ALDE by som chcel predovšetkým poukázať na to, že za dosiahnuté výsledky do veľkej miery vďačíme skutočnosti, že v tomto prípade sa do širšej témy prisťahovalectva a riadenia procesov prisťahovalectva zapracovala aj otázka ľudských práv. Takýmto spôsobom môžeme vďaka dodržiavaniu ľudských práv trvalo zaručiť ľudský a primeraný prístup zo strany imigračných úradníkov i zamestnancov agentúry Frontex.
<P>
Po druhé, veľkým kladom našej práce je fakt, že sa zlepší vzájomná spolupráca medzi komunikačnými úradníkmi a tiež spolupráca medzi nimi a agentúrou Frontex. A nakoniec, agentúra Frontex využije naše spoločné úsilie na zhromaždenie nových poznatkov, ktoré budú rozsiahlejšie svojím objemom a rôznorodejšie svojou funkciou. Tieto poznatky budú v rukách zodpovedných inštitúcií a osôb a umožnia im účinnejšie riadiť imigračné procesy. A prečo je potrebné účinnejšie riadenie imigračných procesov? Pretože imigračné procesy budú aj naďalej aktívne a v blízkej budúcnosti sa pravdepodobne ešte zintenzívnia.
<SPEAKER ID="112" NAME="Franziska Keller">
v mene skupiny Verts/ALE. - Vážená pani predsedajúca, aj ja by som chcela poďakovať spravodajcovi pánovi Díazovi de Merovi Garcíovi Consuegrovi za skvelú prácu. Imigrační styční dôstojníci by sa nemali považovať len za "sprostredkovateľov deportácií" - naozaj by som nechcela, aby boli za nich považovaní -, ale mali by aj podrobne monitorovať situáciu ľudských práv v hostiteľských krajinách, a najmä ochranu poskytovanú žiadateľom o azyl a navrátilcom.
<P>
Som veľmi rada, že nášmu spravodajcovi sa podarilo do správy viackrát zahrnúť zmienku o ľudských právach a o podávaní správ o ľudských právach - to je aspekt, ktorý v pôvodnom návrhu úplne chýbal.
<P>
Vítam tiež významnejšiu úlohu, ktorú dostal Európsky parlament ako jediný priamo volený orgán na úrovni EÚ, ktorý má teraz po nadobudnutí platnosti Lisabonskej zmluvy ešte väčší význam - hoci sa zdá, že nie každý si to už uvedomil.
<SPEAKER ID="113" NAME="Rui Tavares" LANGUAGE="PT">
Vážená pani predsedajúca, predovšetkým chcem, ako už bolo niekoľkokrát povedané, zablahoželať pánovi Díazovi de Merovi k vynikajúcej práci a k spolupráci a dialógu s nami počas celého tohto procesu: najmä v chúlostivej otázke v súvislosti s tým, či sa odkazy, ktoré máme v tomto a v iných textoch, týkajú "nedovolených prisťahovalcov" alebo "nelegálnych prisťahovalcov". Spravodajca pán Díaz de Mera zaujal k tejto otázke veľmi konštruktívny a dynamický postoj. Je tiež pravda, že zmluvy a pozícia samotnej Rady mu neumožnili pokročiť v tejto otázke ďalej a pre prípady nedovolených a nezdokumentovaných prisťahovalcov stanoviť definíciu, ktorá by bola rozsiahlejšia a technicky správnejšia.
<P>
Domnievam sa, že tu ide o to a išlo o to aj v mnohých diskusiách, ktoré sme mali o prisťahovalectve v Európskom parlamente, že tu máme represívnu politiku prisťahovalectva, ktorá sa takmer úplne realizuje a ktorej nič nechýba: základnou funkciou Európskej agentúry pre riadenie operačnej spolupráce na vonkajších hraniciach členských štátov Európskej únie (Frontex), funkciou Schengenskej dohody a dokonca i styčných dôstojníkov - ktorá sa momentálne mení a dopĺňa, ako sa to robilo už aj predtým - je kontrolovať hranice, čo je represívna funkcia.
<P>
Navyše všetci tu v Parlamente, ľavica a čoraz viac i pravica, vieme, že prisťahovalecká politika, ktorá zahŕňa len represívne opatrenia, vôbec nie je prisťahovaleckou politikou, pretože prisťahovalecká politika hodná svojho mena tiež vyžaduje právnu časť týkajúcu sa kanálov legálneho prisťahovalectva.
<P>
Myslím si, že keby sme hlasovali len za správu pána Díaza de Meru ako takú, s myšlienkami, ktoré presadzuje, bol by som úplne za. Namiesto toho však hlasujeme za kompromis s Radou v prvom čítaní, takže sa domnievam, že sme v tomto nezašli až tak ďaleko, ako sme mohli.
<SPEAKER ID="114" NAME="Paul Nuttall">
v mene skupiny EFD. - Vážená pani predsedajúca, jedným zo znakov suverénneho štátu je rozhodovanie o tom, kto môže a kto nemôže vstúpiť do krajiny. Bohužiaľ, viaceré vlády v Spojenom kráľovstve sa vzdali tejto právomoci v prospech nevolených, anonymných byrokratov v Bruseli. Ukázalo sa, že je to veľká pohroma. Dnes sme v situácii, keď máme nekontrolované prisťahovalectvo v rámci EÚ do našej krajiny, čo vedie k znižovaniu miezd a k prepúšťaniu ľudí - pôvodných obyvateľov - z práce. Nemyslím si, že táto sieť imigračných styčných dôstojníkov EÚ má nejakú moc zastaviť to.
<P>
V našej krajine tiež máme dvojúrovňový prisťahovalecký systém, podľa ktorého, ak ste z Austrálie, Nového Zélandu alebo z akejkoľvek inej krajiny, pre vás existujú obmedzenia. Ak ste však z Lotyšska, z Poľska či z akejkoľvek inej krajiny EÚ, môžete do našej krajiny chodiť, ako sa vám zachce. To je zásadne nesprávne. Tvrdí sa, že táto sieť pomôže kontrolovať nelegálne prisťahovalectvo, ale čo sa stane, ak nejaká krajina, napríklad Rumunsko, v podstate dá občianstvo státisícom nelegálnych prisťahovalcov? To je výsmech celého systému.
<P>
Podporujem to, aby volení politici v Spojenom kráľovstve rozhodovali o našich vlastných hraniciach. Nepodporujem nevolených nominantov, ktorí nenesú žiadnu zodpovednosť. Som presvedčený, že posilňovanie tejto siete by nebolo potrebné, keby mal každý členský štát právomoc rozhodovať o tom, kto vstúpi a kto nevstúpi na jeho pôdu. Žiadam preto všetkých, aby túto správu odmietli.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="115" NAME="Krisztina Morvai" AFFILIATION="NI">
(HU) Vážená pani predsedajúca, môj kolega poslanec zo Spojeného kráľovstva hovoril o ťažkostiach britských zamestnancov, ktorým čelia v dôsledku prisťahovalectva do svojej krajiny. Pochádzam z Maďarska, z krajiny, kde je, bohužiaľ, veľké množstvo ľudí nútených presťahovať sa do Anglicka a hľadať si tam prácu, napríklad ako zdravotné sestry, lekári či iní kvalifikovaní zdravotnícki pracovníci, pretože platy v Maďarsku sú mimoriadne nízke. Títo ľudia vyštudovali v Maďarsku na veľmi vysokej úrovni a Maďarsko je teraz svedkom kolapsu...
<P>
(Predsedajúca prerušila rečníčku.)
<SPEAKER ID="116" NAME="Paul Nuttall" AFFILIATION="EFD">
Vážená pani predsedajúca, ak chcú lekári, zubári a podobní ľudia prísť pracovať do Spojeného kráľovstva - a my potrebujeme ich schopnosti -, potom by mali v každom prípade prísť, ale momentálne je situácia taká, že náš trh je nasýtený: nemôžeme kontrolovať, kto pochádza z EÚ a kto nie. To je zásadne nesprávne. Je to zlé a spôsobuje to prepúšťanie ľudí.
<P>
Uvediem príklad. Taxikár, ktorý ma dnes ráno viezol na letisko, bol murárom, ktorého prepustili, pretože na stavbu chodili Poliaci, ktorí podrážali britským pracovníkom nohy. Dnes šoféruje taxík. To nemôže byť správne.
<SPEAKER ID="117" NAME="Philip Claeys" AFFILIATION="NI">
(NL) Vážená pani predsedajúca, je samozrejmosťou, že každá agentúra, ktorá pôsobí v oblasti boja proti nelegálnemu prisťahovalectvu, môže počítať s mojou podporou. Ak dokážu imigrační styční dôstojníci zefektívniť činnosť napríklad agentúry Frontex, potom je to pozitívna vec.
<P>
Chcel by som zdôrazniť, že by sme nemali tráviť toľko času pozeraním na inštitucionálne a byrokratické procesy, pretože už pre stromy nedokážeme vidieť les. Problém nelegálneho prisťahovalectva je politický problém, ktorý si vyžaduje politickú vôľu, ak máme prísť s jeho riešeniami.
<P>
Nuž, dnes sme zistili, že stále existujú členské štáty, napríklad Belgicko, ktoré odmeňujú nelegálne prisťahovalectvo z politických a ideologických dôvodov. Odmeňujú nelegálnych prisťahovalcov tým, že legalizujú ich stav alebo im udeľujú povolenia na pobyt. Takýmto spôsobom sa proti nelegálnemu prisťahovalectvu nebojuje, ale sa aktívne podporuje. Môžeme mať toľko imigračných styčných dôstojníkov a zamestnancov agentúry Frontex, koľko chceme, problém sa však bude stále len zhoršovať.
<P>
Na aktuálnej správe ma najviac rozčuľuje odporúčanie, aby sme už nehovorili o "nelegálnom prisťahovalectve", ale o "nedovolenom prisťahovalectve", ako sa to teraz nazýva. Nuž, akosi mi to nejde do hlavy: zdá sa, že chceme vyriešiť problém tým, že mu dáme iné meno, alebo predstieraním, že už neexistuje. To je jednoznačne orwellovský prístup. Nazývajme veci pravými menami, vyjadrujme sa jasne a hovorme o nelegálnom prisťahovalectve a o nelegálnych prisťahovalcoch.
<SPEAKER ID="118" NAME="Georgios Papanikolaou" AFFILIATION="PPE">
(EL) Vážená pani predsedajúca, samotná skutočnosť, že takmer všetci dnes blahoželali nášmu spravodajcovi pánovi Díazovi de Merovi Garcíovi Consuegrovi a všetkým tieňovým spravodajcom, ktorí sa podieľali na tomto úsilí, ilustruje veľmi serióznu snahu a skvelé výsledky, ktoré sa dosiahli. Aj ja im, samozrejme, všetkým blahoželám. Dnešná rozprava je mimoriadne dôležitá, pretože ukazuje úsilie, ktoré vynakladáme - tentoraz na európskej úrovni - na riadenie legálnych a nelegálnych prisťahovaleckých tokov, na koordináciu a skutočný prejav našej solidarity medzi členskými štátmi a na lepšie využívanie všetkých nástrojov, ktoré máme k dispozícii.
<P>
Vytvorili sme sieť imigračných styčných dôstojníkov. Ako sme už počuli, táto sieť zahŕňa približne 130 krajín a umožňuje nám získavať spoľahlivé informácie. Zriadili sme agentúru Frontex, nedávno sme zriadili Európsky podporný úrad pre azyl, podpísali sme dohodu o readmisii, využívame všetky európske finančné prostriedky, ktoré máme k dispozícii, a z roka na rok ich posilňujeme, ako sa len dá. Samotná skutočnosť, že sme sa teraz dostali až do bodu, keď využívame a kombinujeme tieto nástroje - inými slovami poznáme nároky agentúry Frontex, prepájame ju so sieťou styčných dôstojníkov a ešte užšie kombinujeme všetky prostriedky a nástroje, ktoré máme k dispozícii -, dokazuje, že sa efektívnejšie posúvame dopredu.
<P>
Samozrejme, nikto nemôže povedať, že sme dosiahli svoju cieľovú úroveň. Keď vidíme, že v Grécku máme 90 % nelegálnych vstupov prisťahovalcov do Európy, už len to samotné ukazuje, že máme ešte veľa práce. Táto spolupráca a tieto nástroje, ktoré máme, však potvrdzujú, že sa môžeme posúvať dopredu ešte efektívnejšie. Vďaka nim môžeme byť takí optimistickí, ako sa len dá, z toho, že Európa má nástroje a že s pomocou solidarity a úzkej spolupráce všetkých strán budeme schopní dosiahnuť v budúcnosti ešte lepšie výsledky. Buďte si istá, pani komisárka, že podporíme všetky takéto snahy zo strany Komisie. Nepochybujte, že podporíme všetky takéto iniciatívy z vašej strany.
<SPEAKER ID="119" NAME="Andreas Mölzer" AFFILIATION="NI">
(DE) Vážená pani predsedajúca, ako vieme, dôstojníci agentúry na ochranu hraníc Frontex vykonávajú dôležitú prácu ako súčasť operačnej spolupráce medzi členskými štátmi a tretími krajinami s cieľom bojovať proti nelegálnemu prisťahovalectvu. Podľa môjho názoru sa proti nemu musí účinne bojovať najmä v tranzitných krajinách. Hustá sieť imigračných styčných dôstojníkov a ich úzka spolupráca je preto citlivým opatrením, ktoré nám umožní účinne bojovať proti masovému prisťahovalectvu do Európy so všetkými jeho negatívnymi dôsledkami pre občanov Európy. Musí sa však zaistiť, aby sa informácie a hodnotenia poskytované styčnými dôstojníkmi dali bez akejkoľvek byrokracie čo najrýchlejšie k dispozícii agentúre Frontex a vnútroštátnym orgánom.
<P>
Vo všeobecnosti rozhodne potrebujeme lepšiu spoluprácu v otázkach prisťahovalectva medzi všetkými aktérmi. Podľa môjho názoru by sa právomoci agentúry Frontex mali čo najskôr - so súhlasom členských štátov - posilniť, aby sme dokázali zaistiť jej jednotné a účinné fungovanie najmä na vonkajších hraniciach.
<SPEAKER ID="120" NAME="Simon Busuttil" AFFILIATION="PPE">
(MT) Vážená pani predsedajúca, ako spravodajca pre nariadenie o agentúre Frontex s radosťou vítam posledný vývoj v súvislosti s právnym predpisom, ktorý máme pred sebou, pretože nám pomôže v procese posilňovania agentúry Frontex. Moja správa o agentúre a o zmenách, ktoré je potrebné urobiť v súvislosti s jej pôsobnosťou, bola prezentovaná minulý mesiac a termín predloženia pozmeňujúcich a doplňujúcich návrhov uplynie práve tento týždeň. Preto predpokladám, že v nasledujúcich mesiacoch - v januári a februári - prijme Výbor pre občianske slobody, spravodlivosť a vnútorné veci pozmeňujúce a doplňujúce návrhy k správe o agentúre Frontex a že v rámci výboru budeme môcť túto vec uzavrieť. Dúfam, že potom budeme môcť začať proces vedúci k čo najrýchlejšiemu doriešeniu tejto záležitosti. Skutočnosť, že budeme mať týchto imigračných styčných dôstojníkov, ktorí umožnia poskytovanie informácií agentúre Frontex, je v každom prípade mimoriadne pozitívnym vývojom.
<SPEAKER ID="121" NAME="Oreste Rossi" AFFILIATION="EFD">
(IT) Vážená pani predsedajúca, dámy a páni, táto správa mohla získať jeden pozitívny hlas, bola však, bohužiaľ, upravená pozmeňujúcimi a doplňujúcimi návrhmi, ktoré považujeme za zbytočné a ktorým sa dalo vyhnúť. Na základe nich boli slová "nelegálne" a "tajné" nahradené slovom "nedovolené", takmer akoby tu bol strach povedať veci tak, ako naozaj sú.
<P>
Pozitívne však je, že správa umožňuje vytvorenie siete imigračných styčných dôstojníkov vyslaných do konzulárnych orgánov a do medzinárodných organizácií, ktorých úlohou bude zabrániť nelegálnemu prisťahovalectvu a umožniť repatriáciu nelegálnych prisťahovalcov.
<P>
Priama výmena informácií o nelegálnych migračných tokoch medzi štátmi, veľvyslanectvami a medzinárodnými organizáciami sa navyše môže ukázať užitočnou v boji proti činnosti zločineckých sietí. Bolo zničených príliš veľa životov. Predchádzanie obchodovaniu s ľuďmi je jedným z cieľov, ktoré musí EÚ dosiahnuť.
<SPEAKER ID="122" NAME="Franz Obermayr" AFFILIATION="NI">
(DE) Vážená pani predsedajúca, členské štáty vysielajú imigračných styčných dôstojníkov do tretích krajín s cieľom bojovať proti nelegálnemu prisťahovalectvu v kontakte s orgánmi v týchto krajinách. Preto považujem spoluprácu medzi týmito dôstojníkmi a agentúrou Frontex za naliehavo potrebnú. Potrebujeme zmysluplnú výmenu informácií a osvedčených postupov a musíme sa tiež vyhnúť vytváraniu duplicitných štruktúr. Dúfam, že takáto súčinnosť povedie k účinnejším kontrolám na hraniciach - najmä preto, lebo agentúra Frontex nemá vlastných externých dôstojníkov v tretích krajinách.
<P>
Kľúčovým prvkom tejto spolupráce musí byť jednotné spracúvanie dohôd o readmisii, či už vo východnej Európe, alebo v Afrike, pretože v oblasti repatriácie nelegálnych prisťahovalcov vládne v EÚ chaos. Niektoré členské štáty postupujú veľmi rázne, kým iné sú veľmi pomalé. To má potom, samozrejme, negatívne dôsledky pre všetky členské štáty.
<P>
Je tu preto naliehavá potreba konať. Treba posilniť agentúru Frontex a EÚ tiež musí tlačiť na orgány v členských štátoch, aby si plnili povinnosti.
<SPEAKER ID="123" NAME="Csanád Szegedi" AFFILIATION="NI">
(HU) Vážená pani predsedajúca, dámy a páni, správa a návrh, ktorý je za ňou, jednoznačne slúžia cieľu presadzovať a umožniť prisťahovalectvo a sú krokom týmto smerom, čo považujeme za neprijateľné. Vytvorenie siete imigračných styčných dôstojníkov je ďalším krokom smerom k centralizovanému opatreniu riadenému Európskou úniou, ktoré slúži na šírenie prisťahovalcov a utečencov. Ďalej je neprijateľné, že EÚ chce nahradiť výraz "nelegálne prisťahovalectvo" výrazom "nedovolené prisťahovalectvo", čím sa snaží ešte viac zlegitimizovať tento inak nelegálny čin. Občania Európy majú dosť prílivu prisťahovalcov a privítali by sme, keby to uznali aj volení poslanci sediaci v tomto Parlamente. Bohužiaľ, nemôžem o tejto správe povedať nič iné ako to, že je karikatúrou samej seba. Obsah tejto správy je karikatúrou Európskeho parlamentu.
<SPEAKER ID="124" NAME="Andrew Henry William Brons" AFFILIATION="NI">
Vážená pani predsedajúca, zmena a doplnenie nariadenia umožňuje výmenu informácií s cieľom "riadenia legálneho a nelegálneho prisťahovalectva". Ja ho nechcem riadiť, chcem ho zastaviť. Migrácia vychádza z nesprávneho predpokladu, že sme produktom našej kultúry a že vystavenie európskej kultúre premení cudzincov na Európanov v druhej generácii, ak nie v prvej. Rozdielni ľudia nie sú produktom rozdielnych kultúr: rozdielne kultúry sú produktom rozdielnych ľudí.
<P>
Ak privediete obyvateľov tretieho sveta do Európy, privediete tým do Európy tretí svet - nie dočasne, ale navždy. Presne toto robíme posledných šesť desaťročí.
<SPEAKER ID="125" NAME="Krisztina Morvai" AFFILIATION="NI">
(HU) Vážená pani predsedajúca, teraz nastal čas, aby sme sa konečne pokúsili nájsť základné príčiny problému prisťahovalectva a odstránili ich. Z ľudských dôvodov navrhujem zavedenie práva každého človeka bývať vo svojej rodnej krajine, vo svojej domovine. Vo svete vrátane krajín, ktoré sa považujú za druhoradé členské štáty EÚ, by sa mali vytvoriť primerané hospodárske a iné podmienky na to, aby ľudia mohli žiť v krajine, ktorá je ich domovom. Rozviniem svoju predchádzajúcu myšlienku: systém zdravotnej starostlivosti v Maďarsku utrpel kolaps alebo je na hranici kolapsu, pretože maďarskí lekári, zdravotné sestry a zamestnanci so zdravotníckou kvalifikáciou sú nútení masovo migrovať v rámci EÚ, napríklad do Anglicka, ako aj do iných krajín, čím sa v podstate stávajú hospodárskymi utečencami. Je čas preskúmať tento fenomén a začať proti nemu bojovať napríklad uložením povinnosti členským štátom zaistiť primerané živobytie pre kvalifikovaných lekárov a zdravotné sestry, ak to bude potrebné.
<SPEAKER ID="126" NAME="Cecilia Malmström">
členka Komisie. - Vážená pani predsedajúca, hoci to rozprava neukázala, vidím, pán Díaz de Mera, že pre svoj návrh máte veľmi silnú podporu. Chcem vám k tomu zablahoželať, pretože to ukazuje, že ste urobili veľmi dôležitú prácu.
<P>
Chcem tiež zopakovať, že mám radosť, že ste prostredníctvom pozmeňujúcich a doplňujúcich návrhov predložených výborom posilnili aspekt ľudských práv v tejto otázke. Zaistím, aby sa pri posudzovaní jednotlivých krajín a regiónov a pri podávaní správ o nedovolenej migrácii v danej krajine alebo regióne prihliadalo na všetky dôležité aspekty, a najmä na ľudské práva. Vieme, že existuje veľmi tesná korelácia medzi situáciou ľudských práv a počtom migrantov či žiadateľov o azyl. To je hlavný faktor, ktorý ich k tomu tlačí.
<P>
Toto je tiež úloha pre Európsky podporný úrad pre azyl. Ten bude zhromažďovať takéto informácie o krajinách pôvodu a tranzitu žiadateľov o azyl. Základnou funkciou ISD - styčných dôstojníkov - je nadviazať a udržiavať kontakt s orgánmi hostiteľských krajín s cieľom predísť nedovolenej migrácii a bojovať proti nej. Celkové hodnotenie situácie ľudských práv v hostiteľskej krajine však nie je v ich právomoci, hoci je to vysoko v zozname priorít.
<P>
Myslím si, že vďaka vášmu návrhu sme tento text zlepšili, a veľmi sa teším na vaše zajtrajšie hlasovanie. Chcela by som ešte raz poďakovať vám i tieňovým spravodajcom za dôležitú prácu.
<SPEAKER ID="127" NAME="Agustín Díaz de Mera García Consuegra" LANGUAGE="ES">
Vážená pani predsedajúca, pani komisárka, ďakujem vám veľmi pekne za vaše slová, ako aj za vaše zanietenie. Ešte raz by som chcel vyjadriť obdiv spôsobu, akým sa staráte o portfólio, ktoré vám bolo zverené.
<P>
Dnes popoludní tu zaznelo 18 prejavov a väčšina skupín túto správu podporila. Chcel by som im preto ešte raz vyjadriť svoju hlbokú a úprimnú vďaku, pretože sa nielen aktívne zapojili do rozpravy, ale aj obohatili, zmenili a doplnili podstatné otázky, ktoré mali byť v správe zahrnuté a teraz aj zahrnuté sú.
<P>
Hovorím najmä o kapitole o ľudských právach, Európskom podpornom úrade pre azyl a úlohe Úradu vysokého komisára OSN pre utečencov.
<P>
Samozrejme, v takom veľkom a rôznorodom Parlamente nie sme povinní každý s každým súhlasiť, a preto je úsilie, ktoré sme všetci vyvinuli s cieľom dosiahnuť veľmi široký konsenzus, mimoriadne významné. Dámy a páni, z pozície stredopravého poslanca a kresťanského demokrata skutočne vyhlasujem, že som jednoznačne za používanie výrazu "nedovolené" a odmietam výraz "nelegálne" ako právne, sémanticky a eticky nevhodný.
<P>
Veľmi pekne ďakujem všetkým kolegom poslancom za podporu, ako aj za vystúpenia vrátane tých nesúhlasných.
<SPEAKER ID="128" NAME="Predsedajúca">
Rozprava sa skončila.
<P>
Hlasovanie sa uskutoční v utorok 14. decembra.
