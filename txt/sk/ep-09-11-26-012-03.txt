<CHAPTER ID="012-03">
3. Čína: práva menšín a vykonávanie trestu smrti
<SPEAKER ID="254" NAME="Predsedajúci">
Ďalším bodom programu je päť návrhov uznesenia o Číne: práva menšín a vykonávanie trestu smrti
<SPEAKER ID="255" NAME="Véronique De Keyser">
autorka. - (FR) Vážený pán predsedajúci, naša skupina stiahla svoj podpis z tohto uznesenia o Číne. Prečo? Nie preto, že by sme považovali ľudské práva za druhoradé a podriadené obchodným záujmom - napokon, my sme predložili uznesenie od Skupiny progresívnej aliancie socialistov a demokratov v Európskom parlamente bez akýchkoľvek ústupkov s dôrazom na náš záväzok - ale keďže v záujme dosiahnutia zmeny v správaní Číny potrebujeme viesť dialóg, a toto chybné uznesenie, ktorému chýba štruktúra, marí akúkoľvek šancu na dialóg. Určite obsahuje všetko: Tibet, dalajlámu a jeho nasledovníka, náboženskú križiacku výpravu a dokonca, ak by sme niečo vynechali, kritiku každého súčasného, minulého a budúceho komunistického režimu.
<P>
Takto sa otvárajú dvere? Nie. Tragédiou je, že ich zatvoria pred tými, ktorých chceme v tejto chvíli zachrániť, inými slovami, pred Ujgurmi a Tibeťanmi, ktorým hrozí poprava.
<P>
Vyzývam Čínu, aby sa prestala báť slobody prejavu a aby sa otvorila svetu, nielen prostredníctvom obchodu a kultúry, ale aj tým, že sa stotožní so základnými hodnotami.
<P>
Žiadam, aby bola otázka zrušenia trestu smrti zaradená do programu najbližšieho samitu EÚ - Čína, ktorý sa bude konať 30. novembra. Žiadam tiež, aby sa Komisia a Rada naďalej snažili do nového partnerstva, o ktorom sa rokuje, zahrnúť doložku o dodržiavaní ľudských práv v Číne.
<SPEAKER ID="256" NAME="Joe Higgins">
autor. - Vážený pán predsedajúci, podporujem výzvy na zakázanie trestu smrti v Číne, o to viac, že trest smrti sa používa na zastrašovanie menšinových etnických skupín a národov žijúcich v čínskom štáte.
<P>
Európska únia, Spojené štáty americké a ďalšie svetové mocnosti sú však vo svojej kritike porušovania ľudských práv v Číne veľmi mäkké. Kritika porušovania práv pracujúcich prakticky neexistuje. To preto, lebo chcú budovať obchodné kontakty s čínskou podnikateľskou sférou a byrokraciou, ktorá má štát pod kontrolou, a tak môžu profitovať z desivého vykorisťovania pracujúcich v Číne.
<P>
Čína je obrovskou manufaktúrou vykorisťovania pracujúcich. Napríklad desiatky miliónov migrujúcich pracovníkov žijú v hanebnej biede a ich deti znášajú dôsledky strašných podmienok, v ktorých žijú. Nadnárodné spoločnosti z EÚ a USA sa podieľajú na tomto vykorisťovaní, aby mohli dosiahnuť veľké zisky.
<P>
Čínsky režim znásobuje útlak a tento útlak sa zväčšuje, odkedy sa čínski stalinisti rozhodli pre kapitalistický trh ako prostriedok hospodárskeho rozvoja. Dochádza k masívnemu útlaku novinárov a bojovníkov za spravodlivosť, za komunity a pracujúcich.
<P>
Nedávno bol z Číny vyhostený môj kolega socialista. Laurence Coates, socialista, ktorý píše pod menom Vincent Kolo a ktorý je redaktorom portálu chinaworker. info, bol na hraniciach zadržaný a vyhostený z Číny. Portál chinaworker. info bojuje za práva pracujúcich a slobodné odbory. Mali by sme sa zastať pracujúcich v Číne. Je nutné bojovať za nezávisle a demokraticky riadené odbory a právo na štrajk, ako aj za prepustenie politických väzňov a zadržaných aktivistov za práva pracujúcich.
<P>
Mali by sme sa dožadovať slobody prejavu a slobody zhromažďovania a medzinárodnej solidarity s pracujúcimi v Číne, a tak bojovať proti tomuto strašnému byrokratickému režimu, ktorého mnohí členovia sa snažia stať oligarchami zjavne tak, ako sa svojho času dialo s rovnakým systémom v Rusku.
<SPEAKER ID="257" NAME="Laima Liucija Andrikienė">
autorka. - Vážený pán predsedajúci, hoci sa Číne približujeme, čo sa týka obchodnej a environmentálnej spolupráce, a Čína bola vlani usporiadateľom úžasných olympijských hier, v oblasti zabezpečenia ľudských práv svojim občanom Čína jednoznačne zaostáva.
<P>
Reakcia čínskych orgánov na pokojné protesty v Tibete minulý rok a v Sin-ťiangu tento rok boli, prinajmenšom povedané, úplne neprimerané. Všade na svete by ľudia mali mať právo vyjadriť nesúhlas s politikou vlády, ktorá sa im nepáči. Namiesto toho sme boli svedkami hrubej reakcie čínskych orgánov proti protestujúcim a zabitia stoviek ľudí.
<P>
Teraz máme ďalších deväť ľudí, prevažne Ujgurov, ktorí boli nemilosrdne popravení na ukážku toho, že hlasy odporu čínsky štátny aparát umlčí hrubou a smrtiacou silou.
<P>
Hoci obdivujeme čínsku kultúru a robíme pokroky vo výmene tovarov a investícií, je našou povinnosťou hovoriť nahlas a jasne a odsúdiť zabíjanie a popravy. Preto ešte raz vyzývame čínskych štátnych predstaviteľov, aby na trest smrti vydali moratórium a svojim provinciám, ktoré sa usilujú o väčšiu autonómiu, pričom rešpektujú politiku jednej Číny, poskytli viac slobody.
<SPEAKER ID="258" NAME="Barbara Lochbihler" LANGUAGE="DE">
Vážený pán predsedajúci, v uplynulých rokoch zaznamenala Čína obrovský hospodársky rast. Zlepšila sa kvalita života mnohých Číňanov. Žiaľ, nedošlo k žiadnemu pokroku v oblasti ochrany a rešpektovania ľudských práv v Číne, a to sa týka všetkých jej občanov bez ohľadu na náboženstvo alebo etnický pôvod.
<P>
Naopak, vzrástol počet krutých opatrení prijatých proti Ujgurom a Tibeťanom. Čo sa týka trestu smrti, je pozitívnym znamením, že najvyšší čínsky súd znovu preskúmal všetky rozsudky vydané od roku 2007, a domnievame sa, že niektoré rozsudky trestu smrti budú zrušené.
<P>
Čína je však, žiaľ, svetovým lídrom v počte popráv. Len v roku 2008 bolo popravených najmenej 1718 ľudí. Odhadovaný počet neoznámených prípadov je oveľa vyšší. Aj to najnižšie číslo znamená, že Čína je zodpovedná za vyše 70 % všetkých popráv vykonaných na celom svete. Okrem toho Čína zvýšila počet trestných činov, ktoré podliehajú trestu smrti. To znamená, že Číňania môžu byť popravení za spáchanie vyše 68 trestných činov. Preto v tomto uznesení Čínu žiadame, aby pozastavila plánované popravy a ihneď zaviedla moratórium na trest smrti.
<P>
(potlesk)
<SPEAKER ID="259" NAME="Crescenzio Rivellini" LANGUAGE="IT">
Vážený pán predsedajúci, dámy a páni, moje stanovisko týkajúce sa tohto návrhu uznesenia je podobné názorom muža, ktorý patrí k diskriminovaným menšinám, muža, ktorý získal Nobelovu cenu mieru a ktorý stojí na čele svetovej mocnosti - Baracka Obamu.
<P>
Súhlasím so zásadami tohto uznesenia. Ale myslím si, že rozhodne nesmieme opakovať chyby ľavicových politických strán, ktoré radšej chcú práva vymenúvať, než si ich naozaj zaslúžiť.
<P>
Je potrebné brániť menšiny v Číne, ako aj v iných častiach sveta, ale skôr, ako predložíme toto neskromné uznesenie, musíme mať stratégiu, koordinovanosť všetkých rôznych strán a celého Parlamentu, aby sme sa vyhli odloženiu a poškodeniu rokovaní s čínskou vládou.
<P>
Nemôžeme si myslieť, že vieme vyriešiť problémy týkajúce sa menšín a trestu smrti v Číne bez zohľadnenia čínskej vlády. To je nemožné. V tomto ohľade si prezident Obama počínal dobre. Nerobí žiadne ústupky, ale udržiava si dobré vzťahy s čínskou vládou, ktorá, to musíme priznať, sa snaží zlepšiť dialóg na všetkých rokovaniach so západným svetom.
<P>
Zaujímalo by ma, prečo predkladať uznesenie - aj keď chvályhodné - len niekoľko dní pred stretnutím v Nandžingu bez koordinácie (ako preventívneho opatrenia) všetkých tých, ktorých sa to týka? Prečo predkladať uznesenie, ktoré už bolo predložené pri mnohých iných príležitostiach, práve vtedy, keď sa našťastie začíname s čínskou vládou niekam dostávať? Prečo predkladať uznesenie, ktoré môže poškodiť začiatky nového vzťahu s čínskou vládou?
<P>
Z týchto dôvodov, hoci podporujem zásady uznesenia, ktoré sú rovnaké s mojimi vlastnými, sa zdržím hlasovania, pretože si strategicky myslím, že môžu škodiť, nie pomôcť, novej ceste, na ktorú sa s čínskou vládou vydávame.
<SPEAKER ID="260" NAME="Bernd Posselt" AFFILIATION="PPE">
(DE) Vážený pán predsedajúci, bolo povedané, že toto je vystúpenie v mene našej skupiny. Po dôkladnej konzultácii minulý týždeň naša skupina Konferencii predsedov navrhla, aby bol tento bod zahrnutý do programu. Chceme o tomto bode diskutovať a chceme, aby sa o ňom hlasovalo. Toto vystúpenie vyjadrilo osobný názor môjho kolegu a nie názor skupiny.
<SPEAKER ID="261" NAME="Predsedajúci">
Vážený pán Posselt, chápem, ale dohodli sme sa, že budeme mať presne vyhradené množstvo času a každá skupina má na vystúpenie jednu minútu.
<SPEAKER ID="262" NAME="Ana Gomes" LANGUAGE="PT">
Tí, ktorí chcú v Číne uplatňovať svoje pracovné, sociálne, občianske a základné politické práva, sú stále utláčaní. Tento útlak je veľmi krutý a bezohľadný voči etnickým menšinám ako Ujgurom alebo Tibeťanom, ale ani väčšinoví Chanovia pred ním neuniknú, ako v prípade nositeľa Sacharovovej ceny Chu Ťiu a právnikov a aktivistov, ktorých po návšteve prezidenta Obamu prenasledujú.
<P>
Administratívne zadržanie státisícov ľudí, systematické týranie vo väzniciach, náboženský a politický útlak, popravy - to všetko sú metódy nezlučiteľné so záväzkami Čínskej ľudovej republiky ako člena OSN. Sú to navyše neúčinné metódy, ktoré neumlčia ani neskrotia tých, ktorí sa dovolávajú slobody a ľudských práv. Tak je to v Číne, ako aj vo zvyšku sveta, lebo Číňania nie sú Marťania. Nie sú iní ako ostatní ľudia.
<SPEAKER ID="263" NAME="Johannes Cornelis van Baalen">
v mene skupiny ALDE. - Vážený pán predsedajúci, my liberáli sme proti trestu smrti ako takému, no v Číne sa trest smrti používa na utláčanie menšín, napríklad Tibeťanov, Ujgurov a iných. Okrem toho Čína nie je demokraciou. Nedodržiavajú sa ľudské práva. Čína vedie krutú politiku voči Taiwanu. Na Čínu by mal byť vyvinutý tlak. Viem, je to zložité. Je to obrovský trh, ale mali by sme bojovať za svoje zásady. Preto podporujeme toto uznesenie.
<SPEAKER ID="264" NAME="Heidi Hautala" LANGUAGE="FI">
Vážený pán predsedajúci, niekto sa tu pýtal, prečo bolo toto uznesenie na podporu dialógu predložené. Bolo to urobené presne preto, lebo práve teraz sa pripravuje samit EÚ - Čína a dialóg o ľudských právach je jeho podmienkou.
<P>
Našou povinnosťou v Európskom parlamente a v Podvýbore pre ľudské práva je pripomenúť Rade a Komisii, že výsledky dialógov o ľudských právach tiež zohrávajú veľmi významnú úlohu na samotných samitoch.
<P>
Mrzí ma, že pán komisár de Gucht vôbec nepočúva, čo hovorím, ale namiesto toho sa radšej rozpráva so svojím kolegom.
<P>
Je dôležité, aby sa EÚ a Čína zapojili do dialógu. Myslím si, že aj Čína si uvedomí, že krajina môže robiť pokroky len vtedy, ak jej rozhodovacie postupy budú transparentnejšie a ak svojim občanom zaručí právo na vyjadrenie svojho názoru.
<P>
V skutočnosti je nemožné si predstaviť, že by Čína v tomto ohľade konala inak než nejaký iný štát, ktorý musel uznať skutočnosť, že na rozvoj spoločnosti potrebuje všetky tvorivé sily, ktoré teraz potláča a tyranizuje. Ak sme presvedčení, že ľudské práva sú univerzálne, naozaj nemôžeme považovať Čínu za výnimku, ako podotkla pani Gomesová - a ja s ňou úplne súhlasím. Takže použime na Čínu rovnaký meter ako na ostatné štáty.
<SPEAKER ID="265" NAME="Charles Tannock">
v mene skupiny ECR. - Vážený pán predsedajúci, v tomto Parlamente som dlhoročným kritikom nedostatku ľudských práv v Čínskej ľudovej republike. Kritizoval som zastrašovanie pokojného Taiwanu jeho vylúčením z medzinárodných organizácií vrátane Svetovej zdravotníckej organizácie. Kritizoval som utláčanie pokojnej tibetskej kultúry, prenasledovanie hnutia Falungong, ako aj iných náboženských menšín, a prítomnosť rozsiahlej cenzúry v Číne vrátane cenzúry médií a aj internetu a vyhľadávača Google.
<P>
Rovnako odsudzujem neľudské a rozšírené používanie trestu smrti pre menej závažné trestné činy - ako napríklad, verte či neverte, podvratnú hospodársku činnosť a kupliarstvo. Pri tom všetkom si naša skupina ECR myslí, že je vecou osobného svedomia, či je trest smrti opodstatnený vo väčšine závažných trestných činov terorizmu a vraždy. Nemôže byť pochýb o tom, že v nedávnych nepokojoch v provincii Sin-ťiang boli brutálne zavraždení mnohí Chanovia.
<P>
Samozrejme, vítame prianie, ktoré ČĽR vyjadrila, mať lepšie a harmonické vzťahy so svojimi etnickými menšinami, a to predovšetkým s Ujgurmi a inými moslimskými menšinami. A, samozrejme, ja, ako aj všetci členovia našej skupiny, žiadam spravodlivé procesy so všetkými zadržanými.
<SPEAKER ID="266" NAME="Filip Kaczmarek" AFFILIATION="PPE">
(PL) Vážený pán predsedajúci, Poslanecký klub Európskej ľudovej strany (kresťanských demokratov) súhlasí s návrhom uznesenia. Musím priznať, že ma prekvapili návrhy niektorých kolegov poslancov z rôznych skupín, že by sme dnes nemali diskutovať o stále častejšom porušovaní ľudských práv alebo rozšíreného používania trestu smrti v Číne. Argumentom toho bol blížiaci sa samit EÚ - Čína.
<P>
Vážené kolegyne, vážení kolegovia, nemali by sme podliehať pokušeniu používať dvojaký meter alebo prejsť túto vec mlčaním len preto, že máme do činenia s krajinou, ktorá je dôležitým obchodným partnerom EÚ. Som si istý, že jednou z hlavných úloh Európskeho parlamentu je obrana ľudských práv. Je to tak bez ohľadu na to, či hovoríme o svetovej mocnosti alebo o malých krajinách ako Laos a Vietnam.
<P>
Čínska ľudová republika je krajinou, ktorá vykonáva najviac popráv na svete. Nedodržiava ani minimum ľudských práv - práv uznaných medzinárodnými právnymi normami vrátane práva na obhajobu a spravodlivý proces. Pred niekoľkými dňami sme oslávili 20. výročie pádu Berlínskeho múru. Ak by sa nenašla odvaha kritizovať komunizmus, ak by sa nenašla odvaha hovoriť pravdu, Európa by dnes vyzerala inak.
<SPEAKER ID="267" NAME="Justas Vincas Paleckis" AFFILIATION="S&amp;D">
(LT) Dúfal by som, že v 21. storočí trest smrti odíde navždy do minulosti a že nástroje na jeho vykonávanie bude možné vidieť len v múzeu. Ale až tam je ešte dlhá cesta a dúfam, že Čína sa tejto cesty bude pevne pridržiavať. Niekoľko desaťročí viedla Čína vzhľadom na mieru hospodárskeho rastu, ale, žiaľ, aj vzhľadom na štatistiky popráv. Samozrejme, Peking by povedal, že v takej obrovskej krajine sa inak nedá a že ani USA nezrušili trest smrti. Ale napriek tomu, ak vážne uvažujeme o strategickom partnerstve medzi Európskou úniou a Čínou, ktoré má byť pre obe strany veľmi dôležité, Peking by nepochybne mal zmeniť svoju politiku v oblasti vykonávania trestu smrti, ako aj politiku týkajúcu sa dialógu medzi etnickými menšinami v záujme ich harmonického spolunažívania.
<SPEAKER ID="268" NAME="Eva Lichtenberger" AFFILIATION="Verts/ALE">
(DE) Vážený pán predsedajúci, otázka ľudských práv a dodržiavania práv menšín je už roky, ak nie desaťročia, neustálym zdrojom konfliktov vo vzťahu medzi Európskou úniou a Čínskou ľudovou republikou. Najmä situácia menšín sa zhoršila po skončení olympijských hier a Tibeťania a Ujguri boli v uplynulých mesiacoch vystavení silnému tlaku. Z toho dôvodu nechápem, prečo moji kolegovia poslanci nechcú, aby bol článok 9 zahrnutý do uznesenia, pretože to by skôr podporilo pokojný dialóg než prevládajúci útlak.
<P>
Čína je silným hráčom na svetovej scéne. Aby bola aj uznávaným hráčom na svetovej scéne, musí Čína zabezpečiť dodržiavanie ľudských práv. Nielenže to musí obsahovať ústava, ale tiež to musí byť zavedené do praxe. Tibeťania, Ujguri a bojovníci za ľudské práva nežiadajú v Číne nič iné.
<P>
(potlesk)
<SPEAKER ID="269" NAME="Bernd Posselt" AFFILIATION="PPE">
(DE) Vážený pán predsedajúci, už som v tomto Parlamente uviedol, že Svetový ujgurský kongres, ústredná organizácia bojujúca za slobodu Ujgurov, sídli v Mníchove z rovnakého dôvodu, pre ktorý v Mníchove vďačne žilo veľa Čechov a mnoho iných ľudí: lebo tu sídlilo aj Rádio Slobodná Európa a Rádio Sloboda. Mesto si udržiava tohto ducha slobody aj v súčasnosti. Franz-Josef Strauß, ktorý vždy bránil tieto slobodné rozhlasové stanice proti výzvam na ich zrušenie, zároveň zabezpečil, aby sme čo najskôr vybudovali vzťahy s Čínou. Tieto dve veci sa navzájom nevylučujú, ale dopĺňajú: pozitívne kontakty s Čínou, ale jasná obrana náboženskej slobody a ľudských práv.
<P>
Tento týždeň počas razie polícia prehľadala v Mníchove niekoľko domov a zatkla čínskych agentov, ktorí iba terorizujú a tajne sledujú Ujgurov. Naznačuje to druh metód, ktoré Čína používa. Tieto metódy sú neprijateľné. Začínajú zastrašovaním ľudí v Mníchove a končia trestami smrti v Urumči. Preto musíme dať jasne najavo svoje názory v tejto veci.
<SPEAKER ID="270" NAME="Reinhard Bütikofer" AFFILIATION="Verts/ALE">
(DE) Vážený pán predsedajúci, považujem za samozrejmé, že sa Európsky parlament prihlási o slovo, keď je možné zachrániť ľudí pred popravou, a preto podporujem výzvu na zavedenie moratória na trest smrti.
<P>
Proces ochrany ľudských práv však nesmie byť zneužitý s cieľom poučovať Čínu z pozície morálnej nadradenosti, spochybňovať integritu Číny alebo vytvárať absurdnú karikatúru o životnej realite v Číne. To nepomôže tým ľuďom v Číne, ktorí pracujú v záujme ľudských práv, slobody a spoločenskej harmónie. Naším cieľom musí byť pomoc týmto ľuďom a nie podpora európskeho pokrytectva.
<P>
Rovnako som proti uvedeniu pozitívnej referencie k Memorandu o skutočnej autonómii pre tibetský národ v naliehavom uznesení. To nie je podstatné a nemá to priamo nič spoločné s ľudskými právami. Okrem toho nie je všeobecne prijateľným stanoviskom. Bol by som rád, keby v budúcnosti pred samitom EÚ - Čína došlo medzi Čínou a EÚ k širokospektrálnej diskusii, ktorá by pokrývala všetky predmetné oblasti.
<SPEAKER ID="271" NAME="Martin Schulz" AFFILIATION="S&amp;D">
(DE) Vážený pán predsedajúci, chcel by som potvrdiť to, čo povedal Reinhard Bütikofer. Naša skupina navrhla, aby sme diskutovali o blížiacich sa popravách Ujgurov v Číne a účastníkov protestných demonštrácií proti nečestným voľbám v Iráne, ktorí boli odsúdení na smrť, pretože toto sú dve krajiny, v ktorých sa už čoskoro majú vykonať popravy, a preto je nutné o tom urýchlene hovoriť. Je pravda, že Číňania držia v počte popráv svetový rekord, ako ste povedali, a že čínsky režim je nespravodlivý, pretože ignoruje ľudské práva. Chcel by som jednoznačne prehlásiť, že toto je netolerovateľná situácia.
<P>
Na Konferencii predsedov sme však žiadali, aby sa nespájali tieto dve veci: naliehavé otázky, o ktorých teraz diskutujeme, inými slovami blížiace sa popravy, a otázka vzťahov medzi Európskou úniou a Čínou v hospodárskych, kultúrnych a politických záležitostiach, záležitostiach obrany a iných oblastiach. Chceme o tom diskutovať v rozprave na samite EÚ - Čína a zosumarizovať to v uznesení. Preto tento mišmaš, ktorý tu vznikol, nemá nič spoločné s naliehavými otázkami. Aj preto naša skupina trvá na hlasovaní o naliehavej otázke, ktorú sme navrhli, a nie o zmiešanine, ktorú ste predložili.
<SPEAKER ID="272" NAME="László Tőkés" AFFILIATION="PPE">
(HU) Vážený pán predsedajúci, je veľkou udalosťou, že sa táto otázka teraz rýchlo dostala do programu. Skupina maďarských poslancov EP z Transylvánie tiež navrhla túto otázku do diskusie. Chceme sa poďakovať niektorým skupinám za ich účasť a podporu, ale sme prekvapení, že Skupina Progresívnej aliancie socialistov a demokratov v Európskom parlamente stiahla svoj podpis z návrhu rozhodnutia. Ľutujem, že na predvčerajšom stretnutí boli z navrhovaného textu ako celku odstránené určité časti, konkrétne tie, týkajúce sa kritiky komunistických režimov a ochrany menšinových spoločenstiev. EÚ by sa konečne mala čestne a otvorene zaoberať pretrvávajúcim dedičstvom komunizmu a dodnes prežívajúcimi komunistickými režimami, medzi ktoré Čína patrí.
<SPEAKER ID="273" NAME="Gesine Meissner" AFFILIATION="ALDE">
(DE) Vážený pán predsedajúci, dámy a páni, sme rozhodne proti trestu smrti, kdekoľvek na svete sa uplatňuje. Rovnako sme proti utláčaniu etnických a náboženských menšín a obe tieto veci sa, žiaľ, v Číne dejú.
<P>
Veľa ľudí dúfalo, že Čína preukáže ľudským právam viac úcty po olympijských hrách a že Číňania budú menej porušovať ľudské práva, lebo vedia, že sú na nich upriamené pohľady celého sveta. Žiaľ, nebolo to tak. Popravy pokračovali, a preto je pre nás veľmi dôležité o tom dnes diskutovať, po novembrových popravách deviatich Ujgurov, o čom veľa ľudí vo svete nevie, a predtým dvoch Tibeťanov.
<P>
Samit EÚ - Čína nie je ďaleko, a ako spomenuli už niekoľkí predchádzajúci rečníci, Čína je dôležitý obchodný partner. To sťažuje opakovane hovoriť o ľudských právach, ale práve preto je tak veľmi dôležité o tejto veci hovoriť teraz pred samitom. Boli by sme radi, keby sa trest smrti zakázal všade. Je dobré, že Parlament zaviedol moratórium na trest smrti v roku 2007 a musíme urobiť všetko pre to, aby sme túto záležitosť udržali v mysliach ľudí, kým trest smrti stále existuje.
<SPEAKER ID="274" NAME="Jacek Olgierd Kurski" AFFILIATION="ECR">
(PL) Vážený pán predsedajúci, ako Poliakovi mi začne srdce byť rýchlejšie, keď sa hovorí o ľudských právach v Číne. Poliaci 4. júna 1989 opätovne získali slobodu hlasovaním v prvých slobodných voľbách, v ktorých sme zvolili nekomunistického premiéra. V ten istý deň, 4. júna 1989, čínsky režim drvil protestujúcich študentov pod pásmi tankov na Námestí nebeského pokoja. Slobodný svet našiel recept na prekonanie sovietskeho komunizmu, ale nie na prekonanie čínskeho komunizmu.
<P>
Nadradenosť hospodárstva naďalej víťazí nad hodnotami a ľudskými právami. Bolo to jasne vidieť minulý rok, keď mocní tohto sveta hrdo vyhlasovali, že budú bojkotovať otvárací ceremoniál pekinskej olympiády, a potom všetci sledovali svoje hospodárske záujmy, tlačili sa do prvých radov pri slávnostných sprievodoch a ignorovali nárek utláčaného tibetského národa.
<P>
Mám strach, že ak odložíme vydanie uznesenia, túto záležitosť nevhodne obmedzíme. Samozrejme, zneužívanie trestu smrti je hrozný zločin, ale máme aj zatknutých. V čínskych pracovných táboroch zabíjajú ľudí, bijú ich palicami, sú väznení, sloboda prejavu je potláčaná, existuje cenzúra. Toto všetko by malo toto uznesenie obsahovať. Je dobré, že toto uznesenie bolo predložené, ale najdôležitejšie zo všetkého je, že hodnoty ľudských práv by mali víťaziť nad hodnotami hospodárskymi. To každému želám.
<SPEAKER ID="275" NAME="Karel De Gucht">
člen Komisie. - Vážený pán predsedajúci, dovoľte mi najskôr vysvetliť stav čínsko-európskych vzťahov. Naša politika voči Číne je politikou konštruktívnej spolupráce. Z pozície dvoch dôležitých hráčov na svetovej scéne sa naše strategické partnerstvo čoraz viac zameriava na riešenie globálnych problémov. Hlavným cieľom 12. samitu EÚ - Čína, ktorý sa bude konať 30. novembra v Nandžingu, bude práve spoločná práca na zabezpečení úspechu klimatického samitu v Kodani a riešenie vzťahov medzi EÚ a Čínou vrátane ľudských práv, finančnej a hospodárskej krízy a iných medzinárodných otázok.
<P>
Ale strategické partnerstvo neznamená zmýšľať rovnako vo všetkých záležitostiach. Pravda je, že Európa a Čína možno majú na niektoré veci rôzne názory, napríklad na ľudské práva a demokraciu. Sila nášho vzťahu nám dovoľuje otvorene diskutovať o týchto veciach. Otázky ľudských práv vrátane trestu smrti a dodržiavania základných práv etnických menšín sú systematicky kladené na našich pravidelných politických stretnutiach a predovšetkým v dialógu o ľudských právach s čínskymi orgánmi.
<P>
Tak to bolo aj na nedávnom 28. stretnutí 20. novembra v Pekingu, kde sme mali otvorenú diskusiu na tieto témy. Principiálny nesúhlas EÚ s trestom smrti a výzva, aby ho Čína zrušila, sú dôrazne tlmočené pri každej príležitosti. To isté platí aj pre dodržiavanie práv etnických menšín. Dovoľte, aby som tento Parlament opätovne uistil, že budeme pokračovať v predkladaní týchto otázok aj na iných fórach vrátane fór na najvyššej úrovni.
<P>
Moja kolegyňa komisárka Ferrerová-Waldnerová viedla s vami v marci rozsiahlu rozpravu o Tibete, kedy načrtla stanovisko EÚ. Chcel by som pripomenúť niektoré dôležité prvky, ktoré stanovisko EÚ obsahuje. Vždy sme podporovali dialóg medzi čínskymi orgánmi a zástupcami dalajlámu. Pre EÚ sú ľudské práva univerzálne a situácia v Tibete vyvoláva opodstatnené znepokojenie medzinárodného spoločenstva. Tak k situácii v Tibete stále pristupujeme. Toto posolstvo sme dôsledne objasňovali našim čínskym partnerom a veľmi pozorne sme počúvali ich názory.
<P>
Aj komisárka Ashtonová dostala v júli príležitosť, vyjadriť tu svoje znepokojenie nad nepokojmi v provincii Sin-ťiang, odsúdiť stratu ľudských životov a vysloviť úprimnú sústrasť rodinám obetí. EÚ podporuje každé úsilie, ktoré pomôže zmiereniu v tomto regióne.
<P>
EÚ rešpektuje právo Číny predviesť pred súd tých, ktorí sú zodpovední za násilie, ale opakovane potvrdzuje svoj dlhodobý univerzálny nesúhlas s trestom smrti za všetkých okolností, ako aj význam, ktorý prikladá právu na spravodlivý proces. EÚ opakovane vyjadrila toto znepokojenie čínskym orgánom a viackrát zopakovala svoje znepokojenie v dvoch deklaráciách zverejnených 29. októbra a 13. novembra tak, ako to v takýchto situáciách vždy robí. Stanoviská vyzvali Čínu, aby zmiernila rozsudky trestu smrti vydané v súvislosti s nepokojmi v Tibete a Sin-ťiangu. Okrem toho bude EÚ naďalej vyvíjať tlak na to, aby jej dovolili pozorovať ďalšie súdne procesy, ktoré súvisia s nepokojmi v Tibete a Sin-ťiangu.
<P>
Všetci máme spoločný cieľ, aby bola Čína otvorenejšia a transparentnejšia, aby dodržiavala medzinárodné normy o ľudských právach a aby spolupracovala pri riešení globálnych problémov. Všetci sme dúfali, že olympijské hry budú začiatkom väčšej čínskej flexibility a rešpektovania individuálnych ľudských práv. To sa doteraz nestalo. Musíme naďalej pracovať na rozvoji tohto strategického partnerstva a rešpektovania ľudských práv ako integrálnej súčasti vzájomného nepretržitého dialógu. V poradí 12. samit EÚ - Čína v Pekingu je mimoriadnou príležitosťou urobiť to na dôležitom stupni súčasného vývoja oboch strán.
<SPEAKER ID="276" NAME="Predsedajúci">
Rozprava sa skončila.
<P>
Teraz pristúpime k hlasovaniu.
<P>
Písomné vyhlásenia (článok 149)
<SPEAKER ID="995" NAME="Anneli Jäätteenmäki" AFFILIATION="ALDE">
písomne. - (FI) Čína sa nedávno rozlúčila s americkým prezidentom Barackom Obamom a už onedlho privíta predsedu Európskej rady Fredrika Reinfeldta. No my potrebujeme viac činov, nielen diplomatické gestá. Čína oznámila svojim občanom a svetu svoj záväzok v oblasti ľudských práv vrátane práv menšín žijúcich na jej území. Napriek tomu záznamy hovoria inak. Prednedávnom došlo k viacerým rušivým incidentom zahŕňajúcim popravy, ktoré boli vykonané po otáznych procesoch a nezvyčajne rýchlo. Všetky tieto činnosti boli vykonané v tajnosti. Je tu tiež vážny prípad ujgurských menšín, kde čínska vláda zavádza opatrenia na reguláciu pôrodnosti, ktoré postupne toto etnikum redukujú. Keďže sa Európska únia zasadzuje za práva menšín a odsudzuje trest smrti, vyzývame čínsku vládu, aby odtajnila proces, v akom sú občania súdení a odsúdení na smrť, a zmenila rozsudky tým, ktorí neboli súdení v spravodlivom a otvorenom procese. Vyzývame čínske orgány, aby dodržiavali práva menšín žijúcich na svojich územiach odvolávajúc sa na obe rezolúcie OSN a ich vlastnú ústavu. Rovnako vyzývame Čínu, aby s podporou medzinárodného spoločenstva zlepšila ľudské práva v krajine.
<SPEAKER ID="277" NAME="Eija-Riitta Korhola  " LANGUAGE="FI">
Vážený pán predsedajúci, chápem nevôľu, ktorú pociťujú niektorí poslanci, že naše uznesenie o Číne bolo vlastne naplánované na deň po návšteve čínskej delegácie, a to môže náhodou vzbudiť dojem neúspešnej cesty, hoci atmosféra bola naozaj výborná.
<P>
Všetci si želáme, aby spolupráca pretrvala v pozitívnom duchu, ale nemali by sme zabúdať na fakty. Diplomacia nemôže ignorovať ľudské práva, ale aby sme ich mohli presadiť, musíme byť taktní a poznať situáciu.
<P>
Iba nedávno som bol na návšteve Pakistanu, kde som sa stretol s prezidentom, premiérom a významnými ministrami, aby sme diskutovali o ľudských právach a boji proti terorizmu. Povedal by som, že niekedy musíme vo svojich uzneseniach uviesť aj dobré správy. Tak je to aj teraz. Pakistanská nová, demokraticky zvolená vláda pred rokom vymenovala prvého ministra pre menšiny, ktorý sám zastupuje kresťanskú menšinu. Úspechy vlády v tejto oblasti sú významné: krajina schválila kvótu 5 % pre verejné orgány vyhradenú pre menšiny, oficiálne sa zaviedli náboženské festivaly pre menšiny, menšiny majú 11. augusta svoj vlastný sviatok a senát plánuje rovnakú kvótu 5 % pre túto inštitúciu.
<P>
Najdôležitejšie projekty sa týkajú obmedzenia násilnej činnosti. Menšiny spolu s moslimami vytvárajú miestne výbory pre medzináboženskú harmóniu, ktorých poslaním bude mierniť napätie a zlepšovať dialóg medzi rôznymi skupinami. Na 112 miestnych územných jednotiek bude pripadať jeden výbor. V ideálnom prípade by mohli efektívne predchádzať náborom nových členov Talibanu. Pakistan je kľúčovou krajinou v otázke svetovej bezpečnosti. Ak vláda uspeje v eliminácii terorizmu takýmito mierovými prostriedkami, tento príklad bude hodný nasledovania. Malo by byť zaujímavé túto situáciu sledovať.
