<CHAPTER ID="019">
Stratégia Komisie vzhľadom na tretie zasadnutie strán Dohovoru o prístupe k informáciám, účasti verejnosti na rozhodovacom procese a prístupe k spravodlivosti v záležitostiach životného prostredia (rozprava) 
<SPEAKER ID="497" NAME="Predsedajúci">
Ďalším bodom je rozprava o otázke na ústne zodpovedanie, ktorú predložil pán Ouzký v mene Výboru pre životné prostredie, verejné zdravie a bezpečnosť potravín Komisii: Stratégia Komisie vzhľadom na tretie zasadnutie strán Dohovoru o prístupe k informáciám, účasti verejnosti na rozhodovacom procese a prístupe k spravodlivosti v záležitostiach životného prostredia (B6-0157/2008).
<P>
Chcel by som sa všetkých prítomných opýtať, či má význam otvárať túto rozpravu. Domnievam sa, že bez toho, aby tu bol prítomný spravodajca v tejto diskusii nemôžeme pokračovať a žiadam vás, aby ste mi dali povolenie dnešnú rozpravu ukončiť. Máte k tomuto návrhu nejaké námietky?
<SPEAKER ID="499" NAME="Marios Matsakis" AFFILIATION="ALDE">
Vážený pán predsedajúci, chcel by som požiadať iba o vysvetlenie. Predložili nám poslanci, ktorí nie sú prítomní, a spravodajca, ktorý nie je prítomný, nejaké ospravedlnenie? Máte nejaké vysvetlenie alebo ospravedlnenie ich neprítomnosti?
<SPEAKER ID="500" NAME="Predsedajúci">
Jediný dôvod, o ktorom viem, je ten, že tu teraz nie sú. Inak nič nevieme, nemáme tajných agentov.
<SPEAKER ID="501" NAME="Eija-Riitta Korhola" AFFILIATION="PPE-DE">
(FI) Vážený pán predsedajúci, všetci vieme, že pán Wojciechowski je ako predseda výboru autorom otázky len formálne. Ja osobne som bola spravodajkyňou pre Aarhuský dohovor dlhé roky. Prišla som sem z úžasnej recepcie, na ktorej sa podávala špargľa, aby som sa k tejto záležitosti vyjadrila a chcela by som teda svoj príspevok predniesť.
<P>
(Predsedajúci prerušil rečníčku)
<SPEAKER ID="502" NAME="Predsedajúci">
So všetkou úctou k úžasnej špargľovej recepcii vám musím povedať, že bez autora otázky nemôžeme pokračovať. Neviem, aké tajné vzťahy k autorovi otázky prechovávate, ale, bohužiaľ, nemôžeme pokračovať. Je mi to veľmi ľúto pani komisárka.
<SPEAKER ID="503" NAME="Inés Ayala Sender" AFFILIATION="PSE">
(ES) Vážený pán predsedajúci, neviem, podľa ktorého článku rokovacieho poriadku nemôžeme o tejto záležitosti diskutovať. Pani komisárka je tu prítomná a určite si zasluhuje našu úctu. Domnievam sa, že všetci prítomní poslanci sú pripravení a ochotní o tejto záležitosti diskutovať. V plnej miere dokážem pochopiť preferencie a priority pána Ouzkého a rešpektujem jeho voľbu, ale teraz, ak nám v diskusii výslovne nebráni ustanovenie rokovacieho poriadku, by sme, ako sa domnievam, z úcty k pani komisárke a našim kolegom mali túto diskusiu otvoriť.
<SPEAKER ID="504" NAME="Predsedajúci">
Domnievam sa, že to berieme príliš vážne. Ako môžeme diskutovať o otázke, keď nebola položená a navyše v neprítomnosti jej autora? Rešpektujem iné povinnosti pána Ouzkého, nie je tu prítomný a nepredkladá otázku. Napriek tomu, že mám veľmi dobrú predstavivosť, neviem si predstaviť odpoveď na otázku bez vyslovenia podstaty tejto otázky, napriek tomu, že pani komisárka a dvaja hlavní rečníci, vážení poslanci Európskeho parlamentu zo skupiny PPE-DE a skupiny PSE, sú prítomní. A tak, ak sa chceme zachovať seriózne mali by sme túto diskusiu ukončiť. Ak chcete sami pokračovať v odpovedaní na otázku bez otázky, ja s tým problém nemám.
<P>
Navrhujem, aby sme rokovanie skončili. Budeme mať príležitosť pokračovať.
<SPEAKER ID="505" NAME="Androula Vassiliou">
členka Komisie. - Vážený pán predsedajúci, odpoveď na otázku pošlem písomne.
<P>
Písomná odpoveď Komisie
<P>
V roku 2008 si pripomenieme desiate výročie prijatia Aarhuského dohovoru. Tretie stretnutie strán dohovoru, ktoré sa bude v júni konať v Rige, bude príležitosťou, aby strany preskúmali pokrok dosiahnutý v rámci vykonávania dohovoru a aby sa zamysleli nad výzvami, ktoré máme pred sebou a aby sa na ne pripravili.
<P>
Európske spoločenstvo je stranou dohovoru od mája 2005. V rokoch pred a po roku 2005 EÚ prijala niekoľko právnych predpisov zameraných na zabezpečenie vykonávania dohovoru. Napriek tomu v tejto oblasti naďalej pretrvávajú problémy vrátane problémov na úrovni samotného dohovoru, napríklad všetky strany sa ešte stále musia dohodnúť na predvídateľných a stabilných finančných ustanoveniach.
<P>
Priority Komisie na treťom stretnutí strán sa budú zameriavať na:
<P>
· prijatie dlhodobého strategického plánu, v ktorom sa stanovujú ambiciózne, ale realistické priority na nasledujúce roky, a to pragmatickým a praktickým spôsobom. V tejto súvislosti by som chcela zdôrazniť význam vykonávania, ktoré by podľa názoru Komisie malo byť prvoradou prioritou;
<P>
· prijatie stabilných a predvídateľných finančných ustanovení, ktoré zabezpečia, že práca na programoch dohovoru môže pokračovať na stabilnom finančnom základe;
<P>
· prijatie interpretačného rozhodnutia na stretnutí strán, v ktorom sa vyjasnia podmienky, za akých nadobudnú účinnosť zmeny a doplnenia dohovoru. Toto rozhodnutie je významné a dôležité z praktického hľadiska už dnes, keďže sa bude uplatňovať na zmenu a doplnenie dohovoru z roku 2005 týkajúcu sa geneticky modifikovaných organizmov;
<P>
· pokračovanie v činnosti zameranej na účasť verejnosti, najmä na medzinárodných fórach a na prístup k spravodlivosti v záležitostiach životného prostredia a
<P>
· príspevok k vymenovaniu členov výboru pre súlad, ktorý je hlavným mechanizmom na zabezpečovanie súladu s dohovorom, a teda môže užitočným spôsobom pomôcť stranám v pokroku v oblasti vykonávania
<P>
dohovoru.
<P>
Komisia sa snaží o začlenenie poslancov Európskeho parlamentu v úlohe pozorovateľov do delegácií Spoločenstva, ktoré sa zúčastňujú na stretnutiach riadiacich orgánov viacstranných dohôd a pri mnohých príležitostiach sa jej to už podarilo.
<P>
Vítam účasť poslancov Európskeho parlamentu na treťom stretnutí strán a teším sa, že si vypočujem vaše priority a očakávania od tohto stretnutia.
<SPEAKER ID="506" NAME="Predsedajúci">
Chcel by som tento Parlament informovať o tom, že rokovanie sa skončí, keďže autor otázky nie je prítomný. Odpoveď na otázku bude poskytnutá písomne.
