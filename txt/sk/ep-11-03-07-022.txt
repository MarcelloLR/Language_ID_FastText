<CHAPTER ID="022">
Všeobecná bezpečnosť výrobkov a dohľad nad trhom (stručná prezentácia) 
<SPEAKER ID="177" NAME="Predsedajúci">
Ďalším bodom programu je správa pani Schaldemosovej v mene Výboru pre vnútorný trh a ochranu spotrebiteľa o revízii smernice o všeobecnej bezpečnosti výrobkov a dohľade nad trhom.
<SPEAKER ID="178" NAME="Christel Schaldemose" LANGUAGE="DA">
Prajem dobrý večer všetkým kolegom, ktorí sú ešte tu v rokovacej sále. Poviem pár slov o správe, ktorú sme vypracovali vo Výbore pre vnútorný trh a ochranu spotrebiteľa. Rozhodli sme sa, že ju nazveme správou o revízii smernice o všeobecnej bezpečnosti výrobkov a dohľade nad trhom.
<P>
Túto iniciatívnu správu sme vypracovali preto, lebo Komisia má v úmysle začať s prácou na revízii smernice o všeobecnej bezpečnosti výrobkov, čo nám vo Výbore pre vnútorný trh poskytlo dobrú príležitosť na predloženie našich odporúčaní týkajúcich sa obsahu tejto revízie. Rozhodli sme sa rozdeliť našu správu na dve časti. Uvádzame v nej niekoľko odporúčaní o tom, čo by sa malo urobiť v súvislosti s dohľadom nad trhom vo všeobecnosti. Ponúkame však, samozrejme, aj niekoľko veľmi konkrétnych odporúčaní týkajúcich sa obsahu revízie smernice o všeobecnej bezpečnosti výrobkov.
<P>
Za zmienku stojí predovšetkým to, že keď sme pred pár rokmi prijali smernicu o všeobecnej bezpečnosti výrobkov, predstavovala míľnik v oblasti bezpečnosti výrobkov v EÚ. Táto smernica je stále dobrá, no je potrebné ju zlepšiť. Problémy, ktoré máme v súčasnosti, súvisia v skutočnosti s tým, že náš dohľad nad trhom nie je dostatočne účinný na zaistenie dostatočnej bezpečnosti výrobkov na vnútornom trhu. V rámci Výboru pre vnútorný trh a ochranu spotrebiteľa preto odporúčame, aby sa vynaložilo zvlášť veľké úsilie na posilnenie dohľadu nad trhom v EÚ. V čase krízy platí, že, nanešťastie, existuje riziko, že členské štáty vyčlenia skôr menej ako viac zdrojov na zabezpečenie vykonávania dohľadu nad trhom. To je veľký problém, a to nielen pre spotrebiteľov. V skutočnosti je to rovnako závažné pre podniky, ktoré spĺňajú naše pravidlá vnútorného trhu.
<P>
V súvislosti s prácou na tejto správe som hovorila s mnohými zástupcami podnikov na vnútornom trhu. Mnohí z nich mi povedali, že nikdy nevedeli, že sú nejaké inšpekcie či kontroly trhu, alebo dohľad nad ním, pokiaľ ide o výrobky, s ktorými podnikajú na vnútornom trhu. Spôsobuje to, samozrejme, problémy, lebo čo sa týka podnikov, to znamená - ak budeme mať riadne kontroly trhu -, že si môžeme byť istí aj tým, že budeme mať primeranú úroveň hospodárskej súťaže. Inými slovami, ide o to, že podvodníkov budeme naozaj chytať a výrobcovia kvalitných a bezpečných výrobkov budú môcť umiestniť tieto výrobky v rámci vnútorného trhu. Dohľad nad trhom je preto nevyhnutný, a to nielen pre podniky, ale samozrejme aj pre spotrebiteľov. Naše konkrétne návrhy k revízii smernice o všeobecnej bezpečnosti výrobkov sú prirodzene zamerané predovšetkým na spotrebiteľov.
<P>
Domnievame sa, že je naozaj nevyhnutné dosiahnuť zvýšenie vysledovateľnosti, pokiaľ ide o výrobky na vnútornom trhu. Vysledovateľnosť výrobkov je nevyhnutná, ak máme byť schopní rýchlejšie sťahovať výrobky z obehu. Rovnako sme presvedčení o tom, že keď objavíme nebezpečné alebo problematické výrobky na vnútornom trhu, členské štáty musia vo všeobecnosti konať pohotovejšie. Okrem toho si myslíme, že je potrebné zaoberať sa hlavne výrobkami pochádzajúcimi z tretích krajín, teda z krajín mimo EÚ. Na vnútorný trh prichádza čoraz viac výrobkov. Musíme zabezpečiť, aby naozaj spĺňali naše pravidlá vnútorného trhu.
<P>
S cieľom zabezpečiť, aby sme boli v budúcnosti schopní vytvárať cielenejšie právne predpisy, v správe tiež navrhujeme zaviesť na úrovni EÚ povinnosť vypracovať štatistiky nehôd, ktoré nám umožnia presnejšie zistiť, kde sú potrebné právne predpisy, a to na základe druhov nehôd, ku ktorým došlo v súvislosti s výrobkami na vnútornom trhu. Vďaka tomu budeme môcť vypracovať presnejšie a cielenejšie právne predpisy v tých oblastiach, kde je to naozaj potrebné, zaistíme tým bezpečnosť výrobkov bez toho, aby sme spôsobovali problémy podnikom, ktoré vyrábajú bezchybné výrobky.
<P>
Tiež si myslíme, že sa musíme zaoberať výrobkami, ktoré sa predávajú na internete. Vidíme, že táto oblasť je problematická. V každom prípade sa mnoho ľudí sťažuje, že výrobky, ktoré sa predávajú na internete, nespĺňajú tie isté nariadenia o bezpečnosti ako výrobky zakúpené v bežných predajniach. Podľa nás je tu samozrejme aj všeobecná potreba viesť dobrý dialóg s colnými orgánmi, pričom jedným z našich cieľov je zabezpečiť, aby na vnútornom trhu boli lepšie a bezpečnejšie výrobky.
<P>
Na záver by som iba rada uviedla, že aj ja som, samozrejme, dúfala, že sa možno budeme môcť podrobnejšie zaoberať možnými spôsobmi ochrany našich detí na vnútornom trhu. Výbor pre vnútorný trh to však nepodporil. Znamená to, že nemáme v úmysle vypracovať žiadne osobitné opatrenia na ochranu detí; jednoducho máme v úmysle zvýšiť bezpečnosť našich výrobkov vo všeobecnosti.
<P>
Na záver by som chcela Komisii odkázať, že sme rozhodne presvedčení o tom, že je potrebné vykonať revíziu smernice o všeobecnej bezpečnosti výrobkov. Myslíme si, že je nevyhnutné posilniť dohľad nad trhom. Podľa nášho názoru je potrebný ucelený dohľad nad vnútorným trhom, čím sa vyhneme rozdeleniu požiadaviek do rôznych právnych predpisov. Sme presvedčení, že potrebujeme jednotné a ucelené právne predpisy, ktoré zabezpečia, že dohľad nad trhom sa bude vykonávať vo väčšej miere. Ide jednoducho o to, aby občania mohli dôverovať výrobkom na vnútornom trhu, a podniky musia mať spravodlivé a rovnaké podmienky v súvislosti s hospodárskou súťažou na vnútornom trhu. Týmito slovami by som chcela ukončiť svoje vystúpenie a rada by som požiadala Komisiu, aby začala čo najskôr pracovať na revízii smernice o všeobecnej bezpečnosti výrobkov. Zároveň žiadam členské štáty, aby vyčlenili dostatočné prostriedky na zabezpečenie riadneho vykonávania dohľadu nad trhom.
<SPEAKER ID="179" NAME="Lara Comi" AFFILIATION="PPE">
(IT) Pani Schaldemosovej patrí uznanie za našu konštruktívnu a plodnú spoluprácu.
<P>
Rada by som tu zdôraznila bod, ktorý som uviedla v stanovisku Výboru pre priemysel, výskum a energetiku. Pani Schaldemosová (ktorej znovu ďakujem) sa vo svojej správe k nemu vrátila a podporila ho. Išlo o moju žiadosť, aby Komisia posúdila využívanie nových technológií a materiálov, ako sú mikročipy a vysokofrekvenčná identifikácia, ktoré umožnia lepšiu identifikáciu výrobkov v súlade s predpismi v oblasti bezpečnosti spotrebiteľov a relatívne nízkymi nákladmi.
<P>
Vďaka tomu sa zabezpečí úplná vysledovateľnosť, keďže spotrebitelia budú mať možnosť získať všetky informácie o výrobku, teda informácie o rôznych fázach výroby či materiálových zdrojoch, a identifikovať zodpovedné subjekty. Vďaka tomu sa odstráni aj problém s určovaním kritéria pre stanovenie krajiny pôvodu a krajiny, kde bol výrobok vyrobený. V skutočnosti práve z tohto dôvodu sme boli svedkom toho, že označenie výrobku ako "vyrobené vo Francúzsku" mätie spotrebiteľa, keďže v tejto krajine prebehla iba záverečná fáza spracovania.
<P>
Rozhodne preto žiadam pani komisárku, aby pokračovala v práci na tejto žiadosti Európskeho parlamentu, ktorá určite hovorí v mene občanov a spotrebiteľov v Európe.
<SPEAKER ID="180" NAME="Silvia-Adriana Ţicău" AFFILIATION="S&amp;D">
(RO) Aj ja blahoželám pani kolegyni k správe. Chcem jej poďakovať za to, že prijala naše pozmeňujúce a doplňujúce návrhy v rámci Výboru pre priemysel, výskum a energetiku. Chcela by som spomenúť význam európskych noriem, ktoré zaručujú dodržiavanie nariadení o bezpečnosti výrobkov a uľahčujú proces nakupovania bez ohľadu na to, či ide o tradičný spôsob nakupovania alebo nákup na internete.
<P>
Požiadali sme Komisiu a všetky zainteresované subjekty, aby zabezpečili finančnú udržateľnosť európskeho systému normalizácie, a to aj pomocou verejno-súkromných partnerstiev a viacročného finančného plánovania, ktoré zaručí účinnosť a efektívnosť tohto systému. Zdôraznili sme aj to, že je potrebné dosiahnuť stabilitu, zjednodušiť európske normy a skrátiť lehoty na vypracovanie noriem. Požiadali sme vnútroštátne normalizačné orgány, aby zjednodušili normy, a to prostredníctvom zníženia počtu odkazov na iné normy a tým, že poskytnú usmernenia zrozumiteľné pre spotrebiteľov.
<SPEAKER ID="181" NAME="Ilda Figueiredo" AFFILIATION="GUE/NGL">
(PT) Normám bezpečnosti výrobkov musíme rozhodne venovať väčšiu pozornosť nielen z pohľadu ochrany výroby, ale aj z pohľadu ochrany spotrebiteľov. Zjednodušenie noriem a skrátenie času, ktorý potrebujeme na ich vypracovanie, nesmú ohroziť úplnú záruku, ktorú potrebujú naši spotrebitelia. Rovnako pri skúmaní týchto aspektov noriem bezpečnosti nesmieme zabúdať na výrobky, ktoré dovážame. Je tiež veľmi dôležité ochraňovať označenie "vyrobené v". Dúfame preto, že Komisia zohľadní tieto aspekty správy, ako aj príspevky Výboru pre priemysel, výskum a energetiku, ktoré pani spravodajkyňa prijala, a že budeme nakoniec schopní dosiahnuť aspoň malý pokrok v oblasti ochrany bezpečnosti výrobkov, výrobcov a spotrebiteľov.
<SPEAKER ID="182" NAME="Franz Obermayr" AFFILIATION="NI">
(DE) Správa hovorí o veľkom pokroku. Nás však znepokojuje to, že i napriek tomu, že máme smernicu o všeobecnej bezpečnosti výrobkov či smernicu o bezpečnosti hračiek, alebo systém RAPEX, približne 60 % nahlásených výrobkov pochádza z Číny, čiže väčšina nebezpečných výrobkov pochádza z trhu, ktorý EÚ nemôže kontrolovať. Dúfam, že nový systém RAPEX pomôže túto vec vyriešiť. EÚ musí zaujať pevné stanovisko, aby chránila spotrebiteľov a ich zdravie.
<P>
Zaráža ma najmä to, že podľa údajov zo systému RAPEX za posledný týždeň približne štvrtinu nebezpečných výrobkov tvorili výrobky určené pre deti, ako sú bábiky, vodné pištole, detské príbory a detské sedačky. EÚ v takýchto prípadoch reaguje príliš pomaly. Až teraz sme zakázali používanie bisfenolu pri výrobe dojčenských fliaš, hoci už rok vieme o jeho škodlivom účinku. Spomenul som to v otázke pre Komisiu. Okrem toho smernica o bezpečnosti hračiek stále nezakazuje karcinogénne výrobky. Na záver spomeniem, že odstránenie nebezpečných výrobkov sa musí uskutočniť rýchlejšie a efektívnejšie a musí sa výrazne zlepšiť vysledovateľnosť v celom výrobnom reťazci.
<SPEAKER ID="183" NAME="Zuzana Roithová" AFFILIATION="PPE">
(CS) Tu v Parlamente už dlho hľadáme účinnejšie spôsoby, ako predchádzať vstupu čoraz väčšieho množstva nebezpečných výrobkov na trh. Súhlasím s autorkou správy v tom, že je potrebné urobiť revíziu právnych predpisov, čo by malo viesť k lepšiemu prepojeniu všetkých opatrení, ako aj zlepšeniu koordinácie trestného stíhania na úrovni členských štátov. Podporujem aj návrh týkajúci sa povinnosti vykonať analýzu rizík a informovať o jej výsledkoch pred uvedením nového výrobku na trh. Vzhľadom na to, že väčšina nebezpečných výrobkov pochádza z tretích krajín, je podľa mňa nevyhnutné, aby táto povinnosť bola súčasťou medzinárodných obchodných dohôd, a to ešte predtým, ako ju uložíme európskym výrobcom. Rovnako podporujem ostatné návrhy a oceňujem vysokú kvalitu správy pani Schaldemosovej.
<SPEAKER ID="184" NAME="Åsa Westlund" AFFILIATION="S&amp;D">
Chcela by som poďakovať pani Schaldemosovej za vynikajúcu správu. Rada by som viac zdôraznila skutočnosť, že potrebujeme viac prostriedkov, ako aj väčší počet náhodných kontrol bezpečnosti výrobkov. Ako spotrebitelia sa neustále z novín a iných druhov médií dozvedáme, že spotrebiteľské organizácie vykonali testy a vždy našli výrobky, ktoré nespĺňajú požiadavky. Oslabuje to dôveru spotrebiteľov a niekedy ohrozuje životy, hlavne keď ide o deti, ktoré sú najviac odkázané na bezpečnosť výrobkov, ktoré sa predávajú v obchodoch.
<P>
Pravdepodobne najzávažnejšia je podľa mňa nedostatočná bezpečnosť, pokiaľ ide o chemické zloženie výrobkov. Mnohé súčasné výrobky obsahujú chemické látky, ktoré už boli v rámci EÚ zakázané. Ako individuálny spotrebiteľ to na výrobku len veľmi ťažko zbadáte. V tejto súvislosti musia členské štáty vynaložiť aktívne úsilie a viac spolupracovať, ak chcú tieto výrobky odstrániť z trhu a zabrániť subjektom v umiestňovaní výrobkov obsahujúcich nebezpečné chemické látky.
<SPEAKER ID="185" NAME="Maria Damanaki">
členka Komisie. - O tejto záležitosti sme mali veľmi zaujímavú diskusiu na úrovni členských štátov, pričom by som mala zdôrazniť, že takmer všetky z nich zastupovali ženy.
<P>
Dovoľte mi v mene Komisie zablahoželať Parlamentu k jeho uzneseniu o revízii smernice o všeobecnej bezpečnosti výrobkov a dohľade nad trhom. Komisia toto uznesenie víta a veľmi oceňuje vysokú kvalitu jeho obsahu.
<P>
Závery uznesenia presne vystihujú zámery Komisie v súvislosti so spôsobom revízie pravidiel v oblasti všeobecnej bezpečnosti výrobkov v EÚ. Potrebujeme jasný a účinný rámec dohľadu nad trhom. Na tom sa všetci zhodneme. Potrebujeme rámec, ktorý zabezpečí fungujúci vnútorný trh s bezpečnými výrobkami. Komisia už začala rozsiahle konzultácie s celou škálou zainteresovaných subjektov, ktorých cieľom je určiť najlepší spôsob, ako dosiahnuť tento cieľ.
<P>
V snahe nájsť ucelené riešenie v rámci rôznych výrobných odvetví sa pán podpredseda Tajani a pán komisár Dalli dohodli, že budú spoločne pracovať na dosiahnutí konsolidácie pravidiel EÚ týkajúcich sa dohľadu nad trhom. Komisia je odhodlaná zabezpečiť, aby bol vnútorný trh EÚ s bezpečnými výrobkami prínosom tak pre spotrebiteľov, ako aj podniky. Z tohto dôvodu objasníme a aktualizujeme existujúce pravidlá EÚ v oblasti bezpečnosti výrobkov, aby sme zlepšili ochranu zdravia a bezpečnosti spotrebiteľov.
<P>
Nesmieme zabúdať na naše finančné možnosti a rezervy. Rovnako musíme rešpektovať právomoci členských štátov, no pravidlá by mali umožňovať účinným spôsobom zistiť vznik nových rizík a následne na ne primerane reagovať - a ja súhlasím s tvrdením, že v globálnom dodávateľskom reťazci existujú nové riziká. Súhlasím tiež s názorom Parlamentu, že je potrebné venovať osobitnú pozornosť detským výrobkom.
<P>
Zároveň by sa mali vďaka tejto revízii vytvoriť rovnaké podmienky pre hospodárske subjekty EÚ a znížiť zbytočné administratívne náklady. Teraz by sme mali mať na dosah hlavne zosúladenie pravidiel ustanovených v smernici o všeobecnej bezpečnosti výrobkov a pravidiel, ktoré sú súčasťou balíka opatrení týkajúcich sa tovaru z roku 2008. Tým zavedieme jasnejšie povinnosti hospodárskych subjektov v súvislosti s bezpečnosťou výrobkov. Rovnako sa zlepšia súčasné mechanizmy, pokiaľ ide o spoluprácu a koordináciu členských štátov v oblasti dohľadu nad trhom.
<P>
Na záver chcem povedať, že by sme mali posilniť fungovanie systému rýchleho varovania RAPEX pre nepotravinové výrobky. Tento systém má veľký význam a už ho používame v spolupráci s Čínou a ďalšími krajinami, no musíme ho naozaj zlepšiť, aby sme mohli čeliť všetkým spomenutým problémom.
<P>
Pán podpredseda Tajani a pán komisár Dalli majú v úmysle predložiť spoločný návrh jednotného a uceleného rámca EÚ pre dohľad nad trhom. Rada by som znovu poďakovala Parlamentu za toto veľmi dobré uznesenie.
<SPEAKER ID="186" NAME="Predsedajúci">
Rozprava sa skončila.
<P>
Hlasovanie sa uskutoční napoludnie v utorok 8. marca.
<P>
Písomné vyhlásenia (článok 149)
<SPEAKER ID="186" NAME="Ildikó Gáll-Pelcz" LANGUAGE="HU">
Spolupráca medzi orgánmi zodpovednými za presadzovanie nariadení v oblasti ochrany spotrebiteľov a bezpečnosti výrobkov má pre fungovanie vnútorného trhu kľúčový význam. Musíme ďalej rozvíjať dohľad nad trhom a systém rýchleho varovania RAPEX a maďarskí odborníci musia venovať zvláštnu pozornosť sťahovaniu nebezpečných výrobkov z obehu. Som presvedčená, že na zníženie rozdrobenosti vnútorného trhu je potrebný silnejší spotrebiteľský rozmer. Zlepší sa tým fungovanie maloobchodných trhov a spotrebitelia budú môcť robiť lepšie rozhodnutia. Toto všetko by mohlo zohrať kľúčovú úlohu pri zaisťovaní toho, aby sa rešpektovali najdôležitejšie európske hodnoty, ako je integrita, otvorenosť, solidarita a transparentnosť. Som presvedčená, že aj čoraz vyšší stupeň spolupráce medzi členskými štátmi má nesmierny význam pre fungovanie účinného systému dohľadu nad trhom. Z tohto dôvodu a v snahe dosiahnuť ucelenosť je nevyhnutné vytvoriť jednotný výklad a docieliť jednotné vystupovanie v rámci orgánov vykonávajúcich dohľad nad trhom. Hlavnou prioritou orgánov musí byť spolupráca na vysokej úrovni, a to nielen s vnútroštátnymi partnerskými orgánmi, ale aj ostatnými členskými štátmi. Napríklad v súvislosti s týmto cieľom sa nedávno aj v našej krajine uzatvorilo alebo obnovilo niekoľko dohôd o spolupráci. Tieto dohody ešte viac zdôraznili otázku spolupráce v oblastiach dohľadu nad trhom. Aby som to zhrnula, musíme občanom ukázať - nielen slovami, ale aj činmi - pridanú hodnotu Európy a to, že v ére globalizácie má Európska únia omnoho väčší význam ako kedykoľvek predtým.
