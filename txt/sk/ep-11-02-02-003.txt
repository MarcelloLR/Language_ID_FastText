<CHAPTER ID="003">
Vyhlásenia predsedníctva
<SPEAKER ID="007" NAME="Predseda">
Prostredníctvom úvodných pripomienok by som chcel predniesť päť nových vecí.
<P>
Najskôr by som sa chcel zmieniť o situácii v oblasti Stredozemia, ktorá sa, ako všetci vieme, veľmi rýchlo mení. Európsky parlament bol a je pripravený podporiť demokratické zmeny iniciované samotnými občanmi, ktorí sú našimi európskymi susedmi. Pri dnešnej rozprave o Tunisku budeme diskutovať o partnerskej krajine, ktorá už podnikla prvé kroky na ceste k skutočnej demokracii. Iba pred chvíľou som sa v sprievode piatich ďalších poslancov Európskeho parlamentu stretol s tuniským ministrom zahraničných vecí.
<P>
Situácia v Egypte je odlišná a nie je ľahké predpovedať, akým smerom sa uberú zmeny, ktoré sú už teraz nezvratné. Tieto zmeny však nesmú stratiť svoju dynamiku. Obe krajiny majú jedno spoločné: všetky demokratické sily musia bezodkladne urobiť všetko možné, aby podnikli politické reformy a následne aj hospodárske a sociálne reformy. Musia tiež pripraviť pôdu pre slobodné a demokratické voľby, aby požiadavka občanov na nastolenie demokracie nezostala bez odpovede. Tiež musíme otvorene deklarovať - a urobíme to počas tejto schôdze dnes aj zajtra počas hlasovania -, že demokracia v susedných krajinách je pre Európsku úniu rovnako dôležitá ako ich stabilita. Na výber nie je buď demokracia, alebo stabilita; životne dôležité sú obe.
<P>
Po druhé, 20. januára 2011 sme si pripomenuli 20. výročie historickej udalosti známej pod názvom lotyšská "krvavá nedeľa". V tento deň prosovietske jednotky OMON zaútočili na strategické budovy v hlavnom meste práve obnoveného štátu. Pri obrane lotyšskej nezávislosti prišlo o život sedem ľudí a mnohí ľudia utrpeli zranenia.
<P>
29. januára 2011, po súdnom procese, ktorý bol urážkou medzinárodných noriem, bola v Iráne obesená holandská občianka, a teda aj občianka EÚ, Zahrá Bahrámíová. Chcel by som iránske orgány vyzvať, aby objasnili obvinenia vznesené proti pani Bahrámíovej a tiež netransparentné súdne konanie. Európska únia zastáva názor, že trest smrti nemožno nikdy považovať za akt spravodlivosti.
<P>
26. januára 2011 bol v Ugande zavraždený obhajca ľudských práv a aktivista v oblasti občianskych práv David Kato. Chcel by som ugandské orgány vyzvať, aby zadržali páchateľov tohto zločinu. Všetci odsudzujeme skutočnosť, že v tejto krajine sa homosexualita ešte stále považuje za trestný čin.
<P>
A napokon posledná novinka: v súvislosti s dnešnou rozpravou o príprave Európskej rady, ktorá sa bude konať 4. februára, by som vás chcel informovať, že 8. februára - alebo, inak povedané, na budúci týždeň - sa uskutoční Konferencia predsedov, na ktorú majú prístup všetci poslanci Európskeho parlamentu. Predseda Európskej rady pán Van Rompuy bude hosťom na tomto osobitnom stretnutí, na ktorom predstaví závery piatkového samitu v súlade s Lisabonskou zmluvou, podľa ktorej nám má predseda podávať správy o takýchto záležitostiach.
<SPEAKER ID="008" NAME="Michael Cashman" AFFILIATION="S&amp;D">
Dúfam, že Parlament i vy budete mať chvíľu strpenia, aby som vám mohol krátko zablahoželať k vyhláseniu v mene Davida Kata, ktorý bol zavraždený v Ugande. Ako ste povedali, išlo o obhajcu ľudských práv, ktorý obhajoval práva lesbičiek, homosexuálov a bisexuálov.
<P>
Chcem len povedať, že v tomto Parlamente sme schválili návrh uznesenia o udalostiach v Ugande. Je životne dôležité, aby sme podporovali ugandskú občiansku spoločnosť a pripomenuli si, že David nesmierne prevyšoval tých, ktorí hlásali nenávisť a diskrimináciu, a v tejto smutnej chvíli by sme si mali spomenúť na jeho rodinu.
<SPEAKER ID="009" NAME="Predseda">
Ďakujem.
