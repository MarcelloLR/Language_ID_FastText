<CHAPTER ID="017">
Kríza v európskom sektore rybolovu spôsobená nárastom cien ropy (rozprava) 
<SPEAKER ID="042" NAME="Predseda">
Ďalším bodom programu je rozprava o týchto témach:
<P>
o otázke na ústne zodpovedanie o kríze v odvetví rybolovu v dôsledku zvýšenia cien palív, ktorú Komisii predložili João Ferreira a Patrick Le Hyaric v mene Konfederatívnej skupiny Európskej zjednotenej ľavice - Nordickej zelenej ľavice - B7-0306/2011),
<P>
o otázke na ústne zodpovedanie o kríze v európskom sektore rybolovu spôsobenej nárastom cien ropy, ktorú Komisii predložili Alain Cadec, Antonello Antinoro, Jim Higgins, Jarosław Leszek Wałęsa, Maria do Céu Patrão Neves, Werner Kuhn, Ioannis A. Tsoukalas, Crescenzio Rivellini, Rareş-Lucian Niculescu, Vito Bonsignore a Salvador Garriga Polledo v mene Poslaneckého klubu Európskej ľudovej strany (kresťanských demokratov) - B7-0307/2011),
<P>
o otázke na ústne zodpovedanie o kríze v európskom sektore rybolovu ako dôsledku zvyšovania cien ropy, ktorú Komisii predložili Philippe de Villiers a Juozas Imbrasas v mene Skupiny Európa slobody a demokracie - B7-0308/2011),
<P>
o otázke na ústne zodpovedanie o kríze v európskom sektore rybolovu spôsobenej nárastom cien ropy, ktorú Komisii predložila Britta Reimers v mene Skupiny Aliancie liberálov a demokratov za Európu - B7-0310/2011),
<P>
o otázke na ústne zodpovedanie o rastúcich cenách ropy a podpore pre rybárov, ktorú Komisii predložili Josefa Andrés Barea, Kriton Arsenis, Luis Manuel Capoulas Santos, Estelle Grelier, Iliana Malinovová Jotovová (Iliana Malinova Iotova), Guido Milana, Ulrike Rodust, Antolín Sánchez Presedo a Catherine Trautmann v mene Skupiny progresívnej aliancie socialistov a demokratov v Európskom parlamente - B7-0311/2011),
<P>
o otázke na ústne zodpovedanie o kríze v európskom sektore rybolovu spôsobenej nárastom cien ropy, ktorú Komisii predložila Isabella Lövin v mene Skupiny zelených/Európskej slobodnej aliancie - B7-0313/2011).
<SPEAKER ID="043" NAME="Alain Cadec" LANGUAGE="FR">
V prvom rade, Parlament má iba jedno sídlo: Štrasburg.
<P>
Cena ropy od februára 2011 neustále rastie a nedávno prekročila hranicu 100 USD. Tento nárast ceny ropy tvrdo dolieha na rybárov vo všetkých európskych pobrežných regiónoch.
<P>
Súčasne s nárastom ceny ropy, samozrejme, prudko stúpajú prevádzkové náklady v sektore rybolovu. Vážne to postihuje predovšetkým drobné rybné hospodárstvo. Od ceny ropy závisia aj príjmy rybárov. Kvalifikovaní pracovníci z rôznych krajín mi hovoria, že ich nárast cien ropy znepokojuje. Chcem, aby sme spoločnými silami zabezpečili, aby podniky mohli vykonávať svoju činnosť aj napriek nárastu prevádzkových nákladov.
<P>
Prostredníctvom tejto otázky a následného uznesenia vyzývam členské štáty, aby v prípade potreby pomohli kvalifikovaným pracovníkom v sektore rybolovu tak, aby mohli pokračovať vo svojej práci a aby sa zároveň nenarúšala hospodárska súťaž. Vyzývam preto na zvýšenie prahovej hodnoty pomoci de minimis z úrovne 30 000 EUR na úroveň 60 000 EUR na spoločnosť. V žiadnom prípade to neznamená zvýšenie rozpočtu Parlamentu alebo európskeho rozpočtu. Pomoc de minimis je pomoc, ktorú členské štáty môžu priznať svojim podnikom, ak to podľa ich názoru nenaruší hospodársku súťaž.
<P>
Vyzývam členské štáty na trochu väčšiu pružnosť. Tiež vyzývam Komisiu, aby moju žiadosť podrobila dôkladnej analýze a aby pochopila obavy celého sektora, ktorý musíme zachovať a rozvíjať. Rybársku komunitu tvoria muži a ženy, ktorí potrebujú slušný príjem a ktorých musíme podporovať. Tento sektor je čoraz nestabilnejší, okrem iného aj v dôsledku nárastu dovážaných produktov rybolovu a akvakultúry na európsky trh. Nejde len o hospodársky zisk. Zachovanie tejto hospodárskej činnosti je v našom záujme; týmto spôsobom môžeme rozvíjať naše územie a pobrežné regióny, zabezpečiť potravinovú bezpečnosť Európskej únie a pracovné miesta v tomto sektore.
<SPEAKER ID="044" NAME="Bastiaan Belder" LANGUAGE="NL">
Situácia v sektore rybolovu je veľmi vážna. Ceny palív sú vysoké, ale ceny rýb sú nízke, v skutočnosti sú dokonca rekordne nízke.
<P>
Dámy a páni, vašu pozornosť by som chcel upriamiť na lov platesy. Lov platesy je dôležitý pre našu krajinu Holandsko, ale je dôležitý aj pre Francúzsko, Belgicko, Anglicko a Dánsko. Pred pár rokmi bola populácia platesy na veľmi nízkej úrovni, v dôsledku čoho bol povolený dovoz ďalších platesovitých rýb oslobodený od colných poplatkov. Ide o lacné a aj menej chutné alternatívy, to však nie je v tomto prípade podstatné. V súčasnosti však máme dostatočnú populáciu platesy a dovoz lacných platesovitých rýb oslobodený od colných poplatkov napriek tomu pokračuje. Následkom toho sa čerstvá platesa predáva za ceny, ktoré sú výrazne pod úrovňou nákladov, alebo sa sťahujú z trhu a dražia sa. Aká poľutovaniahodná situácia! S dovozom filé z platesy, ktorý je oslobodený od colných poplatkov, sa musí prestať. Chcú to nielen rybári, ale aj spracovateľský priemysel a trh. Prečo? Od prežitia rybárov sú závislí obchodníci, ktorí inak v budúcnosti nebudú môcť vo svojom sortimente ponúkať platesu.
<P>
Dámy a páni, naliehavo potrebujeme konkrétne opatrenia. Táto kríza si vyžaduje, aby Európa podnikla rozhodné kroky. Žiadam vás, aby ste za takéto kroky hlasovali.
<SPEAKER ID="045" NAME="Jörg Leichtfried" AFFILIATION="S&amp;D">
(DE) (Rečník adresoval otázku pánovi Cadecovi podľa postupu zdvihnutia modrej karty v súlade s článkom 149 rokovacieho poriadku.) Mám otázku pre pána Cadeca v súvislosti s jeho úvodnou poznámkou, ktorá sa týkala údajného jediného sídla Európskeho parlamentu. Pán Cadec, pravdepodobne ste si všimli, že Parlament niekedy zasadá aj v Bruseli, že výbory majú stretnutia v Bruseli alebo že správne záležitosti sa do istej miery vykonávajú v Luxemburgu. Chcel som vás len upozorniť na to, že táto situácia asi nie je celkom taká, ako si predstavujete.
<SPEAKER ID="046" NAME="Alain Cadec" LANGUAGE="FR">
Chcel som len zdôrazniť, že v tejto otázke sú zmluvy jednoznačné: sídlom Európskeho parlamentu, tohto Parlamentu, v ktorom sa dnes a celý týždeň nachádzame, je Štrasburg a jedine Štrasburg.
<P>
Samozrejme, pracujeme aj v Bruseli. Ja som tam dva týždne v mesiaci a rovnako ako vy, dámy a páni, sa tam cítim dobre a vykonám tam množstvo práce. Sídlo Parlamentu - tohto Parlamentu - je však v Štrasburgu a tak to musí zostať.
<SPEAKER ID="047" NAME="Britta Reimers" LANGUAGE="DE">
Pre mnohé spoločnosti v Európskej únii neustály rast cien palív predstavuje ďalšiu záťaž. Dôsledky tohto zvyšovania cien postihujú predovšetkým rybárov, pretože tieto dodatočné náklady jednoducho nemôžu vykompenzovať zvýšením výlovu alebo účtovaním lepších cien.
<P>
Tento problém zhoršuje aj súčasná politická situácia v severnej Afrike a na Blízkom východe. Musíme preto preskúmať vplyv nárastu cien palív na hospodárstvo a zamestnanosť v EÚ. Ktoré sektory sú mimoriadne ohrozené a aký typ podpory by bolo možné poskytovať bez toho, aby sa narušila hospodárska súťaž? Vyzývame preto Komisiu, aby túto záležitosť preskúmala.
<P>
Je dôležité, aby sme okrem iného podporili európske rybné hospodárstvo, aby sa nezvyšovala naša závislosť od dovozu z tretích krajín. Sme tesne pred reformou spoločnej politiky rybného hospodárstva, a preto sme povinní postupovať mimoriadne obozretne a vyhnúť sa unáhleným činom, aj pokiaľ ide o túto problematiku.
<SPEAKER ID="048" NAME="Ulrike Rodust" LANGUAGE="DE">
Európske rybné hospodárstvo sa nachádza v hlbokej kríze, ako uviedli moji kolegovia poslanci. Rybári pôsobiaci na všetkých európskych moriach sa sťažujú na bolestivý pokles príjmov, ktorý môže byť taký vážny, že ohrozí ich živobytie. Prečo ale príjmy našich rybárov klesajú? Pokiaľ to môžem posúdiť, existujú tri príčiny tohto javu. Po prvé, dochádza k úbytku populácie rýb, po druhé, dochádza k všeobecnému poklesu cien práve v oblasti, kde sú populácie rýb zdravé a ponuka je príliš vysoká; a po tretie - a toto nás dnes znepokojuje - prevádzkové náklady sú v dôsledku rastúcich cien ropy vyššie.
<P>
V tejto veci musíme ako politici zakročiť. Musíme urobiť všetko, čo je v našich silách, aby sme pomohli. Chcela by som zdôrazniť, že naše možnosti sú v tomto smere obmedzené našimi právomocami. Návrh uznesenia predložený Poslaneckým klubom Európskej ľudovej strany (kresťanských demokratov) sľubuje viac, ako môžeme splniť. Požaduje 100-percentné zvýšenie stropu pomoci de minimis z úrovne 30 000 EUR na úroveň 60 000 EUR, ktorá sa má používať na financovanie dotácií na palivá. Dotácie na palivá si však veľa členských štátov naozaj nemôže dovoliť. Preto by sme týmto väčšine rybárov vôbec nepomohli.
<P>
Navyše ostatné dva problémy by však aj tak pretrvali: po prvé, nadmerný rybolov by sa v skutočnosti zvýšil a po druhé by nevyriešil problém trhových cien.
<P>
Pokiaľ ide o finančnú podporu pre rybné hospodárstvo, vidím tam oveľa väčší problém. Členské štáty nevyužívajú prostriedky Európskeho fondu pre rybné hospodárstvo napriek tomu, že Európska únia doň 50 percentami prispieva. V tomto ohľade sa v záujme našich rybárov musí niečo okamžite zmeniť.
<P>
Dámy a páni, spolupracujme na tom, aby sme do štvrtka vytvorili diferencovaný text a spoločne predstavili rozumnú, udržateľnú a menej vystatovačnú politiku rybného hospodárstva.
<SPEAKER ID="049" NAME="Isabella Lövin">
autorka. - Chcela by som tiež poďakovať svojmu kolegovi pánovi Cadecovi za to, že nám poskytol možnosť viesť rozpravu o veľmi zásadných otázkach. V prvom rade, pokiaľ ide o nárast cien ropy, dva sektory sú už teraz oslobodené od všetkých energetických daní - ide o leteckú dopravu a námornú dopravu vrátane rybného hospodárstva. Takže v porovnaní so všetkými ostatnými sektormi v Európskej únii nárast cien ropy úmerne menej postihuje rybné hospodárstvo, pretože je už teraz oslobodené od všetkých daní.
<P>
Už teraz ide o skrytú formu dotácie, ktorá prispela k tomu, že európske rybné hospodárstvo mohlo pokračovať vo výlove vyčerpanej populácie rýb; a tie segmenty v sektore rybolovu, ktoré majú najvyššiu spotrebu fosílnych palív, sú v skutočnosti tie najpustošivejšie, napríklad trámové vlečné siete a vlečné siete určené na lov pri dne. Takže pomoc de minimis sa už v roku 2008 zvýšila desaťnásobne, ide o ďalšiu veľkú dotáciu v tomto sektore. Zároveň ale na medzinárodnej scéne prijímame veľa záväzkov, ktorých cieľom je zníženie emisií CO2, a to o 80 - 95 % do roku 2050; v Nagoji sme prisľúbili do roku 2020 odstrániť dotácie, ktoré škodia životnému prostrediu; v súvislosti s rokovaniami v rámci Svetovej obchodnej organizácie sa tiež zameriavame na to, ako odstrániť narúšanie hospodárskej súťaže dotáciami v oblasti rybného hospodárstva.
<P>
Povedala by som, že ak by EÚ v tomto čase zaviedla vyššiu pomoc de minimis, pravdepodobne by to podkopalo vedúce postavenie EÚ v procese prebiehajúcich rokovaní a do sveta by to vyslalo signál, že aj ďalšie krajiny by mohli zvýšiť svoje dotácie na palivá v oblasti rybného hospodárstva, čo by nás priviedlo do začarovaného kruhu a vyvolalo vyšší tlak na svetovú populáciu rýb. Toto teraz rozhodne nepotrebujeme: musíme zvrátiť tento trend a uvedený postup by vyslal úplne nesprávny signál. Trh sa musí s nárastom cien zmieriť a na toto sa musí Komisia sústrediť pri reforme spoločnej politiky rybného hospodárstva.
<SPEAKER ID="050" NAME="Maria Damanaki">
členka Komisie. - Komisia si uvedomuje súčasnú situáciu v sektore rybolovu. Ceny palív sú jednou z príčin našich problémov, nie však jedinou.
<P>
Pokiaľ ide o ceny paliva, Komisia v záujme riešenia tejto situácie nabáda členské štáty, aby v plnej miere využívali možnosti, ktoré ponúka Európsky fond pre rybné hospodárstvo. Tieto možnosti nevyužívame. Členské štáty doteraz využili menej ako 20 % z celkovej sumy vyčlenených prostriedkov.
<P>
Vysoké ceny palív by bolo najvhodnejšie riešiť využívaním tých opatrení Európskeho fondu pre rybné hospodárstvo, ktoré pomáhajú reštrukturalizovať rybársku flotilu a poskytujú pridanú hodnotu produktom rybolovu, čím sa zlepšujú ceny. Je pravdepodobné, že v nadchádzajúcich rokoch zostanú ceny palív naďalej vysoké. Prirodzene, minulý týždeň ceny poklesli, ale i tak môžeme očakávať, že ceny zostanú vysoké.
<P>
Komisia preto v rámci reformy spoločnej politiky rybného hospodárstva a nariadenia o rozpočtových pravidlách uvažuje o tom, ako viac podporovať rybolov s menšou spotrebou paliva. Cieľom bude podporiť prispôsobovanie sektora zmeneným podmienkam a zvýšenie jeho odolnosti voči cenám palív. Takýto prístup musí ale dodržiavať zásadu, že finančná pomoc nesmie za žiadnych okolností zvyšovať rybolovné úsilie.
<P>
Najlepším spôsobom, ako zvýšiť odolnosť sektora rybolovu voči cenám palív, je zabezpečiť súlad úrovne rybolovu a maximálneho udržateľného výlovu. Povedie to k výdatnejšej populácii rýb v strednodobom horizonte. Viac rýb znamená viac rybolovných možností a to zase znamená vyššie príjmy pre tento sektor vo všeobecnosti.
<P>
Pokiaľ ide o zvýšenie prahovej hodnoty pomoci de minimis, nejde o novú otázku. Komisia ešte v roku 2008 uskutočnila štúdiu, ktorá analyzovala vplyv prechodu od stropu na úrovni 30 000 EUR k stropu na úrovni 100 000 EUR na jedného príjemcu.
<P>
Podľa záverov štúdie by sme tento návrh nemohli prijať, a to najmä z troch dôvodov. Po prvé, lebo takýto nárast by v oblasti rybolovu zvýhodnil technológie s vyššou spotrebou paliva, ktoré majú negatívnejší vplyv na morské prostredie. Po druhé, lebo väčšie plavidlá s väčšou spotrebou paliva by dostali viac finančných prostriedkov ako malé plavidlá s menšou spotrebou paliva. Domnievam, sa že nikto z nás by nechcel, aby boli veľké plavidlá motivované zvyšovať svoju spotrebu paliva.
<P>
Tretí dôvod je oveľa dôležitejší a niektorí poslanci Parlamentu sa už o ňom zmienili. Mnohé členské štáty sú teraz nútené zavádzať úsporné opatrenia. Z tohto dôvodu by návrh, ktorý by mohol viesť k zvýšeniu verejných výdavkov, získal iba obmedzenú politickú podporu zo strany členských štátov. Aj keby došlo k zvýšeniu prahovej hodnoty pomoci de minimis, veľa členských štátov by nemalo k dispozícii finančné prostriedky, aby naozaj využívali túto novú možnosť míňať peniaze daňových poplatníkov. Ak by vyššiu pomoc de minimis vyplácali iba niektoré členské štáty, narušilo by to hospodársku súťaž a viedlo by to k nerovným podmienkam pre flotily rozličných členských štátov. Tento dôvod je najdôležitejší zo všetkých.
<P>
Pokiaľ ide o obmedzenie oslobodenia rybného hospodárstva od dane z palív, ktoré navrhujú zelení, nemôžeme to prijať. Túto otázku nemožno náležite riešiť iba pomocou právnych predpisov EÚ, ale treba o nej diskutovať na celosvetovej úrovni. Zdaňovanie paliva, ktoré by sa zaviedlo iba v prístavoch EÚ, by viedlo k rozsiahlemu narušeniu hospodárskej súťaže a poškodilo by flotily EÚ. Poškodilo by to aj prístavy EÚ, pretože veľa plavidiel by jednoducho nakupovalo palivo mimo Európskej únie. Preto vyzývame členské štáty, aby využívali naše finančné prostriedky.
<SPEAKER ID="051" NAME="Carmen Fraga Estévez" LANGUAGE="ES">
Zatiaľ čo čakáme na navrhované reformy spoločnej politiky rybného hospodárstva, Poslanecký klub Európskej ľudovej strany (kresťanských demokratov) chce znovu vyjadriť znepokojenie v súvislosti s hospodárskym stavom sektora rybolovu.
<P>
Kým nebude predložený návrh na novú spoločnú organizáciu trhov, tento sektor nebude mať prakticky žiadny manévrovací priestor pri stanovovaní cien. Nariadenia týkajúce sa dovozu, z ktorých mnohé boli zavedené v súvislosti s nezákonným rybolovom, naďalej vytvárajú nespravodlivú hospodársku súťaž pre produkciu EÚ: nové povinnosti v oblasti monitorovania vyžadujú, aby spoločnosti uvoľnili viac svojich prostriedkov, a všeobecná kríza práve nepodporuje vyššiu spotrebu kvalitných produktov. K tomu treba pridať trend zvyšovania cien palív, ktorý znovu ohrozuje spoločnosti, ktoré už dokázali prežiť krízu v roku 2008.
<P>
Počíta sa s ďalekosiahlymi reformami spoločnej politiky rybného hospodárstva a vzhľadom na to, ako aj v súvislosti s čoraz menšou štrukturálnou pomocou by mnohé spoločnosti s blížiacim sa rokom 2013 potrebovali likviditu na reštrukturalizáciu alebo na adaptáciu.
<P>
Preto sme tomuto Parlamentu predložili túto otázku na ústne zodpovedanie a tento návrh uznesenia, lebo táto pomoc by vôbec nezaťažila rozpočet EÚ a požadované zvýšenie pomoci okrem toho značne zaostáva za pomocou de minimis, ktorú dostávajú ostatné odvetvia, napríklad doprava alebo poľnohospodárstvo. Nechceme sa ocitnúť v podobnej situácii ako v roku 2008, keď sme viedli rozpravu o balíku opatrení, ktorý bol za extrémnych podmienok prijatý pánom komisárom Borgom.
<P>
Chcela by som niečo povedať aj vám, pani komisárka: je pravda, že niektoré členské štáty budú schopné poskytovať túto pomoc a niektoré ju poskytovať nebudú môcť a že podľa vás to vytvorí nerovné podmienky. Väčšia nerovnosť sa však vytvára tým, že niektoré členské štáty spolufinancujú Európsky fond pre rybné hospodárstvo, čo sa všeobecne akceptuje. Treba navrhnúť pomoc a každý členský štát, ktorý bude chcieť obhajovať svoje sektory, ich aj obhájiť dokáže.
<SPEAKER ID="052" NAME="Catherine Trautmann" LANGUAGE="FR">
Rybári nám povedali, že zabezpečiť si svojou prácou živobytie je pre nich čoraz ťažšie.
<P>
Okrem ich mimoriadne ťažkej situácie, ktorá súvisí so znižovaním rybolovných kvót a plánov výstupu z flotily, je tu teraz ďalší problém s rastúcimi cenami ropy. Napriek tomu, že cena mierne poklesla, naďalej kolíše a už dva roky táto situácia ovplyvňuje každodenný život všetkých našich európskych rybárov, predovšetkým v sektore drobného rybolovu a v sektore pobrežného rybolovu.
<P>
Táto situácia je mimoriadne znepokojivá a rybárom sa snažíme ukázať, že za nimi bezvýhradne stojíme. Vyzývame preto Európsku komisiu, aby zvýšila prah pomoci de minimis, ktorú rybárom možno priznať s cieľom pomôcť im, aby sa vyrovnali s touto krízou. Ide iba o dočasné opatrenie odôvodnené naliehavou situáciou.
<P>
Komisia už zareagovala na podobný jav v roku 2007 a zoči-voči tomuto novému maximu chceme vedieť, aké konkrétne opatrenia Komisia plánuje podniknúť - podrobnosti o niektorých z nich ste už uviedli. Ako uviedla pani Fragová Estévezová, podľa nášho názoru má rozhodujúci význam overiť, či členské štáty využívajú všetky finančné prostriedky, ktoré sú momentálne v súlade s nariadením vyčlenené.
<P>
V čase, keď sa zdá, že budúca politika rybného hospodárstva nadobúda tvar, som presvedčená, že naši rybári sa nevzpierajú zmenám, ba práve naopak. Mnohí z nich mi povedali, že sú ochotní vyvinúť úsilie, najmä pokiaľ ide o zachovanie populácie rýb. Toto je naozaj kolektívna zodpovednosť. Ak majú byť schopní toto úsilie vyvinúť, nesmú sa stať obeťou faktorov mimo svojej pracovnej činnosti, nad ktorými nemajú vôbec žiadnu kontrolu.
<P>
Vaša rýchla a účinná reakcia v tejto otázke, pani komisárka, by vyslala signál, ktorý by pomohol posilniť, ako vieme, z historického hľadiska krehké väzby medzi Komisiou a týmto povolaním.
<SPEAKER ID="053" NAME="Chris Davies">
v mene skupiny ALDE. - Dnes tu zaznela výzva na dotácie pre rybárov z dôvodu nárastu cien palív, zajtra to budú poľnohospodári a potom vodiči nákladných automobilov a následne leteckí prepravcovia a čo potom s majiteľmi čerpacích staníc? Ich zisky klesli, pretože ceny palív sa zvýšili.
<P>
Vyššie ceny palív nás postihujú všetkých. Dotujme sa navzájom. Celé je to nezmysel. Je to, akoby sa do Európskeho parlamentu vnášala politika známa z USA, kde sa volení zástupcovia snažia zabezpečiť financovanie projektov vo svojich volebných okrskoch - ide o osobitné žiadosti v prospech jednotlivých sektorov. Táto rozprava však odhaľuje, že hoci všetci hovoria, že by sme mali mať udržateľné politiky rybolovu, keď na to dôjde v praxi, niektorí ľudia nechápu pojem "udržateľnosť". V skutočnosti nevedia, čo tento pojem znamená.
<P>
Komisia dala jasne najavo, že chápe, že rybné hospodárstvo nie je v niektorých ohľadoch z hospodárskeho hľadiska životaschopné, nie je to však dôsledok vyšších cien palív. Je to spôsobené neudržateľnými rybolovnými postupmi, ktoré sa už dlhé roky používajú. Ak je trh obmedzený, ak rybári nedokážu náklady na výlov presunúť na svojich spotrebiteľov, mali by sme tento problém preskúmať. Mali by sme zabezpečiť priamy vzťah medzi cenou rýb a cenou pre spotrebiteľov, ale jednoducho dotovať neudržateľné praktiky nie je spôsob, ako obmedziť nadmerný rybolov, ktorý je hlavnou príčinou hospodárskych problémov. Pani komisárka pred mesiacom, keď jej pán Cadec túto otázku položil, výboru Parlamentu povedala, že nemá v úmysle podporiť dotácie na kompenzáciu vyšších nákladov na palivo. Zopakovala to aj dnes, a pokiaľ ide o mňa, jej slová ma potešili.
<SPEAKER ID="054" NAME="Marek Józef Gróbarczyk" LANGUAGE="PL">
Spoločná politika rybného hospodárstva, ktorá je v prvom rade založená na ochrane životného prostredia, musí umožňovať, aby sa riadenie a rozvoj európskeho rybného hospodárstva zachovávali na udržateľnej úrovni. Rybolov je mimoriadne dôležitou súčasťou hospodárstva, treba však zdôrazniť aj to, že rybolov má kultúrnu hodnotu, ktorá sa odovzdáva z generácie na generáciu. Zachovanie tejto hodnoty by sa preto malo stať cieľom spoločnej politiky rybného hospodárstva.
<P>
Z hospodárskeho hľadiska je nevyhnutné zachovať primeranú hospodársku rovnováhu. Pokiaľ ide o výrazný nárast cien palív v Európe, ktorý prispel k zrúteniu tohto odvetvia, spoločná politika rybného hospodárstva by mala zahŕňať mechanizmus, ktorý by rybárov chránil pred nekontrolovateľným nárastom cien v takýchto a podobných situáciách. Európska únia nemôže dopustiť, aby sa ďalšie odvetvie európskeho námorného priemyslu presunulo na Ďaleký východ, ako to bolo v prípade lodiarstva a námornej dopravy. Mali by sme si uvedomiť, že Island - práve preto, že má výhrady voči spoločnej politike rybného hospodárstva - nechce vstúpiť do Európskej únie.
<P>
Vzhľadom na uvedené skutočnosti by sme mali reformu spoločnej politiky rybného hospodárstva výrazne urýchliť, konať v záujme ochrany životného prostredia a zabezpečiť náležitú ochranu pre rybárov. Znovu sa vynára otázka, či by sme mali zaviesť regionalizáciu v oblasti rybného hospodárstva a či by spoločnú politiku rybného hospodárstva mali viac - i keď vyváženým spôsobom - ovplyvňovať jednotlivé štáty. Znovu treba zdôrazniť, že následkom krízy a hospodárskej nestability spoločná politika rybného hospodárstva už nebude fungovať a rybárov ponechá napospas ich osudu.
<SPEAKER ID="055" NAME="Jean-Paul Besset" LANGUAGE="FR">
Musím povedať, že som celkom spokojný s reakciou pani Damanakiovej na tento problém týkajúci sa dôsledkov rastúcich cien ropy pre rybárov.
<P>
Ide naozaj o politickú dôslednosť v rámci Európskej únie a o závažný štrukturálny trend, konkrétne o nárast ceny ropy z dôvodu jej nedostatku - a všetci tu vieme, že to tak aj zostane. Z tohto dôvodu nemôžeme predložiť krátkodobé, podružné riešenie tým, že budeme zvyšovať dotácie podľa výkyvov cien ropy. Je to otázka politickej logiky. Európska únia musí zostať neochvejná, pokiaľ ide o zásady a ciele, ktoré si sama stanovila, konkrétne pokiaľ ide o boj proti globálnemu otepľovaniu ako o prioritnú otázku a o znižovanie emisií skleníkových plynov spôsobených fosílnymi palivami.
<P>
Mala by sa preto vyhnúť vysielaniu opačných signálov a vykonávaniu protirečivej politiky. Ak zabezpečíme prežitie energetického systému odsúdeného na zánik, rybárom nepomôžeme; v dôsledku toho sa rovnako neodvratne ocitnú v beznádejnej situácii. Namiesto toho by mali dostať príležitosť novým spôsobom využívať svoje zdroje rybného hospodárstva a zmeniť zameranie svojich výrobných faktorov na energeticky úsporné nástroje. Dotácie by sa mali nasmerovať do týchto oblastí a nie do krátkodobej podpory stanovovanej podľa kolísajúcich cien ropy.
<SPEAKER ID="056" NAME="Jarosław Leszek Wałęsa" AFFILIATION="PPE">
(PL) Dnes čelíme problému, na ktorý sme už raz, v roku 2008, narazili. V tom čase Európsky parlament vyjadril svoju solidaritu s rybármi a vyzval Komisiu, aby vypracovala konkrétne návrhy so zámerom zmierniť situáciu v regiónoch, ktoré sú najväčšou mierou závislé od rybolovu. Štatistiky jasne ukazujú, že náklady na rybolov v Európskej únii od roku 2003 stúpli viac ako trojnásobne a toto náhle zvýšenie cien palív znamená, že rybári musia momentálne investovať o 40 % viac svojich finančných prostriedkov, aby sa čerstvé ryby čo najrýchlejšie dostali k zákazníkom.
<P>
Tento jav náhleho zvýšenia cien palív na svetových trhoch v uplynulých mesiacoch je nepochybne najvýznamnejšou príčinou náhleho zhoršenia situácie. Zvýšenie cien palív sa priamo premieta do klesajúcich ziskov rybárov, pretože rybárske člny sú poháňané dieselovými motormi. Takže tu máme začarovaný kruh. Rybári v snahe vyrovnať sa s nárastom cien palív zvyšujú objem výlovu a plavia sa ďalej k loviskám, čo zase znamená, že ich člny spotrebujú viac paliva. Preto je naliehavo potrebné, aby Európska komisia podnikla ďalšie kroky a zvýšila strop pomoci de minimis, ako to navrhuje naša politická skupina, z úrovne 30 000 EUR na úroveň 60 000 EUR na spoločnosť na obdobie troch rokov. Je to rozumný návrh, ktorý by za súčasnej situácie zaručil pomoc pre sektor, ktorý bojuje s finančnými ťažkosťami, a zabezpečil by sociálny a hospodársky rozvoj.
<SPEAKER ID="057" NAME="Josefa Andrés Barea" AFFILIATION="S&amp;D">
(ES) To, že sme si našli čas na túto otázku počas tohto rokovania, ktorého program rozhodne netrpí nedostatkom tém na rozpravu, poukazuje na dôležitosť, ktorú tento Parlament prikladá zvýšeniu cien ropy a jeho vplyvom na sektor rybolovu.
<P>
Cena za barel sa od roku 2007 zvýšila o 63 %; je pravda, že dnes sa znížila, nemyslím si však, že poklesla na úroveň, ktorá by bola udržateľná.
<P>
My v Skupine progresívnej aliancie socialistov a demokratov v Európskom parlamente sme znepokojení krízou, ktorá tento sektor postihuje, a sme presvedčení, že riešenie zahŕňa reakciu EÚ vrátane krokov, ktoré už požadovali poslanci a vlády rozličných členských štátov.
<P>
Žiadame preto, aby sa táto situácia riešila pomocou účinného a nestranného mechanizmu, ktorý by umožňoval zavedenie núdzových opatrení na úrovni EÚ.
<P>
V roku 2007 boli prijaté opatrenia týkajúce sa pomoci de minimis. Nežiadame vás iba o opatrenia týkajúce sa pomoci de minimis, pani komisárka Damanakiová: žiadame vás, aby ste sa zaoberali otvorením Európskeho fondu pre rybné hospodárstvo, aby ste mu umožnili stať sa flexibilnejším, pretože - ako ste priznali - niektoré členské štáty nie sú schopné doň finančne prispievať, a aby ste tento problém vyriešili.
<P>
Dúfajme, že Komisia dokáže preskúmať nové cesty, konkrétne návrhy, aby mohla Európsky fond pre rybné hospodárstvo využívať na pomoc najhoršie postihnutým zložkám flotily, medzi ktoré patria drobní a remeselní pobrežní rybári a rybári, ktorí vykonávajú svoju činnosť zo vzdialených prístavov.
<P>
Chcela by som vás, pani komisárka, požiadať, aby ste preskúmali možnosť zaviesť v rámci spoločnej politiky rybného hospodárstva nové opatrenia, ktoré ste navrhovali a ktorými by sa obmedzila v súčasnosti nadmerná závislosť rybolovu od palív. Chcela by som vás tiež požiadať, aby ste sa zaviazali dosiahnuť potrebné zlepšenie v oblasti predaja výrobkov. Toto všetko treba vnímať z hľadiska udržateľnosti, o ktorej ste hovorili, ako aj z hľadiska ochrany životného prostredia a zo sociálneho hľadiska, ale tiež to treba vnímať z druhej strany, ktorá je tiež dôležitá: z ľudskej stránky, pretože rybári nesmierne trpia.
<P>
Veríme, že ide o núdzové opatrenie, a sme presvedčení, že krátkodobé opatrenia zamerané na zvýšenie flexibility by mohli ťažko skúšanému sektoru poskytnúť "oddychový čas".
<SPEAKER ID="058" NAME="Izaskun Bilbao Barandica" AFFILIATION="ALDE">
(ES) Naliehavo potrebné sú konkrétne opatrenia, ktoré by obmedzili dosah nárastu cien palív na sektor rybolovu.
<P>
Tento sektor pracuje s čoraz nedostatkovejšími zdrojmi, predáva za čoraz nižšie ceny a čelí významnej konkurencii z tretích krajín, ktorá jednoznačne deformuje trh. Z týchto dôvodov podporujem potrebné opatrenia, ktoré vôbec nezaťažujú európske rozpočty.
<P>
Ale vzhľadom na závislosť sektora od fosílnych palív a vzhľadom na novú reformu by sa malo uvážiť doplnenie doterajšieho úsilia o úsilie sprevádzané inovačnou politikou s cieľom zvýšiť energetickú úspornosť rybárskej flotily. Dôvodom je, že podpora výskumu v tejto oblasti je aj záväzkom v oblasti ziskovosti a možnosťou, aby sektory spojené s trhom s energiou, ako je napríklad lodiarstvo, mali budúcnosť a aby sa dokázali samy transformovať.
<SPEAKER ID="059" NAME="Rareş-Lucian Niculescu" AFFILIATION="PPE">
(RO) Musíme si uvedomiť, že vysoké ceny ropy tu zostanú a že sa nikdy nevrátia do obdobia, keď sa cena pohybovala na úrovni 30 - 40 USD za barel. Éra lacnej ropy je nenávratne preč. Aj v roku 2011 bude priemerná minimálna cena 80 - 100 USD za barel. Za týchto okolností sa dá očakávať, že nepriaznivý vplyv týchto cien na hospodárstvo bude pokračovať. V sektore rybolovu je potrebné zaviesť nové opatrenia a mať pritom na pamäti najmä to, že európski rybári čelia silnej celosvetovej konkurencii.
<P>
Rybolov je v mnohých regiónoch jedinou realizovateľnou hospodárskou činnosťou a je dôležitý z hľadiska udržania počtu pracovných miest. Ako som naznačil, musíme očakávať, že ceny ropy zostanú vysoké a že táto hospodárska situácia bude postihovať v prvom rade tých, ktorí pracujú v oblasti drobného rybárstva. V tejto súvislosti sa vynára nasledovná dôležitá otázka: ako vyzerá budúcnosť spoločnej politiky rybného hospodárstva a Európskeho fondu pre rybné hospodárstvo? Ak sa tento fond veľmi nevyužíva, znamená to, že ho treba preskúmať a zreformovať.
<SPEAKER ID="060" NAME="Kriton Arsenis" AFFILIATION="S&amp;D">
(EL) Ak nezastavíme rozvrat nášho rybného hospodárstva a našej populácie rýb, rybné hospodárstvo naozaj prestane existovať. Je však tiež dôležité, aby sme preskúmali súčasný vývoj, pokiaľ ide o našich rybárov. Je pravda, že drobní rybári a pobrežní rybári momentálne veľmi trpia.
<P>
Diskutujeme o rozšírení opatrenia, ku ktorému majú v praxi prístup len zriedkavo. V dôsledku hospodárskej krízy väčšina stredozemských krajín nebude schopná využívať pomoc de minimis. To je fakt. Na druhej strane musíme zistiť, ako môžeme využívať Európsky fond pre rybné hospodárstvo s cieľom poskytovať podporu a pomoc krajinám, ktoré sa nachádzajú v agónii závažnej hospodárskej krízy, aby mohli tieto problémy prekonať a aby mohli pomôcť svojim rybárom.
<P>
Ja osobne som za zvýšenie pomoci de minimis za určitých podmienok: musíme sa sústrediť na drobných rybárov, na drobné a pobrežné rybné hospodárstvo; musíme sa zamerať na rybárov, ktorí používajú vhodné a udržateľné rybolovné postupy; a napokon, musíme sa sústrediť na to, aby sa zabezpečilo, že financovanie nepovedie k zvýšeniu rybolovného úsilia a že tieto opatrenia neohrozia environmentálnu a sociálnu životaschopnosť európskeho rybného hospodárstva. Musíme sa zamerať aj na to, aby sa zabezpečilo, že európske rybné hospodárstvo nebude odrádzané od toho, aby zvyšovalo svoju účinnosť.
<P>
Súhlasím s vami, pani komisárka, musíme preskúmať možné spôsoby väčšieho využívania Európskeho fondu pre rybné hospodárstvo a najmä možné spôsoby, ako krajinám, ktoré už nemajú finančné prostriedky, aby samy prispeli, pomôcť, aby mohli aktívnejšie prispievať.
<SPEAKER ID="061" NAME="Iliana Malinovová Jotovová" AFFILIATION="S&amp;D">
(BG) V novej spoločnej politike rybného hospodárstva sme stanovili niekoľko podmienok a požiadaviek na zabezpečenie udržateľného, zodpovedného rybolovu. Rybári sú pritom závislí od vrtochov počasia a nespravodlivej hospodárskej súťaže. Počas nedávnych rokov čelili aj ďalšiemu obrovskému problému - neustále rastúcim cenám ropy. Všetky tieto faktory takmer úplne zabránili tomu, aby sa ľudia venovali tomuto povolaniu.
<P>
Zásada de minimis sa má uplatňovať do roku 2013. Ak sa skutočne zamýšľame nad budúcimi perspektívami tohto sektora, je načase túto zásadu prehodnotiť. Ceny palív sa strojnásobili, čo, samozrejme, prinieslo otázku, či sú právne predpisy EÚ primerané a vhodné pre hospodársku realitu a či vyhovujú potrebám európskych rybárov. V tejto súvislosti čakám, že Komisia prehodnotí momentálne platný strop 30 000 EUR a či túto sumu výrazne zvýši.
<P>
Ide tu však aj o niečo iné. Komisia sa musí zriecť aj svojich čisto kontrolných funkcií týkajúcich sa prideľovania štátnej pomoci a musí členské štáty aktívne podnecovať, aby túto pomoc využívali. Prečo je to dôležité? Niektoré krajiny v Európskej únii radšej tento nástroj nespomínajú, pretože predstavuje dodatočnú záťaž pre ich vnútroštátne rozpočty. Na druhej strane, keď vyvíjajú tlak na sektor rybolovu, obhajujú sa odvolávaním na Brusel. Už zbežná analýza naznačuje, že bulharskí rybári dokonca vôbec nevedia, že takáto možnosť a takéto nariadenie existuje. Organizácie z tohto sektora predložili niekoľko žiadostí o pridelenie štátnej pomoci na podporu sektora, ale vôbec nevedia o nariadení o pomoci de minimis. Štáty majú obavy z priznávania tejto možnosti teraz, v čase, keď je potrebné zmierniť negatívny dosah vysokých cien ropy, čo prináša otázky týkajúce sa nielen vysokých cien, ale aj prežitia tohto sektora vo všeobecnosti.
<P>
Na druhej strane existuje problém so zložitými postupmi spojenými s využívaním európskych fondov a platí to aj pre prípady, pri ktorých sa postupuje podľa nariadenia o pomoci de minimis.
<P>
Z týchto dôvodov by som chcela doplniť svoju otázku k ostatným otázkam, ktoré predniesli kolegovia poslanci, a poďakovať pánovi Cadecovi za to, že dnes inicioval túto rozpravu: akým spôsobom bude Európska komisia podporovať členské štáty, aby využívali možnosti v súlade s nariadením o pomoci de minimis? Aké opatrenia Komisia zvažuje podniknúť, aby sa dosiahla rovnováha medzi kontrolou a využívaním finančných prostriedkov a dostupnosťou týchto prostriedkov pre európskych rybárov?
<SPEAKER ID="062" NAME="Antolín Sánchez Presedo" AFFILIATION="S&amp;D">
(ES) Rastúce ceny ropy predstavujú štrukturálny trend vyplývajúci z výrobných obmedzení, na ktoré naráža rastúci dopyt na celosvetovej úrovni. Kolísanie cien nás v uplynulých rokoch tvrdo zasiahlo a skomplikovalo postupné prispôsobovanie sa. Potrebujeme preto reakciu, ktorá zastaví nárast nákladov v oblasti rybného hospodárstva, ktorý je neraz náhly, a zhoršovanie už teraz komplikovanej situácie v tomto sektore.
<P>
Keď sa v roku 2007 prijímalo nariadenie o pomoci de minimis, predpokladalo sa, že nebude ovplyvňovať obchod ani narúšať hospodársku súťaž. Je potrebné vyhodnotiť tieto aspekty a pohnúť sa vpred k ambicióznejšiemu riešeniu, ktoré bude vytvorené pri uvážení rámcovej smernice o námornej stratégii a stratégie Európa 2020 a ktoré bude súčasťou procesu reformy spoločnej politiky rybného hospodárstva.
<P>
Som presvedčený, že premyslená odpoveď by mala zlepšiť schopnosť sektora v oblasti štrukturálnej adaptácie a zároveň by mala pomôcť najzraniteľnejším členom sektora, najmä malým a stredným výrobcom. Zmierňovanie situácie sektora z krátkodobého hľadiska pomocou takých opatrení, ako navrhla pani komisárka, teda uvoľňovanie prostriedkov z Európskeho fondu pre rybné hospodárstvo a podpora takéhoto uvoľňovania, vnímam pozitívne a som presvedčený, že takéto opatrenia by mali byť v súlade s ostatnými opatreniami a dlhodobými krokmi, ktorých cieľom je väčšia stabilita.
<SPEAKER ID="063" NAME="Estelle Grelier" AFFILIATION="S&amp;D">
(FR) Ako vieme, rybári v EÚ narážajú na tri veľké problémy: po prvé, veľmi zložitý a nepopulárny systém kvót ich núti prijímať mimoriadne reštriktívne postupy. Po druhé, nedostatočné možnosti odbornej prípravy a rozšírený dojem, že toto povolanie stratilo prestíž, spôsobujú výrazné problémy pri nábore pracovníkov. Po tretie, a toto je otázka, o ktorej dnes vedieme rozpravu, nárast cien ropy ešte viac komplikuje prevádzkové podmienky v tomto sektore, ktorý postihla kríza.
<P>
Medzi rokmi 2008 a 2010 napríklad francúzski rybári prichádzali o 100 - 200 EUR týždenného príjmu v dôsledku kolísania cien ropy, hoci ich obrat zostával rovnaký.
<P>
Ako zvolená zástupkyňa z prístavného mesta dôrazne podporujem požiadavku kolegov poslancov, aby Komisia povolila zvýšenie stropných úrovní pomoci de minimis. Toto opatrenie by zmiernilo tlak na rybárov, a tak im umožnilo zabezpečiť si svojou prácou slušné živobytie. Ale napriek tomu, čo bolo povedané, by to neovplyvnilo obnovu populácie rýb.
<P>
Budúca reforma spoločnej politiky rybného hospodárstva sa bude musieť usilovať získať podporu rybárov. Dobrým začiatkom by bolo už len to, ak by sme im dnes, v Deň Európy, ukázali, že Európska únia venuje pozornosť ich potrebám, pani komisárka.
<SPEAKER ID="064" NAME="João Ferreira" LANGUAGE="PT">
Výrazný nárast cien palív vážne zhoršil krízu, ktorej čelí sektor rybolovu, v neposlednom rade zhoršil jeho hospodársku životaschopnosť a znížili sa už i tak nedostatočné príjmy pracovníkov v tomto sektore. Súčasná dynamika predaja nedovoľuje, aby kolísanie nákladov na výrobné faktory vrátane palív ovplyvňovalo ceny rýb, a okrem iného k tomu prispieva súčasná politika dovozu. Priemerné ceny pri prvom predaji v posledných rokoch stagnovali alebo poklesli bez toho, aby sa to zohľadnilo v nižších cenách pre konečných spotrebiteľov.
<P>
Súčasnej organizácii spoločného trhu pre produkty rybného hospodárstva sa nepodarilo dostatočne prispieť k zlepšeniu cien pri prvom predaji ani zlepšiť rozdelenie pridanej hodnoty v rámci celého hodnotového reťazca tohto odvetvia. Hospodárska situácia veľkého počtu spoločností sa v uplynulých rokoch zhoršila, čo mnohé z nich donútilo skončiť s podnikaním. Existuje reálne nebezpečenstvo, že z dôvodu nárastu cien palív zbankrotujú tisíce podnikov pôsobiacich v oblasti rybolovu a že prídeme o tisíce pracovných miest. Mimoriadne zraniteľný je sektor pobrežného rybolovu a sektor drobného rybolovu, ktorý predstavuje viac ako 90 % flotily v niektorých členských štátoch, napríklad v Portugalsku. Za týchto okolností je nečinný prístup Komisie a jej neochota podniknúť potrebné opatrenia - pani komisárka, tento postoj ste nám tu dnes potvrdili - absolútne hanebný.
<P>
Komisia si dokáže predstaviť iba jediné riešenie problémov, ktorým čelí sektor rybolovu: neselektívne znižovať počet lodí, čo je rovnaký prístup, ako keby ste pacienta liečili tým, že ho zabijete. Je dôležité povedať, že keď sa v minulosti robili takéto škrty bez zohľadnenia špecifickosti flotíl, stavu populácie rýb v jednotlivých prípadoch a potrieb jednotlivých krajín v oblasti spotreby, žiadny z problémov, ktorému teraz čelí tento sektor, sa nevyriešil. Viedlo to iba ku koncentrácii vlastníctva a činností v tomto sektore na úrovni EÚ.
<P>
Je preto potrebné prijať núdzové opatrenia, ktoré budú okamžitou a vhodnou reakciou na sociálno-ekonomické potreby tohto sektora, ako je napríklad vytvorenie záručného fondu financovaného na úrovni Únie, ktorý zabezpečí stabilitu cien palív a využívanie všetkých finančných možností a rezerv rozpočtu EÚ na financovanie mimoriadnych podporných opatrení pre tento sektor. Pri zohľadnení štrukturálneho trendu nárastu cien ropy a požiadaviek udržateľnosti životného prostredia na druhej strane sú však potrebné aj opatrenia, ktoré by zabezpečili životaschopnosť tohto sektora v strednodobom a dlhodobom horizonte.
<P>
Sú potrebné mechanizmy na zlepšenie cien pri prvom predaji a na podporu spravodlivého a primeraného rozdeľovania pridanej hodnoty v rámci hodnotového reťazca sektora. Európsky fond pre rybné hospodárstvo musí účinne a výraznou mierou podporovať obnovu a modernizáciu rybárskych flotíl v neposlednom rade prostredníctvom zvýšenia selektívnosti rozličných typov rybolovu a výmeny motorov z bezpečnostných dôvodov, z dôvodu ochrany životného prostredia a dôvodu palivovej úspornosti.
<P>
Rovnako ako akékoľvek daňové opatrenia, ktoré by mohli byť prijaté na úrovni členských štátov, sú potrebné riešenia na úrovni EÚ, aby sa nezhoršovali nerovnosti, ktoré medzi členskými štátmi existujú už dnes a ktoré sa zvyšujú následkom závažnej sociálnej a hospodárskej krízy, ktorá mimoriadne ťažko postihuje najzraniteľnejšie hospodárstva.
<SPEAKER ID="065" NAME="Gabriel Mato Adrover" AFFILIATION="PPE">
(ES) Najlepšie na kladení otázok je to, že dostanete odpoveď, dokonca aj vtedy, ak ju možno považovať za tak trochu neuspokojivú, ako v tomto prípade.
<P>
Sektor rybolovu sa evidentne nachádza v kríze: príjmy rybárov sú každým dňom nižšie a v mnohých prípadoch je pre nich ťažké, aby zostali pracovať v tejto oblasti. Nehovoríme o tajných dotáciách ani neudržateľných praktikách: hovoríme o problémoch, ktoré si vyžadujú našu plnú podporu. Znova a znova to navrhujeme a opakovanie oprávnenej požiadavky, ako to urobil pán Cadec, nemožno nikomu vyčítať: pán Cadec je len dôsledný.
<P>
Nikto nenavrhoval zvýšenie rybolovného úsilia. Nechápeme, prečo sa zamietajú opatrenia, ktoré majú okamžitý význam vo výnimočných situáciách. Navrhujeme, aby sa Komisia neobracala chrbtom k sektoru, ktorý naliehavo potrebuje pomoc, a touto pomocou dnes môže byť zvýšenie pomoci de minimis.
<SPEAKER ID="066" NAME="Luís Paulo Alves" AFFILIATION="S&amp;D">
(PT) Aj ja sa chcem pridať ku všetkým, ktorí tu dnes vyjadrili obavy v súvislosti s nízkymi príjmami rybárov, ktoré sa najmä v priebehu niekoľkých uplynulých mesiacov znížili v dôsledku historicky najvyšších cien palív.
<P>
Ako tu bolo správne povedané, ceny palív majú veľmi vážny vplyv na prežitie našich malých a stredných lodných spoločností, pričom vážne zhoršujú najmä už i tak nestabilné príjmy z rybolovu. Prudký nárast cien palív má tiež nesmierne negatívny vplyv na nás: nižší počet ciest; príjmy pre rybárov na hranici chudoby, ktoré zhoršujú nízke ceny pri prvom predaji; vyšší dovoz mäkkýšov a kôrovcov a produktov z plodov mora z tretích krajín do Európy; ľudia, ktorí zo sektora odchádzajú z dôvodu následných finančných ťažkostí, čo vedie k ďalším stratám pracovných miest.
<P>
Ak sa chceme vyhnúť tomu, aby sa táto kríza ešte zhoršila, musíme preto podniknúť kroky týkajúce sa problémov sektora rybolovu - rýchle a ďalekosiahle kroky. Komisia by z týchto dôvodov mala zareagovať pozitívne prostredníctvom krátkodobých a dlhodobých opatrení na riešenie nepriaznivých podmienok, ktorým tento sektor čelí, a riešenie vážneho znižovania príjmu, ktoré pociťujú naši rybári.
<SPEAKER ID="067" NAME="Raül Romeva i Rueda" AFFILIATION="Verts/ALE">
Ujasnime si to: je naliehavo potrebné, aby sa európske rybárske flotily reštrukturalizovali, aby sa odklonili od energeticky náročných rybárskych plavidiel a výstroja, ktoré pustošia životné prostredie, a osvojili si šetrnejšie postupy, pri ktorých sa spotrebúva menej energie a ktoré sú z dlhodobého hľadiska udržateľnejšie: z environmentálneho, sociálneho a hospodárskeho hľadiska.
<P>
Preto som presvedčený, že poskytnutie väčšieho množstva verejných prostriedkov sektoru rybolovu by vyslalo nesprávny signál počas reformy spoločnej politiky rybného hospodárstva a majiteľov plavidiel by podnecovalo k tomu, aby používali výkonnejšie motory s väčšou spotrebou paliva. Z týchto dôvodov to považujem za obrovskú chybu.
<P>
Už bolo objasnené, že neexistuje štrukturálny problém ani problém spôsobený zhodou okolností, a - povedzme to v tomto bode na rovinu - súčasné údaje ukazujú, že 70-percentný podiel európskej populácie rýb je vystavený nadmernému rybolovu, takže dobré by bolo akékoľvek opatrenie, ktorým by sme mohli obmedziť tento nadmerný rybolov. Akékoľvek opatrenie s opačným účinkom by bolo mimoriadne zlým riešením.
<SPEAKER ID="068" NAME="Jacky Hénin" AFFILIATION="GUE/NGL">
(FR) Práve som si vypočul dvoch kolegov poslancov, ktorí sa zaoberajú otázkami súvisiacimi s problémom udržateľnosti a so skutočnosťou, že niektorých kvalifikovaných pracovníkov musíme dotovať, pretože si nedokážu zarobiť na živobytie. Musíme však urobiť presný opak. Rybári požadujú jednu jedinú vec: aby si živobytie mohli zabezpečovať svojou prácou a aby mohli vykonávať svoju prácu. A preto, ak je ropa v súčasnosti pravidelným problémom, bude to tak aj v budúcnosti. Musíme investovať do výskumu lacnejších motorov, ktoré majú menšiu spotrebu nafty.
<P>
Prebiehajúca reforma však znamená zničenie všetkých drobných rybárov, všetkých, ktorí majú malú spotrebu nafty, aby bohatí ešte viac bohatli. Takže pravda je taká, že pri jednej reforme za druhou sme svedkami neustáleho poklesu cien rýb napriek tomu, že u obchodníkov s rybami ryby ešte nikdy neboli také drahé, pričom niektoré druhy rýb sú pre spotrebiteľov vlastne cenovo nedostupné.
<P>
Dôležité je zreformovať systém kvót, ale aj zreformovať a preskúmať praktiky v rámci tohto povolania, ktoré znamenajú, že drobní podnikatelia nekonečne trpia, kým veľkí ešte viac bohatnú.
<SPEAKER ID="069" NAME="Andrew Henry William Brons" AFFILIATION="NI">
Nárast cien palív priniesol ešte ďalší problém pre rybárov, ide však iba o najnovší, nie hlavný problém. Pre britskú rybársku flotilu je najväčším problémom členstvo v EÚ.
<P>
Spojené kráľovstvo zabezpečuje 70 % rybolovu EÚ, má však nárok iba na 13 % jej kvót. Nebolo by spravodlivé, aby Spojené kráľovstvo dostalo primeranejší podiel? V prvom rade hmotnosť výlovu tresky v Británii poklesla z 300 000 ton pred vstupom Británie do vtedajšieho Európskeho hospodárskeho spoločenstva na dnešných 7 000 ton. Britskí rybári čelia ďalšiemu znižovaniu počtu dní na mori a sú pomaly vytláčaní z tohto odvetvia.
<P>
Z dlhodobého hľadiska chcú britskí rybári vystúpenie z EÚ; z krátkodobého hľadiska požadujú spravodlivé zaobchádzanie v súlade so spoločnou politikou rybného hospodárstva. Britskí rybári musia mať ako zástupcovia krajiny s bohatou populáciou rýb vyšší počet dní na mori. Bol tu spomenutý neudržateľný rybolov, ale britské vody nie sú vystavené nadmernému rybolovu zo strany britských flotíl; problémom je, že britské vody boli otvorené pre všetkých.
<SPEAKER ID="070" NAME="Maria Damanaki">
členka Komisie. - V odpovedi poslancom môžem povedať, že dokážem pochopiť všetky ich obavy. Stotožňujem sa s obavami v súvislosti s nízkym príjmami našich rybárov, najmä vlastníkov malých plavidiel v pobrežných regiónoch. Spôsobuje však tento problém nárast cien palív? Ste si tým istí? O tomto probléme sme opakovane diskutovali a uznali sme, že tento problém tu bol ešte pred nárastom cien.
<P>
Prirodzene, dokážem pochopiť, že nárast cien palív by mohol problém zhoršiť, ale hlavnou príčinou problému bol vždy nadmerný rybolov - rybolov prekračujúci stanovené obmedzenia, ktorý populáciu rýb nemôže ponechať v dobrom stave. Diskutovali sme o tom a toto je hlavný problém, ktorý musíme prostredníctvom reformy spoločnej politiky rybného hospodárstva vyriešiť.
<P>
Samozrejme, teraz vedieme rozpravu o cenách palív. Je to problém a musíme prediskutovať, ako mu môžeme čeliť. Jediným spôsobom, ako trvale čeliť tomuto problému, je zlepšiť odolnosť nášho sektora voči nárastu cien palív. Je to jediný spôsob, pretože si nemôžeme byť istí vývojom cien palív. Dovoľte mi uviesť príklad toho, čo by sa mohlo stať: v Belgicku po poslednej kríze začali vo flotile používať lepšie motory a teraz o 20 percent znížili výdavky na palivo, ktoré spotrebujú ich flotily. Takže toto je tá správna cesta a touto cestou sa snažíme uberať.
<P>
Pokiaľ ide o vaše návrhy, predsa je medzi nimi návrh, aby Komisia zvýšila strop pomoci de minimis. Pozrime sa na tento problém. Čo znamená tento strop? Ide o horné obmedzenie pomoci, ktoré členské štáty môžu poskytnúť svojmu sektoru. Ak Komisia teraz tento strop zvýši, bude to znamenať, že túto pomoc budú môcť poskytovať iba členské štáty so zdravým rozpočtom. To znamená, že by to viedlo k vytvoreniu nerovných podmienok v našom sektore, ktoré by zvýhodňovali najbohatšie krajiny. Poviem to jasne, aby sme porozumeli situácii.
<P>
Ak zvýšime strop, budú z toho tiež ťažiť výlučne väčšie plavidlá. Udivuje ma, že niektorí poslanci Parlamentu - od ktorých by som to nečakala - ma žiadajú, aby som tento strop zvýšila. Členské štáty môžu poskytnúť vlastnú štátnu pomoc. Bohatšie členské štáty ju môžu poskytovať už aj teraz.
<P>
Dovoľte mi objasniť situáciu v súvislosti s finančnými prostriedkami. Členské štáty môžu využívať iba 20 % nášho financovania. Niektorí poslanci Parlamentu mi hovoria, že problémom je naše financovanie, pretože ho nemôžu využívať spôsobom, akým chcú; sme však flexibilní; členské štáty môžu svoje financovanie prerozdeliť - je to v právomoci každého členského štátu. O prerozdelenie prostriedkov nás požiadalo iba Taliansko a my sme mu vyhoveli. Prečo sa teda nesnažíte presvedčiť členské štáty - vlády vašich krajín -, aby tieto finančné prostriedky náležite využívali? Ak skutočne chcete pomoc a ak existuje problém s čerpaním fondov, som tu, aby som ho pre všetkých zjednodušila, ale doteraz nikto takéto úsilie nevyvinul.
<P>
Aby som na otázky odpovedala úplne priamočiaro: áno, financovanie je k dispozícii; áno, členské štáty ho môžu využívať; áno, členské štáty môžu k tomuto stropu pomoci de minimis pridať svoje vlastné prostriedky. Takže ak zmením pomery, jediným dôsledkom tejto zmeny bude narušenie spravodlivej hospodárskej súťaže medzi členskými štátmi a medzi menšími a väčšími plavidlami. Toto musíme pochopiť. Samozrejme, existuje všeobecný problém a vo vzťahu k našej reforme môžeme prediskutovať, čo môžeme urobiť, aby sme pomohli predovšetkým nášmu drobnému rybnému hospodárstvu. Môžeme rozobrať každý ďalší návrh, ale tento návrh na zvýšenie stropu pomoci de minimis je jedným z tých, ktoré pomôcť nemôžu.
<SPEAKER ID="071" NAME="Predsedajúci">
Rozprava sa skončila.
<P>
Hlasovanie sa uskutoční vo štvrtok 12. mája 2011 o 12.00 hod.
<SPEAKER ID="072" NAME="José Manuel Fernandes" LANGUAGE="PT">
Európski rybári a najmä tí, ktorí žijú v členských štátoch s najväčšími finančnými ťažkosťami, ako je napríklad Portugalsko, sa nachádzajú v ťažkej ekonomickej situácii, ktorú zhoršil nárast cien palív. Ak chceme túto situáciu riešiť, Komisia musí prijať núdzové opatrenia na pomoc rybárom. Komisia by mala s týmto zámerom povoliť dočasné zvýšenie dotácií, ktoré môžu členské štáty prideľovať rybárom, z úrovne 30 000 EUR na úroveň 60 000 EUR na obdobie troch rokov. Navyše Európsky fond pre rybné hospodárstvo by mal rybárom prideľovať granty najmä v záujme zvýšenia selektívnosti rybolovných techník a na výmenu motorov z bezpečnostných dôvodov, z dôvodu ochrany životného prostredia a (alebo) z dôvodu palivovej úspornosti. Tieto opatrenia by sa mali sústreďovať predovšetkým na drobný a pobrežný rybolov. Na záver: má rozhodujúci význam, aby sa zaviedli regulačné mechanizmy, ktoré by zvýšili ceny pri prvom predaji a podporili spravodlivé a primerané rozdeľovanie pridanej hodnoty v rámci celého hodnotového reťazca sektora rybolovu, a to spôsobom, ktorý by zohľadňoval ceny vyplácané výrobcom.
<SPEAKER ID="072" NAME="Jim Higgins" AFFILIATION="PPE">
písomne. - Súčasné vysoké ceny ropy mali závažný dosah na prevádzkové náklady rybárov, pričom niektorých dokonca donútili, aby ukončili svoju činnosť. Po tohtotýždňovom prijatí návrhu sa teším, že Parlament vyzýva Komisiu, aby počas prechodného trojročného obdobia zaviedla núdzové opatrenia vrátane zvýšenia aktuálneho stropu štátnej pomoci z 30 000 EUR na 60 000 EUR na spoločnosť.
