<CHAPTER ID="014">
Európska iniciatíva o Alzheimerovej chorobe a iných typoch demencií - Inhalátory pre astmatikov (rozprava) 
<SPEAKER ID="497" NAME="Predsedajúci">
Ďalším bodom programu je, to musím povedať, zvláštna spoločná rozprava na tieto témy:
<P>
správa pani Matiasovej v mene Výboru pre životné prostredie, verejné zdravie a bezpečnosť potravín o európskej iniciatíve o Alzheimerovej chorobe a iných typoch demencií a
<P>
otázka na ústne zodpovedanie o inhalátoroch pre astmatikov, ktorú predložila pani Mazzoniová v mene Výboru pre petície - B7-0666/2010).
<SPEAKER ID="498" NAME="Marisa Matias" LANGUAGE="PT">
Rada by som na začiatok uviedla príklad, ktorý, podľa mňa, jasne poukazuje na naliehavosť tejto iniciatívy. V Parlamente sme začali pracovať presne pred šiestimi mesiacmi. Od začatia práce po hlasovanie o tejto správe uplynulo šesť mesiacov, počas ktorých prepukla Alzheimerova choroba alebo nejaký iný typ demencie u viac ako 700 000 osôb. Toto číslo samo osebe ukazuje, aké dôležité a naliehavé je prijatie opatrení v tejto oblasti. Oznámenie Komisie preto prichádza včas.
<P>
So všetkými ľuďmi v Európe, ktorí trpia Alzheimerovou chorobou a inými typmi demencie, treba zaobchádzať rovnako. Alzheimerovou chorobou trpí viac ako 7 miliónov ľudí a rôznymi typmi demencie všeobecne až takmer 10 miliónov ľudí.
<P>
Keď hovoríme v číslach, akoby sme hovorili o stredne veľkej krajine. Nemôžeme diskriminovať žiadnu chorobu, tak ako nemôžeme diskriminovať žiadnu krajinu. Ku všetkým musíme pristupovať rovnako. Práve z tohto dôvodu je naliehavo potrebné prijať opatrenia vo viacerých oblastiach. Pokiaľ ide o oblasť výskumu, vieme, že počet ľudí s týmto ochorením sa každých 20 rokov zdvojnásobí.
<P>
Vieme, že v prípade vekovej skupiny nad 65 rokov sa počet zdvojnásobuje každé štyri roky, a práve preto sa musíme zaoberať príčinami a odhaliť ich, pretože keď o probléme nemáme dostatočné poznatky, nemôžeme proti nemu prijať opatrenia. Aby sme to dosiahli, potrebujeme viac výskumu, viac spolupráce a viac epidemiologických údajov.
<P>
Musíme sa dozvedieť viac o tom, aké opatrenia prijímať v súvislosti s prevenciou a kontrolou rizikových faktorov. Potrebujeme včasné určenie diagnózy, špecializovanú starostlivosť a vyškolených ošetrovateľov. Musíme podporiť rodiny a nesmieme stigmatizovať trpiacich. Musíme im dať práva a dôstojnosť. Potrebujeme, aby všetky krajiny mali vnútroštátne akčné plány, aby sme potom mohli spolupracovať na európskej úrovni. Musíme bojovať proti nerovnostiam medzi členskými štátmi a v rámci členských štátov. Existencia pacientov prvej a druhej triedy je neprijateľná. Všetci si musia byť rovní bez ohľadu na pohlavie, vek, bydlisko či akékoľvek ďalšie kritérium.
<P>
Práve preto, vážený pán predsedajúci, je veľmi, veľmi dôležité, aby naše zdravotnícke služby dosiahli čo najväčšie pokrytie. Nemôžeme sa vyhýbať rozhovorom o týchto naliehavých potrebách len preto, že sme v kríze a vždy hovoríme o nákladoch na túto chorobu. Spoločenské a hospodárske náklady spojené s ignorovaním tohto problému sú omnoho vyššie ako náklady spojené s jeho riešením. Preto musíme tento problém riešiť a musíme investovať. Investovať do ľudí, investovať, ako som už povedala, do prevencie a do podpory rodín a ošetrovateľov, na ktorých sa až pričasto zabúda.
<P>
Vieme, že ku každej osobe, ktorá trpí Alzheimerovou chorobou, treba troch ľudí, aby sa o ňu starali. Osoba trpiaca Alzheimerovou chorobou nemôže ostať ani hodinu bez dozoru. Musí to pre nás byť poučením: nemôžeme pokračovať bez toho, aby sa členské štáty v reakcii na tento problém spojili, nemôžeme pokračovať bez spolupráce a najmä bez spolupráce na základe solidarity.
<P>
Preto by som chcela povedať toto: pokiaľ ide o tému spolupráce, všetci vieme, že nič z tohto sa nedá vykonať izolovane, a aj tu v Parlamente sa spolupracovalo so všetkými tieňovými spravodajcami zo všetkých parlamentných skupín s podporou troch žien, ktoré mi pomáhali vo Výbore pre životné prostredie, verejné zdravie a bezpečnosť potravín, v našej parlamentnej skupine a v našej delegácii.
<P>
Preto by som rada všetkým týmto ženám poďakovala. A možno to nie je náhoda, že na tejto správe pracovali iba ženy, pretože najviac sa to týka práve žien, ktoré sa zaoberajú správami o Alzheimerovej chorobe aj ľuďmi trpiacimi Alzheimerovou chorobou vrátane mužov. Chcem preto upozorniť aj na tie druhy diskriminácie, ktoré sú zahalené nedostatočnou liečbou či reakciou na tieto otázky.
<P>
Na záver chcem povedať, že by som sa rada opýtala priamo pána komisára Dalliho, ktoré návrhy zahrnuté v tejto správe je Komisia ochotná akceptovať a kedy bude ochotná akceptovať alarmujúci rozsah ochorenia, ktorého sme v súčasnosti svedkami, a prijať opatrenia v tomto smere.
<SPEAKER ID="499" NAME="Erminia Mazzoni" LANGUAGE="IT">
Musím povedať, že aj pre mňa je hádankou, prečo je táto otázka spojená s predchádzajúcou správou, dôležité však, podľa mňa, je, že Parlament sa dnes sústredí na tému otázky, ktorú som predložila v mene Výboru pre petície.
<P>
Táto otázka sa týka prípadu, v ktorom bola malému európskemu podniku odopretá spravodlivosť z dôvodu poľutovaniahodnej nečinnosti Komisie trvajúcej od roku 1997 až dodnes. Toto zistenie podporil Výbor pre právne veci, ktorý bol výborom, ktorému predsedám, požiadaný o vydanie stanoviska.
<P>
Záležitosť sa týka zdravotníckej pomôcky, konkrétne inhalátora pre astmatikov, ktorý bol patentovaný v roku 1990 a zákonným spôsobom uvedený na trh. Na tento výrobok sa vzťahuje smernica 93/42/EHS, ktorá ustanovuje, že výrobcovia musia potvrdiť dodržiavanie požiadaviek, a ktorá vnútroštátne orgány oprávňuje overovať prostredníctvom sledovania a náhodných kontrol, či je toto vlastné potvrdenie pravdivé.
<P>
Výrobok, ktorý sa na trhu šesť rokov, čiže do roku 1996, úspešne distribuoval a na ktorý za viac ako pätnásť rokov nebola zaznamenaná ani jedna jediná konkrétna sťažnosť či pripomienka, predložila na kontrolu vláda Horného Bavorska, ktorá požiadala komisiu v Magdeburgu, aby preskúmala povolenie, ktoré bolo spoločnosti udelené.
<P>
V decembri toho istého roka komisia a ministerstvo zdravotníctva Saska-Anhaltska kontrolu vykonali a postup uzavreli vyhlásením, že výrobok je plne v súlade s platnými legislatívnymi požiadavkami. Na záver postupu tiež spochybnili oprávnenosť požiadavky vlády Horného Bavorska, ktorú vyzvali, aby uplatnila postup podľa ochrannej doložky uvedenej smernice, ak má aj naďalej pochybnosti.
<P>
V nasledujúcom roku sa uskutočnila séria nezdokumentovaných činností, o ktorých sme boli informovaní len nepriamo, a potom zrazu v roku 1997 spolkové ministerstvo zdravotníctva bez akejkoľvek komunikácie s výrobcom nariadilo stiahnutie výrobku z trhu.
<P>
Ministerstvo začalo postup - postup podľa článku 8 uvedenej smernice - na konci roka 1997, ale nič nezistilo, pretože neboli poskytnuté žiadne informácie a proces konzultácií s výrobcom sa nezačal. Uprostred všeobecného ticha, v polovici roku 2003, výrobca, ktorý sa domnieval, že toto ticho znamená, že nevysvetlené pripomienky nemeckých orgánov boli očividne zamietnuté, opäť uviedol výrobok na trh.
<P>
Žiaľ, nemecké orgány v roku 2005 - opäť bez akejkoľvek komunikácie - znovu nariadili stiahnutie výrobku z trhu. Aby bolo jasné, napriek opakovaným žiadostiam dodnes nebolo nijako vysvetlené, prečo bol výrobok stiahnutý.
<P>
Keďže sa vôbec nekomunikovalo a neuskutočnilo sa žiadne vyšetrovanie, výrobca nemal možnosť zákonným spôsobom vyvrátiť zistenia druhej strany. To malo na výrobcu vážny hospodársky dosah, pretože na odpoveď čaká viac ako 15 rokov a svoj výrobok nemôže uviesť na trh.
<P>
Chcela by som tiež dodať, že počas šiestich rokov, kým sa výrobok distribuoval, o čom existujú dokumenty vrátane dokumentov, ktoré predložila Komisia, boli zistené významné úspory v oblasti výdavkov verejného zdravotníctva vzhľadom na nízku cenu výrobku, pričom výrobok mal priaznivý vplyv na astmatikov.
<P>
Keď výrobca pán Klein videl, že všetky jeho pokusy o pokrok s ostatnými orgánmi sú neúspešné, obrátil sa v roku 2008 na Výbor pre petície. Výbor začína príslušný postup v tomto legislatívnom období. Vzhľadom na dlhé trvanie záležitosti uvedenej v sťažnosti výbor zároveň inicioval neformálny konzultačný proces s pánom komisárom s cieľom dosiahnuť, aby bola odpoveď poskytnutá v kratšom časovom rámci, pretože sťažovateľ žiada potvrdenie, že jeho výrobok je v súlade s európskymi právnymi predpismi, alebo v opačnom prípade aspoň rozhodnutie, proti ktorému sa môže odvolať na súde a ktoré mu tak umožní dosiahnuť spravodlivosť.
<P>
Nič z toho sa nestalo a počas rozpravy vo Výbore pre petície sa Európska komisia, žiaľ, opäť vyhla odpovediam na naše otázky. Výbor preto prijal jednomyseľné rozhodnutie vystúpiť pred Parlamentom a požiadať Komisiu, aby v Parlamente predniesla jasné odpovede, pretože táto záležitosť nepopierateľne vyvoláva vážne podozrenia, pokiaľ ide o porušovanie Charty základných práv. Nejde pritom len o nečinnosť Komisie. Ide najmä o to, že pán Klein nemôže podniknúť právne kroky.
<P>
Táto záležitosť vyvoláva očividné podozrenia, pokiaľ ide o porušovanie pravidiel trhu a ochrany malých podnikov, preto trváme na tom, aby tu boli poskytnuté odpovede na body uvedené v našej otázke.
<SPEAKER ID="500" NAME="Predsedajúci">
Vážená pani Mazzoniová, rád by som vám poďakoval predovšetkým za to, že ste vyjadrili rovnaký údiv nad tým, ako sa tieto dve témy spojili. To, samozrejme, neznamená, že by som nejako znižoval význam tejto otázky, ktorú navyše predkladáte z pozície predsedníčky Výboru pre petície, ktorého som členom, a preto mám mimoriadny záujem o to, čo robí.
<P>
Pre pána komisára aj pre rečníkov bude veľmi zložité spojiť tieto dve témy, ktoré majú takú odlišnú povahu, preto stojí za otázku, či je vhodné plánovať rozpravu tak, ako bola naplánovaná v programe.
<SPEAKER ID="501" NAME="John Dalli">
člen Komisie. - Vážený pán predsedajúci, vážené poslankyne, vážení poslanci, dovoľte mi najprv vzdať hold Parlamentu a najmä spravodajkyni pani Matiasovej za vaše odhodlanie zaoberať sa Alzheimerovou chorobou a inými typmi demencií.
<P>
Komisia sa s týmto vaším záujmom plne stotožňuje. Demencia predstavuje pre milióny Európanov a ich rodiny veľké utrpenie. Vzhľadom na rýchle starnutie obyvateľstva nastal čas, aby Európa začala konať.
<P>
Komisia preto v roku 2009 predložila oznámenie o Alzheimerovej chorobe a iných typoch demencií s opatreniami na zlepšenie prevencie a diagnostikovania, výskumu a výmeny osvedčených postupov.
<P>
Som rád, že Parlament podporuje sústavnú činnosť v tejto oblasti a predkladá ucelený súbor odporúčaní. Táto správa a jej odporúčania prichádzajú práve včas v okamihu, keď sa Komisia s členskými štátmi chystá v apríli zaviesť spoločné opatrenie týkajúce sa Alzheimerovej choroby, takzvaný projekt ALCOVE (ALzheimer COoperative Valuation in Europe).
<P>
Som presvedčený, že v rámci tohto spoločného opatrenia sa zrealizuje množstvo odporúčaní, ktoré tu dnes prijímate.
<P>
Spoločné opatrenie sa sústredí na prevenciu, pričom ide o oblasť, ktorú vo svojej správe zdôrazňuje Parlament, ako aj na zlepšenie poznatkov a údajov a výmenu osvedčených postupov. Bude sa zaoberať aj ďalšou oblasťou, v ktorej Parlament žiada opatrenia: právami osôb žijúcich s demenciou. Súhlasím s vami, že na to, aby sme lepšie pochopili, ako máme vzniku demencie predchádzať alebo ako ho máme oddialiť, potrebujeme plne koordinovaný výskum. Práve preto Komisia zaviedla iniciatívu spoločného plánovania v oblasti boja proti neurodegeneratívnym ochoreniam, najmä Alzheimerovej chorobe.
<P>
Na riešení Alzheimerovej choroby po prvýkrát spolupracuje 23 krajín. V Európe existujú osvedčené postupy diagnostikovania a liečby Alzheimerovej choroby a Komisia podporuje výmenu týchto poznatkov a osvedčených postupov.
<P>
Môžem tiež potvrdiť, že podľa odporúčaní Parlamentu bude v rámci iniciatívy Únia inovácií, ktorá je súčasťou stratégie Európa 2020, prvou pilotnou oblasťou nového európskeho partnerstva v oblasti inovácií téma aktívneho a zdravého starnutia.
<P>
V tejto súvislosti by sa mohli vypracovať opatrenia na podporu osôb trpiacich demenciou. Dobrým príkladom by mohla byť súčasná iniciatíva Parlamentu týkajúca sa ošetrovateľov. Dúfame, že v tejto oblasti budeme môcť podporiť ďalšie inovačné opatrenia, ktoré sa môžu zaoberať aj otázkami Alzheimerovej choroby a iných typov demencií.
<P>
Na záver mi dovoľte povedať, že Komisia priaznivo vníma množstvo ďalších odporúčaní vrátane vyhlásenia roku 2014 za európsky rok mozgu. Chcem vás ubezpečiť, že Komisia je pri riešení otázky demencie odhodlaná vykonať svoju úlohu.
<P>
Dovoľte mi teraz vyjadriť sa k druhej téme tejto rozpravy, ktorou je sťažnosť pána Kleina, vynálezcu a výrobcu inhalátora Effecto.
<P>
Uvedenie príslušnej pomôcky na trh bolo v Nemecku pôvodne zamietnuté v roku 1997. Týmto rozhodnutím sa ďalej nezaoberala ani Komisia, ani nemecké orgány, ani výrobca. Vtedajší distribútor v tom čase naznačil, že pred opätovným uvedením výrobku na trh vykoná ďalšie štúdie.
<P>
Zariadenie sa na trh vrátilo v roku 2002 s novým názvom. Keď nemecké orgány v roku 2005 výrobok znovu zakázali, Komisia prípad starostlivo analyzovala a postup uzavrela oficiálnym listom, ktorý bol nemeckým orgánom a výrobcovi zaslaný v júli 2007.
<P>
Z analýzy Komisie vyplynulo, že zákaz nemeckých orgánov bol odôvodnený, pretože klinické údaje, ktoré predložil výrobca, nepostačovali na preukázanie bezpečnosti tejto zdravotníckej pomôcky.
<P>
Podľa smernice o zdravotníckych pomôckach musí výrobca preukázať bezpečnosť, aby mohol používať označenie CE. To znamená, že príslušným právnym ustanovením bol článok 18 smernice, ktorý sa zaoberá prípadmi výrobkov uvedených na trh s protiprávne umiestneným označením CE. V tomto prípade sa oficiálne rozhodnutie Komisie nevydáva.
<P>
Keďže podľa názoru Komisie sa na tento prípad nevzťahuje postup podľa ochrannej doložky, Komisia nemá dôvod žiadať oznámenie zákazu, ktorý v roku 2005 vydali nemecké orgány.
<P>
Prekážka, ktorá sťažovateľovi bráni uviesť výrobok na trh, je rozhodnutie nemeckých orgánov (zákaz z roku 2005) a nie rozhodnutie Komisie. Sťažovateľ mal k dispozícii príslušné právne cesty, ktoré mohol na vnútroštátnej úrovni využiť, a tieto možnosti skutočne aj využil. Jeho sťažnosti však zamietli nemecké súdy.
<P>
Chcel by som zdôrazniť, že Komisia od roku 2007 sťažovateľa vyzýva, aby svoju zdravotnícku pomôcku uviedol do súladu s príslušnými predpismi doplnením chýbajúcich klinických údajov, a v tejto súvislosti sprostredkovala kontakt medzi výrobcom a nemeckými orgánmi. Podľa poznatkov Komisie sťažovateľ doposiaľ nepodnikol žiadne kroky.
<SPEAKER ID="502" NAME="Elena Oana Antonescu" LANGUAGE="RO">
Budem hovoriť o Alzheimerovej chorobe a iných formách demencie. Chcela by som zablahoželať pani spravodajkyni Matiasovej k vynikajúco vykonanej práci. Ako tieňová spravodajkyňa Poslaneckého klubu Európskej ľudovej strany (kresťanských demokratov) pre tento dokument chcem tiež poďakovať všetkým svojim kolegom, ktorí k nemu prispeli. Pozornosť, ktorú na seba upútal tento dokument, naznačuje, o akú dôležitú tému a zároveň o aký závažný jav ide.
<P>
Demenciou trpí až 9,9 milióna ľudí a pacienti s Alzheimerovou chorobou tvoria väčšinu. Do roku 2020 očakávame dramatické zvýšenie tohto počtu, pričom toto ochorenie je v Európskej únii stále nedostatočne diagnostikované. Medzi členskými štátmi existujú rozdiely, pokiaľ ide o prevenciu, dostupnosť liečby a starostlivosť. Opatrenia v oblasti výskumu a boja proti tejto chorobe sú fragmentárne a reakcie nedostatočné.
<P>
Správa predstavuje významný krok v boji proti tomuto ochoreniu v Európskej únii a je nevyhnutná na zavedenie novej formy spolupráce členských štátov, ktorá umožní prijímanie koordinovaných opatrení na boj proti niektorým problémom, ktoré postihujú celú Európu. Správa podporuje solidaritu medzi štátmi a výmenu osvedčených postupov s cieľom vyhnúť sa duplicitnému úsiliu a mrhaniu zdrojov. Chcela by som zdôrazniť význam preventívnej diagnostiky a včasného zásahu v úvodných fázach choroby. Domnievam sa, že je to rozhodujúce na dosiahnutie pokroku v boji proti tomuto ochoreniu.
<P>
Okrem toho by som tiež rada pripomenula význam prijatia multidisciplinárneho prístupu k výskumu v tejto oblasti. Roztrieštenosť disciplín a chatrné prepojenie primárneho a klinického výskumu, verejného zdravotníctva a spoločenského výskumu má vplyv na to, ako sa vedecké objavy prenášajú do lekárskej praxe a poskytovania starostlivosti. To všetko sa uskutočňuje na vnútroštátnej úrovni, čo zvyšuje roztrieštenosť. Preto sa musíme sústrediť na multidisciplinárny prístup a na prenos objavov a poznatkov na úrovni EÚ.
<SPEAKER ID="503" NAME="Nessa Childers">
v mene skupiny S&D. - Demenciou, ktorej najbežnejšou formou je Alzheimerova choroba, dnes trpí takmer 10 miliónov Európanov. Do tejto štatistiky patrila aj moja vlastná matka, ktorá zomrela minulý rok. Preto dôrazne vítam túto európsku iniciatívu v oblasti demencie.
<P>
Malo by nás veľmi znepokojovať, že podľa odhadov sa diagnostikuje len polovica prípadov. Malo by nás veľmi znepokojovať, že demenciou trpí dvakrát viac žien ako mužov, a malo by nás veľmi znepokojovať, že pri starnutí európskeho obyvateľstva sa počet trpiacich o dvadsať rokov zdvojnásobí.
<P>
Keďže oddialenie vzniku Alzheimerovej choroby o päť rokov predstavuje o 50 % nižšiu mieru výskytu, vítam, že Komisia sa sústredila na prevenciu a včasné zisťovanie. Vítam zameranie sa na lepší výskum v Európe, najmä keď vieme, že 85 % dnešného výskumu sa uskutočňuje bez koordinácie EÚ. Vítam tiež zameranie sa na výmenu osvedčených postupov a na práva trpiacich a ich rodín.
<P>
Ja a moji kolegovia sociálni demokrati sme sa v našich pozmeňujúcich a doplňujúcich návrhoch sústredili na sociálne hľadiská demencie a naliehavo žiadame nasledovné body.
<P>
Žiadame, aby sa v oblasti medicínskeho a sociálneho výskumu, zdravotnej a sociálnej politiky a politiky zamestnanosti veľká pozornosť venovala osobitným potrebám žien, ktoré sú medzi pacientmi postihnutými touto chorobou v porovnaní s mužmi zastúpené dvojnásobne a v nepomerne väčšom počte sú zastúpené aj medzi opatrovateľmi.
<P>
Opakujeme našu výzvu Komisii, aby v rámci svojej zodpovednosti za bezpečnosť a ochranu zdravia pri práci pripravila právne predpisy týkajúce sa politík v oblasti duševného zdravia na pracovisku s cieľom čo najlepšie začleniť osoby s mentálnym postihnutím do pracovného trhu.
<P>
Odporúčame preskúmať v rámci Európy využitie vopred poskytnutých pokynov pacienta (living wills), ktoré sú tak veľmi potrebné.
<P>
A napokon zdôrazňujeme, že je dôležité, aby sa všetky informačné a vzdelávacie kampane zamerali na schopnosť rozoznávať príznaky demencie.
<P>
Na záver by som rada zablahoželala pani spravodajkyni Matiasovej a poďakovala jej aj svojim kolegom tieňovým spravodajcom za prácu na tejto správe.
<SPEAKER ID="504" NAME="Frédérique Ries" LANGUAGE="FR">
Boj proti Alzheimerovej chorobe sa v posledných rokoch stal európskou prioritou a už bolo načase. Dovoľte mi dodať, že vítam všetky iniciatívy, ktoré práve oznámil pán komisár Dalli.
<P>
Táto forma starnutia mozgu zaznamenáva v Európe a na celom svete explozívny rast. Postihnutých je viac než 7 miliónov ľudí, a ak vezmeme do úvahy aj ďalšie typy neurodegeneratívnych ochorení, toto číslo sa zvýši na 10 miliónov. Môžeme a mali by sme privítať, že v súčasnosti sa z prostriedkov EÚ financuje 32 výskumných projektov, musíme však robiť viac, omnoho viac, najmä pokiaľ ide o koordináciu výskumu Alzheimerovej choroby v rámci ôsmeho rámcového programu pre výskum už od roku 2014. Jasne sa to uvádza v bode 21 nášho uznesenia.
<P>
Nevyhnutné je tiež sústrediť sa na multidisciplinárny prístup v oblasti diagnostiky, prevencie, liečby a podpory pre príjemcov starostlivosti a ich rodiny. Hovoria o tom body 2 a 20, ktoré sú veľmi dôležité. Z jednej štúdie, ktorá bola nedávno publikovaná vo Francúzsku, v tejto súvislosti navyše vyplynulo, že s týmto ochorením sú spojené značné spoločensko-hospodárske náklady. Len na lekársku starostlivosť a dohľad nad pacientmi sa mesačne vynakladá viac ako 10 miliónov EUR. A do toho nie je započítaná ohromná oddanosť blízkych osôb a rodín pacientov, ktorí opatere a starostlivosti o pacienta venujú viac ako šesť hodín denne.
<P>
Pomoc týmto pacientom znamená aj stanovenie správnej diagnózy. Vedecký svet nám hovorí, že sa musia zmeniť medzinárodné kritériá, pretože v dôsledku prísneho uplatňovania často zastaraných kritérií sa pod túto diagnózu mnohokrát zahŕňa priveľa pacientov s inými typmi demencie.
<P>
Na európskej úrovni, ktorej sa týka bod 64 nášho uznesenia, je rozhodujúce, aby Parlament konečne zareagoval na výzvu výskumných pracovníkov. Ak jedného dňa chceme nájsť liek, čo musíme, potrebujeme na klinické štúdie viac dobrovoľníkov. Nadchádzajúca revízia smernice o klinických pokusoch je preto zlatou príležitosťou na poskytnutie konkrétnej odpovede a zároveň nádeje postihnutým rodinám.
<SPEAKER ID="505" NAME="Gerald Häfner" LANGUAGE="DE">
Vážený pán predsedajúci, nech už spojenie týchto rozpráv zariadil ktokoľvek, sotva preukázal Parlamentu službu - nehovoriac o témach samotných.
<P>
Ceny liekov a zdravotného poistenia v celej Európe rastú a každý sa snaží nájsť spôsob, ako ich znížiť. Vďaka pokroku medicíny sú lieky čoraz drahšie. Prípad, ktorým sa tu zaoberáme, je iný. V Európe je 30 miliónov astmatikov a my tu máme malého výrobcu, ktorý vyvinul pomôcku, vďaka ktorej sa inhalácia - ktorá môže astmatikom zachrániť život a je pri ich liečbe mimoriadne dôležitá - stáva lepšou, rýchlejšou, účinnejšou a najmä lacnejšou. Tomuto výrobcovi sa 14 rokov odopiera prístup na trh. Výrobca sa obrátil na Komisiu už v roku 1996 a Výbor pre petície sa touto záležitosťou zaoberá od roku 2006. Pán komisár Dalli, úlohou Komisie je pomáhať presadzovať zákony a byť na strane občanov. V tomto prípade tomu tak nie je. Komisia namiesto toho odmieta prijať jasné rozhodnutie - rozhodnutie, ktoré by pomohlo sťažovateľovi.
<P>
Chcel by som sa na vás obrátiť celkom osobne, pán komisár Dalli, pretože si iste spomeniete, že sme vás pozvali na stretnutie vo Výbore pre petície, aby sme záležitosť prediskutovali. Povedali ste nám, že na to nemáte čas, ale že by ste si mohli nájsť čas na osobný rozhovor. Prišli sme za vami a osobne sme s vami hovorili. Vy osobne ste mi sľúbili, že sa o vec postaráte a veľmi rýchlo nájdete riešenie. Dodnes som o ničom nepočul. Napísal som vám ďalší list, ale nedostal som žiadnu odpoveď. Pokúsili ste sa tiež zabrániť ďalšej rozprave. Takto by Komisia nemala konať.
<P>
Rád by som veľmi jasne vyhlásil, že Európsky parlament očakáva, že Komisia bude stáť na strane zákona a občana - a zajtra budeme o tomto uznesení spoločne hlasovať. Očakávame od vás, že zaručíte ochranu takýchto malých výrobcov pred tými, ktorí im chcú zabrániť v prístupe na trh. Ide tu o veľa peňazí, ale zároveň tu ide najmä o zdravie ľudí. Uvedomujeme si problémy. Nedokážeme pochopiť vaše konanie, pán komisár Dalli. Poznáme všetky vaše argumenty. Prezrel som stohy spisov, ale zatiaľ som nenašiel jasný argument, ktorý by odôvodnil váš postoj. Hovoríme o medicínskom výrobku. Používa sa už 30 000 kusov - ľudia sa z nich nadýchli milióny ráz s vynikajúcimi výsledkami. Máme listy od poisťovní, ktoré nás žiadajú povoliť uvedenie na trh, aby sa tu mohli usporiť náklady. Očakávam, že Komisia si konečne splní svoju úlohu a prijme v tejto veci priaznivé rozhodnutie.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="506" NAME="William" AFFILIATION="The Earl of) Dartmouth  (EFD">
Vážený pán predsedajúci, rád by som sa pána Häfnera opýtal, či súhlasí s tým, že poznámky pána komisára vo veci inhalátora BronchoAir, ktoré sme si v minulosti vypočuli, boli absolútne vyhýbavé a nepomohli ani samotnej spoločnosti, ani astmatikom vo všeobecnosti.
<SPEAKER ID="507" NAME="Gerald Häfner" AFFILIATION="Verts/ALE">
(DE) Vážený pán predsedajúci, ak mi dovolíte stručnú, ale osobnú odpoveď, mám dojem, že pán komisár ešte nevyužil príležitosť, aby sa s touto záležitosťou osobne oboznámil a vytvoril si svoj vlastný nový pohľad. Toto je však dokonalá príležitosť, pán komisár Dalli, aby ste sa na celú záležitosť pozreli novými očami a po rokoch otáľania prijali nový záver - a odporučil by som tiež, aby ste sa obrátili na iných pracovníkov, nie na tých, ktorí sú zodpovední za doterajšie zdĺhavé konanie. Rád by som sa s vami o tom porozprával, alebo ešte lepšie, bol by som rád, keby ste sa spojili so sťažovateľom a našli riešenie.
<P>
Úplne súhlasím s kolegom poslancom.
<SPEAKER ID="508" NAME="Marina Yannakoudakis">
v mene skupiny ECR. - V Spojenom kráľovstve trpí demenciou 750 000 ľudí, z ktorých viac než 50 % bude mať Alzheimerovu chorobu. Účinky sú rovnaké, ale skúsenosť každého človeka je iná. Na túto chorobu, ktorá často drží v područí pacienta aj ošetrovateľa bez ohľadu na vek, neexistuje žiadny liek. Čo sa však dá robiť v EÚ? Právne predpisy sú očividne druhoradé v tom, čo potrebuje predovšetkým miestnu podporu.
<P>
Po prvé, prednesením tejto témy v našej rokovacej sále však na ňu môžeme upozorniť, môžeme podnietiť diskusiu a zvýšiť informovanosť verejnosti. Na základe toho sa potom členské štáty môžu rozhodnúť, či ju budú považovať za prioritu, a môžu sa rozhodnúť pre výmenu osvedčených postupov. Po druhé, informovanosť môže viesť k lepšiemu vnímaniu príznakov a tým k včasnému určeniu diagnózy. Na trhu existujú lieky, ktoré tu môžu pomôcť, a keď sa budú brať v správnom čase, môžu proces choroby spomaliť. Dôležité je, aby sa pomohlo trpiacim, aby rodiny dostali informácie a podporu a napokon aby sa pacientom pomohlo zachovať si v tejto ťažkej chorobe vlastnú dôstojnosť.
<SPEAKER ID="509" NAME="William  Dartmouth" AFFILIATION="The Earl of">
v mene skupiny EFD. - Malá nemecká spoločnosť BronchoAir z Mníchova očividne vyrobila inhalátor, ktorý môže skutočne zlepšiť život astmatikov, ktorí sa pri dýchaní spoliehajú na takúto pomôcku. Tento výrobok je z trhu vylúčený viac ako 14 rokov a vysvetlenie pána komisára, prečo to tak je, sa veľmi líšilo od toho, čo v úvode rozpravy povedala predsedníčka Výboru pre petície. Výbor pre právne veci vyhlásil, že spoločnosť sa stala obeťou zjavného odopretia spravodlivosti zo strany Komisie.
<P>
Prečo Komisia uprednostňuje veľké farmaceutické firmy a ich lobistov? Strana za nezávislosť Spojeného kráľovstva, ktorú mám tú česť zastupovať, v tomto prípade dôrazne podporuje začatie okamžitého vyšetrovania prístupu Komisie v tejto veci.
<SPEAKER ID="510" NAME="Diane Dodds" AFFILIATION="NI">
V rokovacej sále už dnes zaznelo, že v Spojenom kráľovstve v súčasnosti trpí rôznymi formami demencie takmer trištvrte milióna ľudí. Šestnásťtisíc z nich žije v mojom volebnom obvode v Severnom Írsku.
<P>
Alzheimerova choroba je krutá. Postihnutých ľudí oberá o osobnosť, oberá ich o nezávislosť a napokon ich okradne aj o vzťahy s rodinou a priateľmi. Ide o zničujúcu chorobu, ktorá nesmierne zaťažuje rodiny a opatrovateľov, ktorí sú vzhľadom na svoje bremeno často izolovaní a v zlom zdravotnom stave. V Parlamente už zaznelo, že veľkú časť opatrovateľov tvoria ženy.
<P>
Podľa odhadov sa počet ľudí s demenciou v Spojenom kráľovstve do roku 2050 zvýši približne na 1,7 milióna. Odhadované náklady na zdravotnú a sociálnu starostlivosť do roku 2018 predstavujú 27 miliárd GBP. Sú to ohromujúce čísla, výskum je preto absolútne nevyhnutný a starostlivo cielené využívanie zdrojov v oblasti zdravotnej a sociálnej starostlivosti je absolútnou nutnosťou. Domnievam sa tiež, že v tejto súvislosti by sme mali uznať aj príspevok dobrovoľníkov a miestnych spoločenstiev.
<P>
Vážený pán komisár, veľa ste hovorili o zdravom a aktívnom starnutí a ja s hrdosťou zdôrazňujem činnosť programu Mullen Mews v Belfaste, ktorý porazil medzinárodnú konkurenciu a získal ocenenie za sociálne začlenenie a zlepšenie života osôb postihnutých demenciou a ich rodín a opatrovateľov.
<SPEAKER ID="511" NAME="Peter Jahr" AFFILIATION="PPE">
(DE) Súhlasím s tým, že táto nutnosť prechádzať z jednej témy na druhú je rozčuľujúca. Bol by som radšej, keby sme sa aspoň týmito témami zaoberali postupne.
<P>
Vrátim sa k sťažnosti pána Kleina. Som rád, že máme možnosť o tom hovoriť, pretože Výbor pre petície sa touto sťažnosťou zaoberá už pomerne dlho. Čo sa za ten čas stalo? Máme tu inovačného výrobcu, ktorý vyvinul inhalátor pre astmatikov. Keďže sa používal jednoduchšie, bol vhodný pre pacientov. Bol vhodný pre poisťovne, pretože bol lacnejší. Výrobca zaň celkom oprávnene získal ocenenie. Vtom prišiel nečakaný úder: nemecké orgány inhalátor zakázali, v dôsledku čoho Európska komisia začala postup podľa ochrannej doložky.
<P>
Bez toho, aby som opäť zachádzal do všetkých detailov, som presvedčený, že pôvodný zákaz inhalátora z roku 1996 nebol uložený zákonným spôsobom. Komisia mala uzavrieť postup podľa ochrannej doložky nálezom, aby dotknutej strane umožnila podať odvolanie. Pán Klein sa preto stal - a tu citujem stanovisko nášho vlastného Výboru pre právne veci - obeťou zjavného odopretia spravodlivosti. Pán komisár, nie je mojou úlohou určovať podiel viny. V tejto súvislosti je dôležité čo najskôr nájsť riešenie, ktoré by problém vyriešilo raz a navždy. Žiadam vás len, aby ste rešpektovali jednomyseľné hlasovanie nášho Výboru pre petície. Spolieham sa na vašu spoluprácu a pomoc, v ktorú dúfam, a to nielen v záujme sťažovateľa, ale aj v záujme pacientov v celej Európskej únii.
<SPEAKER ID="512" NAME="Daciana Octavia Sârbu" AFFILIATION="S&amp;D">
(RO) V súvislosti s Alzheimerovou chorobou ešte stále vládne veľká neistota a mnoho o nej dnes ešte nevieme. Žiaľ, so starnutím obyvateľstva Európy sa situácia ďalej zhoršuje. Musíme, samozrejme, pokračovať vo výskume a v ďalších štúdiách týkajúcich sa príčin a liečby demencie. Podobne ako v prípade neprenosných chorôb však existujú dôkazy, z ktorých vyplýva, že mnohým ochoreniam sa dá predísť niekoľkými jednoduchými opatreniami týkajúcimi sa výberu životného štýlu. Preto som v pozmeňujúcich a doplňujúcich návrhoch, ktoré boli predložené, žiadala, aby sa omnoho väčší význam prikladal výskumu dosahu výživy na vznik Alzheimerovej choroby.
<P>
Mnohí z nás budú určite poznať aspoň jedného človeka postihnutého touto chorobou alebo inou formou demencie. Vieme, že osobné náklady sú v skutočnosti omnoho vyššie ako spoločenské či finančné náklady. Všetkých nás znepokojujú veľmi rozšírené ničivé účinky demencie, ktoré postihujú také veľké množstvo ľudí. Máme preto mimoriadne komplexnú správu, ktorá zahŕňa všetky kľúčové otázky. Očakávame pozitívnu reakciu nielen od Komisie, ale aj od členských štátov.
<SPEAKER ID="513" NAME="Antonyia Parvanova" AFFILIATION="ALDE">
Vážený pán predsedajúci, aj mne je ľúto, že spájame jednu rozpravu s druhou. Je to ako spoločná rozprava o námornej doprave a rybolove, pretože obe činnosti sa uskutočňujú v morskom prostredí. Chcela by som však zablahoželať pani spravodajkyni Marise Matiasovej, pretože je skutočne nanajvýš dôležité, aby Európska únia konkrétnym spôsobom riešila problém Alzheimerovej choroby ako jednu zo svojich priorít v oblasti zdravia.
<P>
Súčasná medicínska a sociálna záťaž, ktorej príčinou je táto choroba, predstavuje vážnu hrozbu pre trvalú udržateľnosť našich systémov zdravotnej a sociálnej starostlivosti. V nadchádzajúcich rokoch sa výrazne rozšíri viacero ďalších chronických ochorení, preto je rozhodujúce, aby sme sa aj nimi zaoberali komplexným spôsobom s primeraným plánom pripravenosti. Úprimne dúfam, že Komisia sa postaví na čelo rozvoja európskej iniciatívy týkajúcej sa Alzheimerovej choroby a podporí členské štáty pri riešení problémov nášho starnúceho obyvateľstva v oblasti verejného zdravia. Osobitne vítam zdôraznenie multidisciplinárneho prístupu.
<P>
Na záver by som chcela zdôrazniť, že sa treba sústrediť na výskum a na cielené investície v tejto oblasti so zreteľom na jednu prioritu: neslúžiť podnikateľským záujmom, ale prinášať konkrétne výsledky v oblasti verejného zdravia pre pacientov a občanov.
<P>
Pokiaľ ide o otázku na ústne zodpovedanie, domnievam sa, že sme tu svedkami lobistickej metódy zameranej na zvýšenie tlaku na nemecké orgány a na spochybnenie bezpečnostných požiadaviek a predpisov EÚ. Nezáleží na tom, či ide o malú alebo veľkú spoločnosť. Jediná otázka, ktorá je pre nás dôležitá, je bezpečnosť pacientov.
<SPEAKER ID="514" NAME="Satu Hassi" AFFILIATION="Verts/ALE">
(FI) Úprimne ďakujem pani spravodajkyni Matiasovej za jej vynikajúcu prácu týkajúcu sa správy o Alzheimerovej chorobe. Alzheimerova choroba a ďalšie typy demencií sú pre spoločnosť veľmi veľkým problémom. Ľudské a finančné náklady sú obrovské. Odhaduje sa, že na liečbu Alzheimerovej choroby sa vynaloží viac ako 100 miliárd EUR ročne. To je viac, ako by podľa odhadov Komisie stálo, keby sme sprísnili náš cieľ znížiť emisie skleníkových plynov na 30 %. Predpokladá sa, že počet pacientov s Alzheimerovou chorobou sa každých 20 rokov zdvojnásobuje.
<P>
Chcem zdôrazniť význam včasného určenia diagnózy a prioritu prevencie. Dúfam, že sa rozšíri najmä výskum vplyvu chemických látok, ktoré bránia vývinu nervového systému, na vznik Alzheimerovej choroby a riziko vzniku ďalších ochorení, ktoré spôsobujú degeneráciu nervového systému. Zásada prevencie v každom prípade diktuje, aby sa obmedzilo používanie týchto chemikálií ako pesticídov v našich záhradách a na poliach.
<SPEAKER ID="515" NAME="Miroslav Ouzký" AFFILIATION="ECR">
(CS) Tiež by som sa rád vyjadril k Alzheimerovej chorobe. Vieme, že táto správa nemá osobitný legislatívny dosah a nie je ani príliš sporná. Dúfam, že nerozdelí toto plénum. Na druhej strane vieme, že ide o veľmi vážne ochorenie so závažnými finančnými dôsledkami, preto je to aj veľmi vážny sociálny problém. Tento problém je veľmi úzko spojený so starnutím európskeho obyvateľstva a jeho nárast začína v Európe pripomínať akúsi neurologickú epidémiu. Čo s tým môžeme robiť? Môžeme zdôrazňovať prevenciu, ktorá vedie k úspore zdrojov a zlepšeniu zdravia, môžeme zlepšiť stravovacie návyky Európanov, môžeme zjednotiť našu vedeckú základňu v Európe a koordinovať činnosť jednotlivých členských štátov, môžeme podporovať dobrovoľnícke organizácie a organizácie rodinných príslušníkov a môžeme pomôcť zriadiť v Európe špecializované strediská.
<SPEAKER ID="516" NAME="Philippe Juvin" AFFILIATION="PPE">
(FR) O Alzheimerovej chorobe sa toho dá toľko povedať.
<P>
Dovoľte mi, aby som sa sústredil na dve hľadiská. Prvým je otázka domácej podpory pre vážne chorých pacientov. Vieme, že z lekárskych dôvodov je dôležité, aby pacienti vo svojom prostredí nemuseli znášať žiadne veľké zmeny, ktoré môžu zhoršiť ich ochorenie a jeho príznaky a môžu veci veľmi sťažiť.
<P>
Jednou z našich priorít musí byť, aby pacienti mohli zostať vo svojom zvyčajnom prostredí čo najdlhšie. Aby to tak bolo, treba následne pomôcť rodinám a tým rodinným príslušníkom, ktorí pomáhajú pacientom. Inými slovami, rodiny nesmú byť ponechané samy na seba. To je moja prvá poznámka.
<P>
Moja druhá poznámka sa týka výskumu. Prečo? Pretože poslednou nádejou pre Alzheimerovu chorobu je nájdenie lieku a na nájdenie tohto lieku je potrebný účinný výskum. Počul som, že na výskum treba viac prostriedkov. To je bezpochyby pravda. Ale skôr ako začneme hovoriť o prostriedkoch, musíme hovoriť predovšetkým o využití týchto prostriedkov.
<P>
Výskum bol doposiaľ príliš roztrieštený a mal príliš úzky záber. Nebola stanovená žiadna priorita. Ľudia nespolupracujú a nekomunikujú. V budúcnosti musí cytológ komunikovať s fyziológom, rádiológom, neurológom. Musíme dosiahnuť, aby ľudia lepšie spolupracovali. Vyzývam preto Komisiu, aby sa celou svojou váhou postavila za spoločný výskumný program, ktorý sa začal počas francúzskeho predsedníctva.
<P>
Na záver by som rád pacientom a ich rodinám povedal, že veci sa hýbu dopredu. Musia veriť, nie sú v tom sami. Už v tom nie sú sami!
<SPEAKER ID="518" NAME="Glenis Willmott" AFFILIATION="S&amp;D">
Chcela by som spravodajkyni a tieňovým spravodajcom poďakovať za ich dobrú prácu na tejto správe.
<P>
Hoci je táto správa o Alzheimerovej chorobe veľmi dôležitá, vieme, že právomoc v oblasti vykonávania politiky majú najmä členské štáty. Starnutie obyvateľstva je však jedným z najnaliehavejších problémov budúcnosti a vieme, že demencia je u starších ľudí jednou z hlavných príčin nespôsobilosti a závislosti.
<P>
V súčasnosti hlavná zodpovednosť za starostlivosť zvyčajne spočíva na bedrách partnera alebo detí pacienta s demenciou, čo môže byť mimoriadne namáhavé a emocionálne vyčerpávajúce. Preto sú také dôležité naše pozmeňujúce a doplňujúce návrhy, ktoré Komisiu vyzývajú, aby zvážila možnosti vytvorenia pracovných miest v rámci lepšieho odvetvia opatrovateľských služieb v stratégii Európa 2020. Dôležité je aj to, aby sme sa nesústredili len na financovanie výskumu nových liekov na liečenie chorôb, ale aby sme sa zamerali aj na jednoduché preventívne opatrenia pre každého, napríklad zmenu stravy a životného štýlu. Čoraz viac sa ukazuje, že výživa je pri vzniku Alzheimerovej choroby a iných typov demencií významným činiteľom, časť našich zdrojov preto musíme venovať na ďalšie skúmanie v tomto smere.
<P>
Náklady spojené s demenciou v EÚ v roku 2005 predstavovali 130 miliárd EUR, pričom táto choroba zasiahla 19 miliónov ľudí - pacientov aj opatrovateľov. Zabezpečenie väčšieho množstva finančných prostriedkov na prácu s touto hroznou chorobou má preto zmysel z morálneho aj hospodárskeho hľadiska.
<SPEAKER ID="519" NAME="Jorgo Chatzimarkakis" AFFILIATION="ALDE">
(DE) Oznámenie aj správa sú veľmi dobré, rád by som preto poďakoval pánovi komisárovi Dallimu a pani Matiasovej.
<P>
Alzheimerova choroba je morom našich čias a naším najväčším problémom je, že jednoducho o nej vieme primálo. Preto potrebujeme výskum, výskum a ďalší výskum. Musíme spojiť sily, vítam preto iniciatívu Komisie na vytvorenie inovačného partnerstva na tému zdravého starnutia. Alzheimerova choroba do nej veľmi dobre zapadá.
<P>
Pred mnohými rokmi vláda USA označila za vlajkový projekt boj proti rakovine. Rakovinu neporazili, výsledkom však bolo veľké množstvo liekov a veľké množstvo liečebných postupov. Práve niečo také tu potrebujeme, vítam preto skutočnosť, že sa chceme sústrediť na Alzheimerovu chorobu. Musíme vedieť, aké preventívne opatrenia máme prijímať. Čo môžeme v budúcnosti urobiť pre boj s Alzheimerovou chorobou? V európskej výskumnej politike musíme prestať uplatňovať plošnú zásadu. Musíme sa sústrediť na konkrétne oblasti. Alzheimerova choroba by mohla byť jednou z hlavných tém, ktorými sa začneme zaoberať.
<SPEAKER ID="520" NAME="Frieda Brepoels" AFFILIATION="Verts/ALE">
(NL) Ako podpredsedníčka Európskeho združenia pre boj proti Alzheimerovej chorobe v Európskom parlamente úprimne vítam správu pani Matiasovej. Správa zahŕňa najdôležitejšie otázky, ktoré treba riešiť ako priority. Za tento krátky čas by som sa chcela dotknúť dvoch vecí.
<P>
Ide predovšetkým o význam prevencie a včasného určenia diagnózy. Nevyhnutné sú kampane na zvyšovanie informovanosti o prvých príznakoch, aby pacienti a ich opatrovatelia mohli v čo najskoršom štádiu využiť výhody liečby a podpory, ktorá je už k dispozícii. Okrem toho ide tiež o význam spoločného plánovania prostriedkov na financovanie výskumu, ktorý treba neustále pripomínať. Viacerí z vás sa už zmienili o tom, že 85 % verejných investícií v oblasti výskumu sa dnes vynakladá bez európskej koordinácie, čo nevyhnutne vedie k roztrieštenosti a duplicite. Účinnejšie využívanie zdrojov a lepšie pochopenie príčin, možností liečby a sociálneho dosahu takých ochorení ako Alzheimerova choroba by preto mohol zabezpečiť spoločný strategický výskumný program.
<SPEAKER ID="521" NAME="Miroslav Mikolášik" AFFILIATION="PPE">
(SK) Oznámenie Komisie o európskej iniciatíve o Azheimerovej chorobe a iných druhoch demencií zlepšuje doterajšie rozdrobené opatrenia a jestvujúce rozdiely, pokiaľ ide o prístup k liečbe, a vedie nás k zlepšeniu zdravotných a sociálnych podmienok stále väčšieho počtu takých pacientov aj vzhľadom na ich zvyšujúci sa podiel v starnúcej Európe.
<P>
Smernica sa venuje aj zdravotníckym pracovníkom v tejto oblasti a zabezpečuje odborné vzdelávanie, čo som veľmi rád, a podporu rodinných príslušníkov. Problémy máme už teraz, veď každý rok pribudne až 1,4 milióna prípadov nejakého typu demencie a včasná diagnostika, prevencia a ďalšie súvisiace otázky, ako je dôstojnosť takého pacienta, by nás mali teda viesť k energickej činnosti.
<P>
Sú tu aj ovplyvnené osoby, obzvlášť rodinní príslušníci, ktorí sú vystavení veľkej spoločenskej stigmatizácii. Ide o to, aby spoločnosť dokázala pomôcť aj finančne oceniť tých, ktorí sa v domácich podmienkach o dementného pacienta starajú.
<SPEAKER ID="522" NAME="Justas Vincas Paleckis" AFFILIATION="S&amp;D">
(LT) Chcel by som zablahoželať spravodajcom, ktorí vykonali vynikajúcu prácu. Treba priznať, že so starnutím obyvateľstva Európy sa Alzheimerova choroba a ďalšie formy demencie šíria v nebezpečnej miere. Príznaky týchto ochorení sa často nesprávne diagnostikujú alebo sa odhalia príliš neskoro, a preto pacienti nedostanú primeranú liečbu. Výzva, aby sa rôzne typy demencií vyhlásili za jednu z prioritných oblastí zdravotnej starostlivosti, je správna. Rastúcu vlnu demencie budeme môcť zvládnuť iba čo najrozsiahlejším šírením informácií a zvyšovaním informovanosti spoločnosti o tejto chorobe, jej príznakoch a postupoch včasného diagnostikovania. Žiaľ, vo väčšine nových členských štátov Európskej únie vrátane Litvy je starostlivosť o pacientov s demenciou zvlášť nedostatočná. Najväčšie bremeno zvyčajne nesú príbuzní a rodinní príslušníci pacienta. Členské štáty by mali oceniť ich prácu tým, že v čo najväčšom rozsahu budú považovať čas strávený opatrovaním príbuzných za zamestnanie a že poskytnú sociálne záruky.
<SPEAKER ID="523" NAME="Gay Mitchell" AFFILIATION="PPE">
Chcem len upozorniť na to, že hovoríme o Alzheimerovej chorobe a starých ľuďoch, ale ja poznám vo svojom volebnom obvode prípad 48-ročného muža, o ktorého sa musí starať jeho starý ovdovený otec, pretože mladší muž má Alzheimerovu chorobu. Nebudem ďalej zneužívať túto možnosť hovoriť, chcem však za ňu poďakovať a chcem povedať, že podporujem inovácie v oblasti starnutia. Ide o otázku spojenú najmä so starnutím, ale nielen so starnutím.
<SPEAKER ID="524" NAME="Wolfgang Kreissl-Dörfler" AFFILIATION="S&amp;D">
(DE) Moje poznámky sa budú týkať sťažnosti. Týmto prípadom sa zaoberám od jari 2007. Na jeseň roku 2007 som predložil otázku Komisii. Odpoveď bola viac než neuspokojivá.
<P>
Mal som veľa rozhovorov s nemeckým ministerstvom zdravotníctva a s ďalšími orgánmi. Všetko bolo vždy veľmi vágne a beztvaré. Z vašej odpovede, pán komisár Dalli, z toho, čo ste prečítali, mám dojem, že nemáte vôbec žiadny záujem preskúmať prípad podrobnejšie. Nestalo sa to počas vášho funkčného obdobia, existuje však niečo také ako kolektívna zodpovednosť, preto vás chcem požiadať, a to aj v mene Výboru pre právne veci a Výboru pre petície, aby ste nám poskytli všetky dokumenty, na ktorých sa zakladalo vaše rozhodnutie. Pokiaľ ide o túto zdravotnícku pomôcku, chcel by som tiež vedieť, hoci si dokážem predstaviť odpoveď, prečo určité spoločnosti nemajú záujem, aby sa na trh dostal iný výrobok. Osadiť túto plastovú súčiastku na inhalátor je pomerne lacné, marže však spočívajú v celkových tržbách.
<P>
Keď sa pozrieme na lobizmus farmaceutického priemyslu a pozorne preskúmame finančné záujmy určitých strán spojené s vylúčením malých firiem z trhu, odpovede sú niekedy až príliš jasné.
<P>
Naliehavo vás žiadam, aby ste sa tu a teraz jasne vyjadrili, či nám dáte k dispozícii dokumentáciu a či ste, namiesto zametania veci pod koberec, pripravený na riadnu diskusiu s nami vo Výbore pre petície a Výbore pre právne veci. Naši občania majú právo na riadne zaobchádzanie - a to sa týka aj tých, ktorí nie sú mimoriadne bohatí či veľkí.
<SPEAKER ID="525" NAME="Elżbieta Katarzyna Łukacijewska" AFFILIATION="PPE">
(PL) Obyvateľstvo Európskej únie starne a percento ľudí postihnutých ochoreniami súvisiacimi s vekom sa zvyšuje. Zo štatistík vyplýva, že Alzheimerovou chorobou trpí každý piaty človek vo veku nad 80 rokov. Nie každý si uvedomuje skutočnosť, že ide o nevyliečiteľnú chorobu, ale že s primeranými preventívnymi opatreniami a včasným stanovením diagnózy sa jej účinky dajú oddialiť. Podľa správy o Alzheimerovej chorobe vo svete za rok 2009 žije v Európe 28 % obyvateľov sveta postihnutých demenciou, čo je druhé miesto za Áziou. V Poľsku, v krajine, ktorú zastupujem, trpí Alzheimerovou chorobou asi 250 000 ľudí a podľa odborných odhadov sa toto číslo do roku 2040 strojnásobí. Sami vidíte, že tieto údaje sú znepokojujúce.
<P>
Demencia nevyvoláva len spoločenské a hospodárske dôsledky, ale postihuje aj pacientov a ich rodiny. Preto som rada, že dnes o tomto významnom probléme diskutujeme. Rýchle určenie diagnózy a lepšiu prevenciu umožní len spolupráca, vysoko špecializovaný výskum a rozsiahla informačná kampaň.
<SPEAKER ID="526" NAME="Vilija Blinkevičiūt" AFFILIATION="S&amp;D">
(LT) Súhlasím s konkrétnymi opatreniami navrhovanými v iniciatíve o Alzheimerovej chorobe v tom zmysle, že je nevyhnutné podporovať včasnú diagnostiku a kvalitu života, podporovať spoluprácu medzi členskými štátmi prostredníctvom výmeny osvedčených postupov a klinických štúdií a rešpektovať práva ľudí žijúcich s touto ťažkou chorobou. Keďže Európska únia nemá v súčasnosti k dispozícii dostatočne presné štatistiky týkajúce sa Alzheimerovej choroby, mali by sa uskutočniť štúdie založené na spoločných prísne vymedzených ukazovateľoch. Okrem toho je potrebné investovať do vedeckého výskumu a účinných prístupov k systémom starostlivosti. Osobitnú pozornosť treba venovať zdravotníckym pracovníkom, poskytovateľom zdravotnej starostlivosti a vzdelávaniu a podpore rodín, ktoré sa denne vyrovnávajú s Alzheimerovou chorobou. Chcela by som zdôrazniť, že v boji proti tejto ťažkej chorobe je nevyhnutné venovať veľkú pozornosť prevencii a sústrediť úsilie na stanovenie čo najvčasnejšej diagnózy. Preto treba vypracovať preventívnu stratégiu pre Alzheimerovu chorobu spojenú s podporou zdravšieho životného štýlu, informovaním ľudí o tejto chorobe a výmenou medicínskych postupov.
<SPEAKER ID="527" NAME="Pat the Cope Gallagher" AFFILIATION="ALDE">
(GA) Vážený pán predsedajúci, chcem vám poďakovať za možnosť vyjadriť sa k Alzheimerovej chorobe.
<P>
Alzheimerova choroba je najčastejšou príčinou demencie, ktorá v Írsku postihuje 44 000 ľudí a v celej Európe takmer desať miliónov. Ide o progresívne ochorenie, čo znamená, že postupne sa poškodí viac častí mozgu a v dôsledku toho sa zhoršia príznaky.
<P>
Žiaľ, vzhľadom na starnutie obyvateľstva v Európe bude zrejme táto choroba v budúcnosti postihovať čoraz viac ľudí. Preto je nevyhnutná lepšia koordinácia členských štátov EÚ, pokiaľ ide o výskum príčin demencie a osvedčené postupy v oblasti systémov starostlivosti. Bremeno starostlivosti často spočíva na pleciach najbližších príbuzných a v Írsku sa o ľudí s demenciou každodenne stará 50 000 osôb.
<P>
Na záver by som chcel osobitne vzdať hold tým opatrovateľom, ako aj Írskej spoločnosti pre Alzheimerovu chorobu, ktorí ľuďom postihnutým demenciou poskytujú nesmiernu podporu.
<SPEAKER ID="529" NAME="Margrete Auken" AFFILIATION="Verts/ALE">
(DA) Vážený pán predsedajúci, chcela by som osloviť pána komisára Dalliho. Tu vidíte tú plastovú pomôcku, o ktorú v tomto prípade ide. O tom, že toto plastové zariadenie a liek patria k sebe, rozhodol v nemeckom prípade veľký nadnárodný farmaceutický priemysel. Tu je liek. Ten musí byť predmetom rozsiahlych skúšok. Toto plastové zariadenie funguje ako injekčná striekačka. Je však zrejmé, že farmaceutický priemysel zarába obrovské sumy peňazí na tom, že tieto dva výrobky sa musia vždy predávať spoločne. Spoločnosť, naopak, ušetrí veľké množstvo peňazí, keď môže niečo opakovane znovu využiť. Považujem za absolútny škandál, že Komisia naďalej trvá na tom, aby tento jednoduchý výrobok prešiel rovnako prísnym skúšobným postupom ako liek, akoby nevyhnutne patril do toho istého skúšobného systému. Viem, že nie presne takou istou skúškou ako samotný liek, ale stále ako zariadenie, ktoré k nemu patrí. Je jednoducho hrozné, že sme v tejto veci nedostali jasnú odpoveď. Existuje veľké množstvo ľudí vrátane mnohých spoločenstiev a zdravotných poisťovní, ktorí trpia v dôsledku toho, že tento jednoduchý predmet z plastu nebol v minulosti schválený. Nikdy pritom nespôsobil iné problémy ako finančné...
<P>
(Predsedajúci prerušil rečníčku.)
<SPEAKER ID="530" NAME="Paolo Bartolozzi" AFFILIATION="PPE">
(IT) Neurodegeneratívne ochorenia a najmä Alzheimerova choroba sú prioritou EÚ v oblasti zdravia.
<P>
Dotknutá choroba má pre postihnutých vážne dôsledky, a to nielen zo zdravotného hľadiska. Náklady spojené s priamou aj neformálnou starostlivosťou sú skutočne vysoké. Alzheimerova choroba vlastne nepostihuje len trpiace osoby, ale aj všetkých tých, ktorí sa o ne starajú.
<P>
Potrebujeme preto európsku reakciu na tento problém, koordinovanú reakciu všetkých členských štátov, súčinnosť zosúladených opatrení, ktoré sa budú týkať najmä oblasti vedy a výskumu a ktoré budú zodpovedať za posilnenie prevencie a diagnostiky s cieľom zlepšiť dostupné liečebné postupy vrátane inovatívnej liečby, ako aj za šírenie informácií vo všetkých členských štátoch o výsledkoch, ktoré dosiahli jednotlivé štáty, a tým za zvyšovanie informovanosti verejnosti o tejto chorobe.
<SPEAKER ID="531" NAME="John Dalli">
člen Komisie. - Ešte raz ďakujem Parlamentu a poslancom, ktorí vystúpili s prejavmi, za ich angažovanosť v dôležitej veci Alzheimerovej choroby a iných typov demencií.
<P>
Komisia víta správu Parlamentu a jej odporúčania. Dovoľte mi využiť túto príležitosť, aby som zdôraznil, že Komisia je plne odhodlaná prispieť k riešeniu Alzheimerovej choroby a iných typov demencií. Tieto ochorenia sú, žiaľ, súčasťou procesu starnutia mnohých európskych občanov.
<P>
Domnievam sa, že našou kolektívnou zodpovednosťou je spolupracovať s cieľom znížiť ich bremeno na minimum a investovať do inovácií, aby sme mohli týmto ochoreniam predchádzať a aby sme ich mohli diagnostikovať, liečiť a zvládať.
<P>
Teším sa na podporovanie členských štátov v ich úsilí o úzku spoluprácu s Parlamentom pri riešení Alzheimerovej choroby a iných typov demencií.
<P>
Pokiaľ ide o sťažnosť pána Kleina v súvislosti s výrobkom Effecto, v reakcii na vyhlásenie pani Mazzoniovej, že úlohou Komisie je stáť pri občanoch, vás predovšetkým musím ubezpečiť, že mojou úlohou je stáť pri pacientovi. Pre mňa ako komisára zodpovedného za oblasť zdravia je veľmi dôležité neohroziť bezpečnosť pacienta, nerobiť skratky a neobchádzať procesy a postupy, ktoré nám majú zabezpečiť, že každá zdravotnícka pomôcka, ktorá sa má použiť na medicínske účely, bude riadne vyskúšaná a bude zaručená jej bezpečnosť.
<P>
Tu nejde o to, ako podať liek pomocou kúska plastu, ako sa tu hovorilo. Ide o to, že potrebujeme klinické dôkazy, že tento výrobok je bezpečný, a preto bol sťažovateľ, v tomto prípade pán Klein, požiadaný, aby vykonal klinické štúdie na 24 pacientoch. To je rozsah klinických testov, ktoré sa požadovali.
<P>
Prečo je tu odpor voči poskytnutiu týchto klinických skúšok? Čo je príčinou tohto odporu? Sám si kladiem túto otázku. Musíme napríklad vedieť, či sa tento výrobok môže používať univerzálne, či sa má používať s jedným konkrétnym liekom, či sa má používať s rôznymi typmi liekov. Ak áno, vyžadujú si tieto lieky rôzne dávkovanie? Je súčasťou tohto zariadenia systém úpravy dávkovania? Keby som musel používať takúto pomôcku, ako laik by som si kládol práve tieto otázky. Takéto otázky si kládli aj úrady. Žiadali dôkaz, že toto zariadenie je vo všeobecnosti v rukách pacientov bezpečné.
<P>
Ako som už povedal, existuje riadny postup zaistenia bezpečnosti a ten nebudem obchádzať. Povedalo sa tu, že som prisľúbil, že tento prípad preskúmam. Prisľúbil som, že tento prípad preskúmam, a aj som ho preskúmal. Zistil som si o prípade množstvo podrobností. Prirodzene, tieto údaje som musel získať od iných osôb, ktoré pôsobili v Komisii od roku 1987. Keď pán Klein požiadal o stretnutie so mnou alebo mojím kabinetom, okamžite som súhlasil. Šéf môjho kabinetu ho informoval, že sme pripravení na stretnutie, kde by sme vec vysvetlili. On nám na to zaslal e-mail s množstvom podmienok, medzi ktorými uviedol, že ako základ pre toto stretnutie mu má Komisia EÚ preplatiť náklady v plnej výške. To zahŕňalo letenky a ubytovanie v Bruseli pre neho a jeho zamestnancov a to som nemohol splniť.
<SPEAKER ID="532" NAME="Marisa Matias" LANGUAGE="PT">
Na úvod by som rada vyjadrila vďaku za všetky slová, ktoré tu odzneli o správe, ktorú Parlament predkladá v súvislosti s Alzheimerovou chorobou a inými typmi demencií. Všetci vieme, že situácia, ktorej sme svedkami, je veľmi tragická, a už sa tu povedalo, že táto choroba je tiež nedostatočne diagnostikovaná.
<P>
Chcem sa zmieniť len o jednej veci, ktorú mali spoločnú všetky vystúpenia, ale možno nebola dostatočne zdôraznená, a tou je dôstojnosť pacientov a ich práva. Nejde však len o práva pacientov, ale aj ich rodinných príslušníkov, opatrovateľov, či už formálnych, alebo neformálnych, a odborníkov, ktorí sa zaoberajú ochoreniami tohto druhu.
<P>
Pán komisár, mám radosť, veľkú radosť, z toho, čo ste povedali, že máte rovnaké obavy ako Európsky parlament a že Európska komisia pozitívne vníma všetky odporúčania, ktoré Parlament v tejto správe predložil, a urobí všetko, čo je v jej silách, aby ich vykonala.
<P>
Vieme, že vzhľadom na naliehavosť problému, ktorý máme v tejto oblasti pred sebou, bolo už včera neskoro. Vieme tiež, že Parlament preto zajtra vydá k tejto téme vyhlásenie. Budeme očakávať výsledok hlasovania, pán komisár, ale vieme, že európska verejnosť od nás očakáva oveľa viac ako solidaritu a morálne ubezpečenie. Európania očakávajú konkrétne a primerané opatrenia, pán komisár, a ja skutočne dúfam, že vy a Komisia, ktorá má iniciatívu, ktorá, žiaľ, tomuto Parlamentu chýba, urobíte z tejto záležitosti takú prioritu, ako hovoríte, a že ju pretavíte do legislatívnej iniciatívy, aby sa rešpektovali práva Európanov a ich rodín a aby sa ku každému z nich pristupovalo s rovnosťou a dôstojnosťou, ktorú si zaslúži.
<SPEAKER ID="533" NAME="Predsedajúci">
Rozprava sa skončila.
<P>
Hlasovanie sa uskutoční zajtra (v stredu 19. januára 2011).
<P>
Písomné vyhlásenia (článok 149)
<SPEAKER ID="534" NAME="Liam Aylward" LANGUAGE="GA">
Odhaduje sa, že v Európe trpí neurodegeneratívnymi ochoreniami vrátane Alzheimerovej choroby 9,9 milióna ľudí. Podľa odhadov Eurostatu bude vzhľadom na starnutie obyvateľstva Európy v roku 2050 postihnutých neurodegeneratívnymi ochoreniami dvakrát viac ľudí ako v roku 1995. Keďže bremeno starostlivosti znášajú rodinní príslušníci, odhaduje sa tiež, že choroba sa dotýka troch členov pacientovej rodiny. V tejto súvislosti treba zabezpečiť prijatie opatrení na úrovni EÚ s cieľom pomôcť členským štátom poskytovať primeranú pomoc pacientom a ich rodinám.
<P>
Úplne súhlasím s tým, že demencia by mala byť prioritou politiky EÚ v oblasti zdravotníctva. Organizácie pacientov a opatrovateľov musia byť riadne uznané a tieto organizácie treba zapojiť do informačných kampaní a do prípravy výskumných programov. EÚ vynakladá na 34 výskumných programov v oblasti neurodegeneratívnych ochorení značné množstvo peňazí - 159 miliónov EUR -, ale keďže sa očakáva obrovský nárast počtu týchto ochorení, výskumné projekty v rámci ôsmeho rámcového programu sa musia rozšíriť, aby zahŕňali aj výskum behaviorálnych, kognitívnych a neliekových liečebných postupov.
<SPEAKER ID="535" NAME="Vasilica Viorica Dăncilă" LANGUAGE="RO">
Údaje o výskyte Alzheimerovej choroby a ďalších typov demencií sú k dispozícii v krajinách Európskej únie a zozbierala ich organizácia Alzheimer Europe. Alzheimerova choroba bola a stále je hlavnou príčinou demencie vo všetkých krajinách. Predstavuje 74,5 % prípadov demencie v Severnej Amerike, 61,4 % prípadov v Európe a 46,5 % prípadov v Ázii. V Európskej únii však existujú prípady Alzheimerovej choroby, ktoré neboli diagnostikované. Podľa najnovších dostupných epidemiologických údajov je v súčasnosti diagnostikovaná len polovica ľudí postihnutých touto chorobou. V tejto súvislosti sa domnievam, že členské štáty musia vypracovať dlhodobé politiky a akčné plány na urýchlenie prístupu k financovaniu výskumu v oblasti demencie a Alzheimerovej choroby vrátane výskumu prevencie na úrovni zodpovedajúcej hospodárskemu dosahu týchto chorôb na spoločnosť. Musia tiež predvídať a predchádzať sociálnym a demografickým trendom a musia sa sústrediť na poskytovanie podpory rodinám pacientov, o ktorých sa tieto rodiny starajú, a tým zabezpečiť sociálnu ochranu bezbranným osobám trpiacim demenciou.
<SPEAKER ID="536" NAME="Elisabetta Gardini" LANGUAGE="IT">
Predložené uznesenie je obnovením nášho záväzku bojovať proti vážnej chorobe, ktorá stále postihuje každého piateho človeka vo veku nad 85 rokov. Zastávam názor, že na ďalší pokrok v oblasti výskumu a zhromažďovania epidemiologických údajov o tejto chorobe sú potrebné účinné koordinované celoeurópske opatrenia. Primeraná koordinácia medzi členskými štátmi môže prispieť k výmene osvedčených postupov liečby pacientov a môže pomôcť zvýšiť informovanosť občanov o význame prevencie a včasného zásahu. Investície a spolupráca v tejto oblasti sú nevyhnutné nielen na zníženie spoločenských nákladov týchto ochorení, ale najmä na poskytnutie nádeje na čoraz dôstojnejší život postihnutým osobám. V tomto smere by som chcela zdôrazniť, že demencia, samozrejme, nepostihuje len pacientov, ale má vplyv aj na ľudí okolo nich vrátane rodinných príslušníkov a zdravotníckych pracovníkov. Európska stratégia by sa preto mala zamerať na zabezpečenie účinnejšej a praktickejšej podpory pre tých, ktorí musia denne pomáhať týmto ľuďom, na odstránenie rozdielov, ktoré existujú v oblasti odborného vzdelávania, a na uvedenie kampaní na zvyšovanie informovanosti o realite života s Alzheimerovou chorobou.
<SPEAKER ID="537" NAME="Louis Grech" AFFILIATION="S&amp;D">
písomne. - EÚ dodnes nemá primeranú reakciu na Alzheimerovu chorobu a neprijala ani jednu politiku na prevenciu tohto ochorenia. Znepokojivé okrem toho je, že krajiny ako Malta ešte stále nepreplácajú lieky potrebné pre pacientov postihnutých touto chorobou. Hoci Komisia nemôže zasahovať do organizácie vnútroštátnych systémov zdravotného poistenia, mala by zvýšiť úsilie a tlak na členské štáty, aby zaručili každej osobe postihnutej Alzheimerovou chorobou potrebnú liečbu. Vyzývam Komisiu, aby skutočne urobila z boja proti demencii európsku prioritu a aby v primeranom časovom rámci prijala nižšie uvedené návrhy: (1) presadzovať kardiovaskulárne zdravie a investovať do zdravšej pracovnej sily; (2) presadzovať iniciatívy na zabezpečenie spoločenského a duševného zapojenia starších ľudí; (3) podporovať členské štáty, aby vykonávali systematické rutinné prehliadky, ktoré umožnia včasné diagnostikovanie choroby, a aby po vypuknutí choroby zabezpečili jednoduchý prístup k liekom a liečbe; (4) zabezpečiť vykonávanie pravidelných epidemiologických štúdií na európskej úrovni; (5) podporovať členské štáty, aby viac využívali podporné technológie.
<SPEAKER ID="538" NAME="Jim Higgins" AFFILIATION="PPE">
písomne. - Vítam túto správu ako významný krok vpred v boji proti demencii. V súčasnosti trpí demenciou každý dvadsiaty človek starší ako 65 rokov a každý piaty človek starší ako 80 rokov. Podľa odhadov trpí neurodegeneratívnymi ochoreniami viac ako 8 miliónov Európanov vo veku 30 až 99 rokov a vedci očakávajú, že tento počet sa každých 20 rokov môže zdvojnásobiť. Alzheimerova choroba predstavuje 50 % týchto prípadov. Demenciou, ktorej najbežnejšou formou je Alzheimerova choroba, dnes trpí takmer desať miliónov Európanov. V Írsku trpí demenciou 44 000 ľudí. O ľudí trpiacich demenciou sa stará viac ako 50 000 opatrovateľov, demencia tak podľa odhadov priamo postihuje 100 000 ľudí. Keďže oddialenie vypuknutia Alzheimerovej choroby o päť rokov predstavuje o 50 % nižšiu mieru výskytu, vítam, že Európska komisia sa sústredila na prevenciu a včasnú diagnostiku. Vítam zameranie sa na lepší výskum v Európe, najmä keď vieme, že 85 % dnešného výskumu sa uskutočňuje bez koordinácie EÚ. Z hľadiska fungovania akejkoľvek európskej stratégie v tejto oblasti je rozhodujúce, aby jednotlivé krajiny prioritne vypracovali národné akčné plány. Európska stratégia sa tiež musí snažiť zabezpečiť existenciu služieb, ktoré zaručia maximálne možné pokrytie a rovnaké podmienky a liečbu pre všetkých pacientov.
<SPEAKER ID="539" NAME="Anneli Jäätteenmäki" LANGUAGE="FI">
Ochorenia spôsobujúce stratu pamäti sú v Európe bežným problémom. V súčasnosti týmito ochoreniami trpí približne 10 miliónov Európanov. Väčšina z nich má Alzheimerovu chorobu. Ľudskú schopnosť pamätať si a učiť sa nové veci ovplyvňuje množstvo činiteľov. Patrí k nim stres, depresia, smútok, nadmerné pitie, nedostatočná výživa a lieky. Po dosiahnutí veku dospievania treba prevencii týchto ochorení venovať viac pozornosti. Pred vznikom ochorení spôsobujúcich stratu pamäti ochráni ľudí cvičenie, duševná činnosť, zdravá strava a vyhýbanie sa omamným látkam. Skúmaním rizikových činiteľov spojených s týmito ochoreniami sa budeme zároveň zaoberať rizikovými činiteľmi spojenými s kardiovaskulárnymi a cerebrovaskulárnymi ochoreniami. V boji proti ochoreniam vyvolávajúcim stratu pamäti treba v budúcnosti zdôrazniť význam informácií a mimovládnych organizácií. Organizácie vykonávajú veľmi záslužnú činnosť. Mali by dostať viac podpory, aby mohli osobám postihnutým týmito chorobami poskytovať pomoc vyhovujúcejším spôsobom. V budúcnosti treba tiež väčšiu pozornosť venovať liečebným strediskám a ich kvalite. Žiaľ, súčasné strediská teraz nepokrývajú dopyt. Vo Fínsku napríklad chýba rovesnícka podpora a vhodné strediská dennej a dlhodobej starostlivosti. Na záver by som chcela všetkých upozorniť na význam podpory profesionálnych pracovníkov špecializovaných na liečbu ochorení spôsobujúcich stratu pamäti, ich riadnej odbornej prípravy a rozvoja ich zručností a schopností. Ďakujem.
<SPEAKER ID="540" NAME="Sirpa Pietikäinen" LANGUAGE="FI">
Chcela by som poďakovať pani Matiasovej za jej chvályhodnú iniciatívnu správu o európskej iniciatíve o Alzheimerovej chorobe a iných typoch demencií. Na chorobu spôsobujúcu stratu pamäti ochorie každý piaty Európan. Tieto ochorenia vyvolávajú čoraz väčší tlak na systémy zdravotnej starostlivosti, ktoré sa usilujú zvládnuť starnutie obyvateľstva, ale aj na pacientov a ich príbuzných, ktorí sa ocitajú v novej situácii. Pokiaľ ide o patogenézu týchto chorôb, neexistuje o tom žiadna zhoda, za nevyhnutný sa však považuje včasný zásah do ich priebehu. Táto správa pomôže tomu, aby sa ochorenia spôsobujúce stratu pamäti dostali medzi prioritné ciele EÚ v oblasti zdravia. Výsledok hlasovania bude správnym odkazom, že výskum týchto ochorení a ich liečba si budú vyžadovať spoluprácu na celoeurópskej úrovni. Hoci k postihnutým patria najmä starší ľudia, so zlepšením diagnostiky sa počiatočné príznaky týchto ochorení budú čoraz častejšie zisťovať u pracujúceho obyvateľstva. Na dosiahnutie užšej spolupráce v Európe potrebujeme aj vnútroštátne programy pre poruchy pamäte, ktoré už existujú v niektorých členských štátoch. Vnútroštátne programy pre poruchy pamäte zohrávajú významnú úlohu v šírení poznatkov a osvedčených postupov a v znižovaní počtu duplicitných opatrení.
<SPEAKER ID="541" NAME="Richard Seeber" LANGUAGE="DE">
V Európe trpí demenciou 10 miliónov ľudí, pričom polovica z nich má Alzheimerovu chorobu. Tieto čísla budú v dôsledku zvyšovania priemernej dĺžky života ďalej rásť. Iniciatívna správa sa svojou výzvou na účinnejší prístup k liečbe demencie a najmä Alzheimerovej choroby vydala správnym smerom. Osobitná pozornosť by sa tu mala venovať prevencii. Rozhodujúcu úlohu v tom zohráva včasné stanovenie diagnózy, bezplatné prehliadky pre rizikové skupiny a najmä zvyšovanie informovanosti obyvateľstva, keďže v EÚ sa Alzheimerova choroba vo všeobecnosti zistí príliš neskoro. Sústavné šírenie demencie si vyžaduje európsku stratégiu s čo najkomplexnejšou štruktúrou, ktorá pacientom poskytne rovnaký prístup k informáciám a možnostiam liečby. Nemalo by sa zabúdať, že súčasťou toho je aj podpora príbuzných a opatrovateľov. Dôležitými činiteľmi v boji proti demencii sú okrem toho rozsiahle epidemiologické a klinické štúdie, ako aj lepší výskum demencie a Alzheimerovej choroby.
<SPEAKER ID="542" NAME="Olga Sehnalová" LANGUAGE="CS">
Demencia a najmä Alzheimerova choroba sú nielen vážnymi medicínskymi problémami, ale aj mimoriadne citlivým etickým a sociálnym problémom, ktorého závažnosť bude vzhľadom na starnutie obyvateľstva Európy ďalej narastať. V predloženom dokumente sa pozornosť celkom správne sústreďuje na rôzne hľadiská tohto ochorenia a najmä na podporu včasnej diagnostiky, výskumu a zlepšenia vlastnej starostlivosti o pacientov. Podľa môjho názoru je však nemenej dôležitá oblasť podpory rodín pacientov s demenciou a zásadný význam má zdôrazňovanie nediskriminačného prístupu k zdravotnej a sociálnej starostlivosti vysokej kvality. Rozhodujúci význam tu má úloha samospráv, či už miestnych, alebo regionálnych, ako aj dobrovoľnícke organizácie, ktoré môžu operatívne reagovať na rastúcu potrebu týchto služieb. Európska iniciatíva o Alzheimerovej chorobe a iných typoch demencií je tiež veľmi dôležitá pre začatie serióznej a otvorenej spoločenskej diskusie o tomto ochorení v najširšom zmysle slova. Preto úprimne vítam a podporujem túto iniciatívu.
