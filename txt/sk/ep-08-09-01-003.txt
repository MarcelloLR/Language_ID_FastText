<CHAPTER ID="003">
In memoriam
<SPEAKER ID="008" NAME="Predseda">
Dámy a páni, musím vám bohužiaľ oznámiť niekoľko veľmi smutných správ. V lete sme sa s veľkou ľútosťou dozvedeli o tragickom úmrtí nášho priateľa a kolegu profesora Bronisława Geremka. Bol to veľký poľský vlastenec a pravý Európan, ktorý sa desiatky rokov neúnavne snažil presviedčať Poliakov, aby zdieľali základné hodnoty demokracie, slobodu, ľudské práva a právny štát. Jeho oddanosť demokratickej opozícii a veľkému ľudovému hnutiu Solidarita nakoniec priniesli ovocie.
<P>
Teraz už takmer dve desatročia Poľsko zaujíma svoje oprávnené miesto medzi slobodnými a demokratickými štátmi Európy, a ako všetci vieme, od 1. mája 2004 je členom Európskej únie. Bronisław Geremek, ktorý veľa rokov pôsobil aj jako poslanec Sejmu, dolnej komory poľského parlamentu, a od roku 1997 až do roku 2000 zastával funkciu ministra zahraničia, bol jedným zo zakladateľov a hlavných architektov nového Poľska.
<P>
Od roku 2004 bol Bronisław Geremek poslancom Európskeho parlamentu. Poznali sme ho ako človeka, ktorého viera v európsky projekt bola hlboká a úprimná. Stelesňoval jeho ideály a presvedčenie: uzmierenie, dialóg a kompromis. Veľmi som obdivoval jeho jedinečnú schopnosť byť blízko svojej krajiny a zároveň blízko Európskej únie. Neúnavne pracoval pre proces integrácie, ktorý považoval za najlepšie riešenie pre budúcnosť svojej krajiny, a vlastne pre celý náš kontinent.
<P>
Na európskej scéne sme stratili výnimočnú osobnosť, kolegu, ktorého tragická a predčasná smrť zanechala prádzne miesto, ktoré bude ťažké zaplniť. Dovoľte mi, aby som vyjadril svoju najhlbšiu sústrasť jeho rodine, najmä jeho dvom synom, a všetkým jeho priateľom. My, členovia Európskeho parlamentu, budeme navždy ctiť jeho pamiatku.
<P>
Dámy a páni, s hlbokou ľútosťou sme začiatkom augusta prijali aj správu, že krátko pred svojimi 60. narodeninami odišiel náš kolega pán Willi Piecyk. Pri tejto smutnej príležitosti by som chcel v mene Európskeho parlamentu prejaviť našu najhlbšiu sústrasť jeho rodine a priateľom. Willy Piecyk bol poslancom Európskeho parlamentu od roku 1992. Bol hlavnou osobnosťou Výboru pre dopravu a cestovný ruch, kde veľa rokov pôsobil ako hovorca za skupinu socialistov.
<P>
Ešte pred niekoľkými týždňami spolu s nami oslavoval prvý Európsky námorný deň. Aj keď som vedel, že je vážne chorý, vtedy sa mi zdalo, že sa jeho zdravie zlepšuje. Tento dojem bol bohužiaľ mylný.
<P>
Willi Piecyk nám zostane v pamäti ako iniciátor mnohých dôležitých projektov. Jeho odchodom sme stratili kolegu, ktorý mal úctu a vážnosť všetkých poslancov tohto Parlamentu. Aj na Williho Piecyka budeme spomínať s trvalou vďačnosťou.
<P>
Dámy a páni, musím vám bohužiaľ oznámiť aj to, že dňa 4. augusta zomrela veľmi obľúbená bývalá kolegyňa Maria Luisa Cassanmagnago Cerrettiová. Vybavujem si ju obzvlášť živo, lebo sa stala poslankyňou Európskeho parlamentu v rovnakom čase ako ja, v roku 1979, keď sa tu začala zaoberať problematikou Európy a európskej integrácie. Pôsobila ako podpredsedníčka skupiny Európskej ľudovej strany a v rokoch 1982 až 1987 bola podpredsedníčkou Európskeho parlamentu. V rámci svojho ďalšieho politického pôsobenia predsedala Výboru pre politické záležitosti Európskeho parlamentu, ktorý bol istý čas predchodcom Výboru pre zahraničné veci.
<P>
Svojou politickou angažovanosťou bola Maria Luisa Cassanmagnago Cerrettiová inšpiráciou predovšetkým pre ženy a ako poslankyňa Európskeho parlamentu bola ženou, ktorá sa vyznačovala intelektuálnou odvahou a súcitom, a ktorá významným spôsobom prispela k európskej integrácii. Budeme na ňu s láskou spomínať.
<P>
Dámy a páni, počas letných prázdnin došlo k množstvu tragických leteckých nešťastí. Dňa 20. augusta pri najhoršom leteckom nešťastí Španielska za posledných 25 rokov zahynulo 154 osôb. Tragédiu prežilo len 18 osôb z celkového počtu 172 osôb, ktoré sa nachádzali na palube lietadla smerujúceho z madridského letiska Barajas na Kanárske ostrovy. Deň po tejto havárii som v mene Európskeho parlamentu vydal vyhlásenie a dnes by som toto vyjadrenie solidarity a podpory chcel zopakovať a podporiť rodiny a priateľov tých, ktorí zahynuli.
<P>
Dňa 24. augusta, len pár dní po madridskej tragédii, havarovalo krátko po štarte z hlavného mesta Kirgizska Biškeku ďalšie lietadlo, pričom o život prišlo 68 cestujúcich a členov posádky. Za všetkých poslancov tohto Parlamentu by som chcel vyjadriť našu najúprimnejšiu sústrasť s obeťami týchto a ďalších tragických udalostí.
<P>
Dovolím si vás požiadať, aby ste povstali a minútou ticha uctili pamiatku tých, ktorí prišli o život.
<P>
(Parlament povstal a zachoval minútu ticha.)
