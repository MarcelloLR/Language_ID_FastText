<CHAPTER ID="008">
Absolutórium za rok 2009 (pokračovanie rozpravy) 
<SPEAKER ID="071" NAME="Predsedajúci">
Teraz budeme pokračovať v rozprave o absolutóriu za rok 2009 (39 správ).
<SPEAKER ID="072" NAME="Ville Itälä">
spravodajca. - (FI) Keď som vo svojom úvodnom prejave hovoril o bezpečnosti Parlamentu, pán predseda Buzek ihneď povedal, že o tej otázke predsedníctvo diskutovalo. To je vynikajúce a dôležité, a preto chcem poďakovať generálnemu tajomníkovi, ktorý podnikol okamžité kroky. Chcem mu poďakovať za mnohé ďalšie kroky, ktoré podnikol a ktoré viedli k zlepšeniam v tomto Parlamente. Rok 2009 bol rokom volieb, po ktorých sme prijali nové štatúty pre asistentov, ako aj pre poslancov. V súvislosti s týmito štatútmi vzniklo mnoho problémov a pán generálny tajomník a pracovná skupina pani Rothovej-Behrendtovej zaviedli zmeny, čo je vynikajúce.
<P>
Mnohí sa pýtali, prečo som otvoril otázku cestovania medzi Štrasburgom a Bruselom. Dôvodom je, že daňoví poplatníci nerozumejú, prečo plytváme peniazmi, ktoré zaplatia na daniach. Čo sa stane, keď ľudia nerozumejú? Vo Fínsku sa nedávno konali voľby. Euroskeptici boli jediná úspešná strana a zvíťazili jednoducho. Ak sa tento trend rozšíri do Európy, budeme mať veľké problémy v dôležitých oblastiach. Fínsko teraz nemá v úmysle podporiť portugalský balík. Tieto záležitosti na seba navzájom vplývajú, a preto sa tu pokúšam vysvetliť, že ak teraz nebudeme pripravení urobiť zmeny, verejnosť nás nepodporí a doplatíme na to vo významných a dôležitých otázkach. Preto musíme vyriešiť menšie problémy.
<SPEAKER ID="073" NAME="Tamás Deutsch">
spravodajca. - (HU) Dovoľte mi poďakovať každému, kto obohatil dnešnú rozpravu svojimi hodnotnými pripomienkami. Ako som naznačil z pozície spravodajcu, alebo presnejšie, ako zástupca pána Rivelliniho, Európskemu parlamentu sa predložilo sedem návrhov o absolutóriu. Týchto sedem návrhov o absolutóriu sa týka siedmych veľmi dôležitých európskych inštitúcií.
<P>
Pán Rivellini vo svojej správe o absolutóriu navrhuje, že Európsky parlament by mal udeliť absolutórium Európskemu hospodárskemu a sociálnemu výboru, Výboru regiónov, Európskemu súdnemu dvoru, Európskemu dvoru audítorov, Európskemu ombudsmanovi a Európskemu dozornému úradníkovi na ochranu údajov a ich príslušným úradom. Dnešná rozprava potvrdila, že v súvislosti s touto otázkou vládne v Európskom Parlamente zhoda.
<P>
Jeden z návrhov pána Rivelliniho sa týka absolutória Rady. Tu medzi poslancami a skupinami Európskeho parlamentu opäť vládne zhoda, že udelenie absolutória by sa malo odložiť.
<P>
Chcel by som privítať pripomienku, ktorú v dnešnej rozprave vyjadril štátny minister pán Becsey. Opatrenia týkajúce sa práce maďarského predsedníctva považujem za dôležité. Ak sa v týchto opatreniach bude pokračovať, keď Parlament túto jeseň opäť zaradí do programu otázku absolutória Rady, konečne bude možné, aby Európsky parlament mohol Európskej rade udeliť absolutórium na základe dlhodobej dohody medzi Európskou radou a Európskym parlamentom o postupe udeľovania absolutória.
<P>
V zmysle týchto myšlienok by som chcel opäť poďakovať každému, kto prispel svojou prácou k tomu, aby dnes Parlament mohol rozhodnúť o týchto siedmich návrhoch.
<SPEAKER ID="074" NAME="Bart Staes" LANGUAGE="NL">
Na konci tejto rozpravy by som sa chcel konkrétne poďakovať Európskemu dvoru audítorov. Dnes je tu s nami pán Caldeira. Dnes nemal možnosť vystúpiť, ale mohol sa vyjadriť pred niekoľkými mesiacmi v novembri, na začiatku celého postupu udeľovania absolutória. Chcel by som jemu, jeho tímu a kolegom dôrazne poďakovať, pretože bez práce Dvora audítorov by sme nemohli tak dôkladne kontrolovať európsky rozpočet a rozpočty všetkých podriadených inštitúcií. Podľa môjho názoru vykonal mimoriadne dôležitú prácu, nielen pokiaľ ide o ich výročnú správu, ale aj o mnohé predbežné správy a osobitné správy, ktoré nám predložili.
<P>
V tejto súvislosti si musíme zobrať ešte jedno ponaučenie. Myslím si, že Parlament venuje týmto osobitným správam príliš málo pozornosti. Myslím si, že by sme mali tieto osobitné správy lepšie využiť, nielen o nich diskutovať vo Výbore pre kontrolu rozpočtu, ale aj v mnohých ďalších výboroch s osobitnými právomocami, napríklad vo Výbore pre rozvojovú spoluprácu, ak sa správa týka rozvojovej spolupráce, alebo vo Výbore pre životné prostredie, ak sa správa týka životného prostredia. Tak by práca, ktorú vykonávate vy, vaši kolegovia a všetci vaši spolupracovníci, mohla byť primerane ocenená a európski občania by zároveň videli, že riadne kontrolujeme spôsoby, akými sa využívajú peniaze európskych daňových poplatníkov.
<P>
Ďakujem vám za všetku vašu prácu.
<SPEAKER ID="075" NAME="Predsedajúci">
Rozprava sa skončila.
<P>
Hlasovanie sa uskutoční dnes o 12.00 hod.
<P>
Písomné vyhlásenia (článok 149)
<SPEAKER ID="077" NAME="Lidia Joanna Geringer de Oedenberg" LANGUAGE="PL">
Jednomyseľnosť poslancov Európskeho parlamentu, ktorí sú zvyčajne rozdelení do ôsmich skupín, je zriedkavá. V dnešnom hlasovaní o 39 absolutóriách v súvislosti s plnením rozpočtu jednotlivých inštitúcií za rok 2009 sme odložili rozhodnutie o udelení absolutória Rade Európskej únie, pričom 637 poslancov bolo za, 4 poslanci boli proti a 13 poslancov sa zdržalo hlasovania.
<P>
Rozhodnutie, ktoré dnes poslanci prijali, je prirodzeným následkom udalostí uplynulých mesiacov. Zástupcovia Rady vrátane generálneho tajomníka neprijali ani jedno pozvanie členov Výboru pre kontrolu rozpočtu, aby prediskutovali výdavky Rady v roku 2009. Okrem toho sme nedostali odpovede na niekoľko desiatok konkrétnych otázok, ktoré zahŕňali otázky o finančných opatreniach v súvislosti s Európskou službou pre vonkajšiu činnosť, ktorá bola zriadená na konci roku 2009 (správa pána Rivelliniho obsahuje úplný zoznam otázok). Ak si spomenieme na ťažkosti, ktoré sprevádzali rozpravy o výdavkoch Rady v rokoch 2007 a 2008 a ďalekosiahle ústupky, ktoré Parlament v tejto súvislosti urobil, tohtoročné stanovisko Parlamentu je pochopiteľné. Po nadobudnutí platnosti Lisabonskej zmluvy obe inštitúcie potrebujú formálnu dohodu o revíziách výdavkov, ktorá nahradí tridsať rokov starú "džentlmenskú dohodu". Občania majú právo požadovať transparentnosť, pokiaľ ide o finančné prostriedky Rady a Parlamentu. Zatiaľ musíme počkať do 15. júna 2011, kedy má Rada poskytnúť odpovede na otázky poslancov Európskeho parlamentu.
<SPEAKER ID="078" NAME="Iliana Ivanovova" LANGUAGE="BG">
Proces zlepšovania kvality výdavkov a kontrola zákonného využívania prostriedkov a dodržiavanie pravidiel nie je jednorazová činnosť, ale trvalý proces, ktorý je našou hlavnou zodpovednosťou voči európskym občanom. Ľudia nerozumejú tomu, prečo sa v polovici roku 2011 stále zaoberáme rozpočtom za rok 2009. Je to preto, lebo podľa predbežných diskusií počas prípravy medziinštitucionálnej diskusie môžeme postup skrátiť, ale nie na úkor kvality. Kontrola využívania európskych finančných prostriedkov by sa mohla výrazne zlepšiť, ak by existovali konkrétne údaje a metódy na hodnotenie systémov riadenia a kontroly zavedených v členských štátoch, pretože 0 % chybovosť je pochybná. Vnútroštátne orgány by mohli odhaliť a napraviť prinajmenšom 30 % chýb pred tým, ako by ich potvrdila Európska komisia. Členské štáty a Komisia musia prijať potrebné opatrenia s cieľom dodržiavať pravidlá a prijať vhodné opatrenia na rýchle odstránenie zistených nedostatkov.
<SPEAKER ID="078" NAME="Vladimír Maňka" AFFILIATION="S&amp;D">
písomne. - (SK) Správa o absolutóriu za plnenie všeobecného rozpočtu Európskej únie za rozpočtový rok 2009, oddiel I - Európsky parlament.
<P>
Stále sme svedkami mnohých nedostatkov, ktoré spôsobujú, že zdroje nevyužívame celkom hospodárne. Pri svojej práci Hlavného spravodajcu pre rozpočet Európskej únie na rok 2010 pre oblasť Iné oddiely som upozorňoval na konkrétne prípady zlého hospodárenia. Či to bolo v oblasti bezpečnostnej služby, kde neustále dochádza k zvyšovaniu nákladov na bezpečnosť, oblasti prekladov a efektívneho využívania prekladateľských kapacít, ale aj v iných oblastiach. Administratíva zaznamenáva výrazné zvýšenie pracovného zaťaženia. Výsledkom je tlak na potrebu ďalších kapacít. Preto je potrebné komplexné posúdenie potreby kapacít a štruktúry zamestnancov. V oblasti bezpečnostnej politiky, ale aj v oblasti IT a budov je potrebné nájsť rovnováhu medzi internými zamestnancami a externými dodávateľmi. Pri interných problémoch každej inštitúcie sa zabúda na zlepšenie medziinštitucionálnej spolupráce.
<P>
Väčšina z narastajúcich problémov má spoločný menovateľ: Málo využívame nezávislé analýzy využívania zdrojov a organizácie práce. Preto je žiaduce, aby sme v tomto roku k takýmto analýzam vo vybraných oblastiach pristúpili.
<SPEAKER ID="076" NAME="Marc Tarabella" LANGUAGE="FR">
Plne podporujem rozhodnutie Výboru pre kontrolu rozpočtu odložiť udelenie absolutória Európskej agentúre pre lieky z dôvodu bodov, ktoré považujem za veľmi závažné. Chcel by som zdôrazniť najmä nedostatok záruk, pokiaľ ide o nezávislosť odborníkov a riadiacich pracovníkov, a teda aj možnosť konfliktu záujmov. Táto otázka je ešte dôležitejšia vzhľadom na zistenie, že niektoré nebezpečné lieky, ktoré spôsobili smrť mnohých ľudí v Európe, boli s oneskorením stiahnuté z trhu.
<P>
(Rokovanie bolo prerušené o 11.30 hod. a pokračovalo o 12.00 hod.)
