<CHAPTER ID="015">
Uplatňovanie ustanovení schengenského acquis - Uplatňovanie schengenského acquis na Českú republiku, Estónsko, Lotyšsko, Litvu, Maďarsko, Maltu, Poľsko, Slovinsko a Slovensko (pokračovanie rozpravy)
<SPEAKER ID="234" NAME="Predsedajúci">
Ďalším bodom programu je rozprava o vyhlásení Rady o uplatňovaní ustanovení schengenského acquis a o správe Carlosa Coelha o úplnom uplatňovaní ustanovení schengenského acquis v Českej republike, Estónskej republike, Lotyšskej republike, Litovskej republike, Maďarskej republike, Maltskej republike, Poľskej republike, Slovinskej republike a Slovenskej republike.
<SPEAKER ID="235" NAME="Marek Aleksander Czarnecki" AFFILIATION="UEN">
(PL) Vážený pán predsedajúci, úvodom by som rád poďakoval portugalskému predsedníctvu za návrh technického riešenia na prechodné obdobie. To umožní pripojenie nových členských štátov k systému SIS ešte v tomto roku, kým Komisia neschváli a nezavedie nový systém.
<P>
Som rád vzhľadom na svojich krajanov, ktorí sa budú vracať do Poľska na vianočné sviatky. Tento raz nebudú musieť cestou domov tráviť dlhé hodiny v kolónach a čakať, kým budú môcť prekročiť hranice.
<P>
To všetko je však možné len preto, že všetky zainteresované krajiny po počiatočných ťažkostiach zvládli problémy v súvislosti so zavedením systému SIS a prispôsobili ho miestnym podmienkam.
<SPEAKER ID="237" NAME="Edit Bauer" AFFILIATION="PPE-DE">
(SK) Rada by som pri tejto príležitosti taktiež vyjadrila uznanie portugalskému predsedníctvu za iniciatívu a za nájdenie riešenia v podobe návrhu SISone4all, ktorý umožnil pripojenie deviatich nových členských štátov k schengenskému priestoru.
<P>
Historický význam tohto kroku pre občanov týchto štátov je nepochybný. Je naplnením zásady voľného pohybu osôb, ale aj historickým krokom ku znovuzjednoteniu Európy.
<P>
Zároveň by som chcela poďakovať spravodajcovi pánovi Carlosovi Coelhovi za veľmi dobrú spoluprácu a za vynikajúce zvládnutie tejto problematiky. Poďakovanie patrí taktiež pánovi komisárovi Frattinimu za jeho veľkú angažovanosť a pomoc pri naplnení schengenských kritérií.
<P>
V tejto správe sa viackrát zdôrazňuje, že pripojenie k schengenskému priestoru je otázkou vzájomnej dôvery a myslím si, že je to taktiež zásadná téma našej dnešnej rozpravy. Otázka bezpečnosti hraníc je bezpochyby nielen technickou otázkou, ale aj otázkou vzájomnej dôvery. Platí to však aj opačne. Technicky vyspelejšie systémy by určite prispeli taktiež k tomu, aby sa jednotlivé štáty mohli spoľahnúť na členské štáty zaisťujúce bezpečnosť vonkajších hraníc Únie. Je teda na mieste, aby sme si položili otázku, prečo a dokedy máme čakať na systém SIS II, ktorý vytvorí novú úroveň bezpečnosti a zjednoduší justičnú a policajnú spoluprácu medzi členskými štátmi v tejto oblasti. Predlžovanie náhradných riešení je len nákladnou, nie však plnohodnotnou kompenzáciou za neexistujúci SIS II.
<P>
Chcem taktiež podporiť pozmeňujúci a doplňujúci návrh o naplnení schengenských kritérií, aby Parlament po polroku dostal informácie o hodnotení situácie v členských štátoch. Nemala by sa opakovať situácia, keď Rada nechcela poskytnúť Parlamentu informácie, ktoré sú pre jeho rozhodnutie nenahraditeľné.
<SPEAKER ID="238" NAME="Justas Vincas Paleckis" AFFILIATION="PSE">
Vážený pán predsedajúci, radosť nových európskych občanov 21. storočia z veľkolepého vianočného darčeka je pochopiteľná. Rozšírenie schengenského priestoru - okorenené osobitným portugalským espritom - je historickou udalosťou veľkého psychologického a symbolického dosahu, pretože neodstraňuje len hranice a rozdelenie v Európe.
<P>
Zatiaľ čo my môžeme teraz cestovať z pobaltského Vilniusu až do atlantického Lisabonu, zaťahuje sa nová európska opona, finančná aj byrokratická, namiesto vtedajšej železnej opony, pred Ukrajinou, Ruskom, Moldavskom a Bieloruskom. Donedávna mohli naši susedia cestovať do mnohých nových schengenských štátov bez víz, ale teraz musia platiť 35 - 60 EUR. v niektorých z uvedených štátov je to štvrtina či dokonca tretina mesačného platu. Nechceme európsku pevnosť, zatiaľ čo schengenské acquis s určitými vylepšeniami je kľúčom k silnejšej a integrovanejšej Európe.
<SPEAKER ID="239" NAME="Arūnas Degutis" AFFILIATION="ALDE">
(LT) Nemôžem inak, len uvítať a vyjadriť radosť nad nadchádzajúcim rozšírením schengenského priestoru, ktoré sa má uskutočniť koncom tohto roku. "Schengen" a "roaming", to sú pojmy, ktoré občania EÚ chápu najlepšie. Môžete sa presvedčiť, že skutočne fungujú; a tak či onak ovplyvňujú každého z nás. Pre väčšinu Európanov sú úzko spojené s pojmom zjednotenej Európy.
<P>
Pripojenie deviatich nových členských štátov je historickým krokom nielen pre Litvu, ale pre celú Európu. Pre Litvu to znamená ďalší postupný krok k hlbšej európskej integrácii. Prípravy vyžadujú veľa práce a úsilia. Som rád, že odborníci toto úsilie oceňujú a považujú za dostatočné, že deväť kandidátov túto skúšku úspešne zložilo a budú sa môcť stať súčasťou Schengenu. Chcel by som poďakovať predsedajúcej krajine, Portugalsku, za to, že prišlo s riešením týkajúcim sa Schengenského informačného systému, ktoré zabránilo tomu, aby naše štáty stratili niekoľko rokov.
<SPEAKER ID="240" NAME="Zbigniew Krzysztof Kuźmiuk" AFFILIATION="UEN">
(PL) Vážený pán predsedajúci, zo správy pána Coelha vyplýva, že deväť nových členských štátov je riadne pripravených na otvorenie pozemných hraníc 21. decembra tohto roku a na otvorenie vzdušných hraníc 30. marca 2008.
<P>
Bez ohľadu na počiatočné obavy sa všetkým týmto štátom podarilo dohnať meškanie a zaviesť informačný systém umožňujúci výmenu údajov medzi orgánmi zodpovednými za ochranu vonkajších hraníc Únie.
<P>
Približne tri roky po pristúpení týchto štátov k Únii teda bude naplnená zásada voľného pohybu osôb, ktorá je jednou zo štyroch najdôležitejších zásad fungovania Európskej únie.
<P>
Bolo tiež dobré, že Rada Európskej únie v súlade s tým, v čo dúfal Európsky parlament, oficiálne rozhodla o otvorení hraníc v noci z 20. na 21. decembra tohto roku. Bude to krásny vianočný darček pre tisícky Európanov cestujúcich medzi starými a novými členskými štátmi v období vianočných sviatkov a Nového roku.
<SPEAKER ID="241" NAME="Simon Busuttil" AFFILIATION="PPE-DE">
(MT) Úvodom by som sa chcel pripojiť ku kolegom poslancom a poďakovať a blahoželať pánovi Coelhovi za užitočnú prácu, ktorú vykonal.
<P>
Vážený pán predsedajúci, rozšírenie schengenského priestoru nie je len ďalším historickým krokom vo vývoji Európy; je to taktiež veľký výdobytok pre európskych občanov, pretože im poskytuje nové práva. Vážený pán predsedajúci, niekedy zabúdame na to, že bol čas, keď pri cestách po Európe hraničné orgány dávali do pasov pečiatky. Aby ste mohli vycestovať zo svojej vlasti a znovu sa do nej vrátiť, museli ste vyplniť výstupný formulár a informovať v ňom orgány, kam idete a ako dlho tam budete. Pri vstupe ste znovu prechádzali hraničnou kontrolou, čakali v kolónach a potom sa vás vypytovali: prečo prichádzate, čo tam budete robiť, ako dlho tam zostanete? Namiesto privítania sa k vám správali skôr podozrievavo, čo veľa ľudí urážalo.
<P>
Pri návrate do vlasti ste absolvovali to isté: kontroly v krajine výjazdu a kontroly pri návrate do vlasti. Nemali by sme zabúdať ani na to, že donedávna vám colníci prezerali batožinu, pýtali sa, čo ste si kúpili, koľko ste utratili, ako keby ste niečo pašovali.
<P>
Vážený pán predsedajúci, to nebolo pred 50 rokmi; bolo to celkom nedávno. Teraz konečne kontroly raz a navždy skončia. To znamená, že je štát v schengenskom priestore. Keď cestujete v rámci schengenského priestoru, máte rovnakú voľnosť ako vo svojej vlasti; vycestujete zo svojho štátu, pricestujete do iného a vrátite sa bez kontrol, pečiatok, hraníc a otázok. Pocit slobody, ktorý prináša voľnosť pohybu bez kontrol, je veľkým výdobytkom, ktorý si naozaj vážime ako jeden z najväčších úspechov Európskej únie. Nás, ktorí pochádzame z ostrovov, Schengen stále viac zjednocuje, vytvára most medzi okrajom a centrom; Schengen pre nás znamená pocit slobody, znamená pocit oslobodenia.
<SPEAKER ID="242" NAME="Monika Beňová" AFFILIATION="PSE">
- (SK) Vytvorenie schengenského priestoru vyznačujúceho sa odstránením kontrol na spoločných hraniciach medzi všetkými zúčastnenými štátmi a zavedením skutočnej slobody voľného pohybu na území Európskej únie možno celkom oprávnene považovať za jeden z najväčších úspechov Európskej únie.
<P>
Občania štátov, ktoré do schengenského priestoru pristúpia v decembri tohto roku, takéto naše rozhodnutie ocenia ako rozhodnutie smerom k ľuďom, ako rozhodnutie napĺňajúce podstatu slobody voľného pohybu. Oprávnenou súčasťou rozhodnutia o rozšírení schengenského priestoru je však súčasne aj povinnosť zavedenia niektorých kompenzačných opatrení, ktorých súčasťou je aj zavedenie účinných kontrol na vonkajších hraniciach, posilnenie spolupráce medzi správnymi, policajnými, colnými a justičnými orgánmi, spoločná vízová politika a vytvorenie Schengenského informačného systému. Vláda Slovenskej republiky zvládla prípravnú fázu podľa všetkých hodnotení výborne a pre mňa je dnes cťou na pôde Európskeho parlamentu, že môžem vyhlásiť, že Slovenská republika je na vstup do schengenského priestoru komplexne pripravená.
<SPEAKER ID="243" NAME="DanutBudreikait" AFFILIATION="ALDE">
(LT) Dnes sa chystáme ukončiť diskusiu o uplatnení ustanovení schengenského acquis na nové členské štáty. Vítam skutočnosť, že všetko úsilie vynaložené týmito štátmi na účely vstupu do schengenského priestoru, ako aj úsilie terajších účastníckych štátov a Komisie viedlo k úspechu.
<P>
Vytvorenie schengenského priestoru je jedným z najväčších projektov EÚ. Členské štáty preukázali skutočnú solidaritu, aby zjednodušili jeho naplnenie po rozšírení v roku 2004, kedy sme mali problémy so zavedením systému SIS II; Portugalsko navrhlo verziu SISone4all, čo umožnilo otvoriť hranice medzi 15 súčasnými a deviatimi novými členskými štátmi pred tohoročnými Vianocami.
<P>
Znamená to väčšiu slobodu pohybu v Európe, a je to taktiež rozhodnutie racionálne, ktoré zabraňuje poškodeniu nových členských štátov v dôsledku odkladu dátumu zavedenia systému SIS II. Systém SISone4all, ktorý má byť v prevádzke takmer rok, zjednoduší pohyb osôb a zároveň bude mať pozitívny vplyv na hospodársky rast týchto štátov.
<SPEAKER ID="244" NAME="Marianne Mikko" AFFILIATION="PSE">
(ET) Vážené dámy a páni, rozšírenie Schengenu je udalosťou pre všetkých 500 miliónov Európanov a fakticky pre celý svet. Odstránením kontrol na vnútorných hraniciach Európskej únie končí dlhé obdobie, ktoré sa vyznačovalo rozdelením na Východ a Západ stojacich proti sebe.
<P>
Detstvo a roky dospievania som prežila v Sovietskom zväze. Spomínam si na pocit úzkosti vyplývajúci z vedomia toho, že zem a obloha sú uzavreté, že železnú oponu strážia vojaci okupačnej armády. Pripojenie k Schengenu znamená definitívne oslobodenie od minulosti. Pre 75 miliónov Európanov je zmiznutie hraníc mocným symbolom.
<P>
Deväť štátov pripájajúcich sa k Schengenu je pripravených podieľať sa na výmene údajov, ktorá ide ruka v ruke s výsadou voľného pohybu. Moja vlasť, Estónsko, ochraňuje jednu z našich vonkajších hraníc. Mrzí mne však, že táto historická udalosť bola z nepresvedčivých dôvodov rozdelená do dvoch menších, pretože vzdušné hranice pre Východoeurópanov samozrejme nezmiznú skôr než koncom marca budúceho roku.
<SPEAKER ID="245" NAME="John Attard-Montalto" AFFILIATION="PSE">
(MT) Chcem sa podeliť o niektoré myšlienky týkajúce sa Schengenu a ako ho vidím ja. Pre mňa nie je ani tak podstatné, čo je v zmluve a čo to prinesie alebo aké pravidlá sa uplatňujú; vidím to ako súčasť procesu, dôležitého procesu zahŕňajúceho rôzne európske štáty - v danom prípade dva štáty EZVO -, ktoré sa vďaka tomu môžu cítiť integrovanejšie a môžu sa viac priblížiť jeden druhému. Hoci sme nezávislý a zvrchovaný štát, mali by sme na druhej strane byť hrdí na to, že sme súčasťou niečoho väčšieho. V tomto prípade vstup a výstup cez spoločné hranice - pretože sa teraz stanú spoločnými hranicami - je podobne ako euro súčasťou procesu, ktorého prostredníctvom sa moja krajina stala súčasťou Európy. Všetci by sme mali byť hrdí na to, že sme súčasťou takého múdreho kontinentu, ktorý hodnoty, v ktoré verí, taktiež vyváža.
<SPEAKER ID="246" NAME="José Magalhăes">
úradujúci predseda Rady. - (PT) Vážený pán predsedajúci, pán podpredseda Komisie, dámy a páni, domnievam sa, že v Parlamente existuje úplný konsenzus pokiaľ ide o to, že nadchádzajúce rozšírenie nie je len historické, ale aj veľmi symbolické. Nie je to však konsenzus výlučne inštitucionálny, ale, čo je oveľa dôležitejšie, taktiež sociálny, pretože je to niečo, čo skutočne chcú naši občania. Je správne, aby orgány EÚ počúvali občanov a včas reagovali na ich túžby. To sme tiež urobili.
<P>
Ďakujem vám za pozitívne slová, ktorými ste vysoko ocenili prácu portugalského predsedníctva i všetkých, ktorí v pravý čas prispeli k tomu, že sa toľko dielcov tejto zložitej skladačky mohlo pripraviť na použitie a uložiť na správne miesto. Ešte pred rokom sme stáli pred celkom odlišnou situáciou a nejde len o technický výkon, ktorý je sám o sebe veľmi dôležitý, ale aj o výkon politický, ktorý naše inštitúcie dosiahli pre našich občanov, čo posilňuje dôveryhodnosť týchto inštitúcii.
<P>
Po druhé, musím zdôrazniť, že nové vonkajšie hranice sú veľkolepým vianočným darčekom pre našich občanov a budú ním i po mnohé ďalšie Vianoce. Poskytujú nám však taktiež návod, ako po novom riadiť vonkajšie vzťahy, pretože nechceme vytvoriť železnú oponu druhej generácie pre našich susedov. Sme na začiatku elektronickej hranice, rázne zadržujúcej páchateľov trestnej činnosti a, rovnako ako všetko elektronické, flexibilne umožňujúce rýchly prechod občanov dobrej vôle, nech už je to ktokoľvek a prichádza odkiaľkoľvek. To je model, ktorý Európa prináša svetu, a záväzok, ku ktorému sa hlásime.
<P>
Po tretie, základom tejto práce a tohto výsledku bola dôkladná príprava, ktorá poskytla partnerským štátom projekt SISone4all s veľmi dobrou technickou vybavenosťou a systémom policajnej prípravy, na ktorý musia nadväzovať nové opatrenia ako je posilnenie Frontexu (nedávno oznámené Komisiou) a náš nový model integrovanej správy hraníc. To je teda ďalšia časť komplexnej politiky, ktorú je nutné vykonávať a rozvíjať.
<P>
Po štvrté by som chcel zdôrazniť, že jedno z tajomstiev úspechu tohto projektu spočíva v tom, že sme dokázali správne skĺbiť bezpečnosť a slobodu, voľný pohyb, oveľa viac voľného pohybu, s náležitou ochranou údajov. Tieto dve veci sa od seba nedajú oddeliť. To je cesta, ktorá vedie Európu dopredu, a našťastie aj dôležitý prvok konsenzu medzi Komisiou, Radou a Európskym parlamentom. Iná cesta neexistuje, len táto jediná.
<P>
Toto pravidlo platí pre SISone4all a bude platiť taktiež pre SIS II, pre Schengenský informačný systém druhej generácie. Jasne to potvrdzujú právne predpisy schválené Európskym parlamentom a je to zrejmé aj z návrhov, ktoré obsahuje správa vypracovaná pánom Coelhom.
<P>
Musím povedať, že to isté sa týka aj otázky zabezpečenia dôvernosti a transparentnosti. Dôvernosť a transparentnosť môžu byť navzájom vyvážené a je nutné nájsť medzi nimi taký optimálny pomer, aby všetci, ktorí sa podieľajú na rozhodovaní, mali potrebné informácie a mohli rozhodovať s plnou znalosťou veci. To sa v tomto prípade dosiahlo a je to určite jeden z momentov, ktoré dávajú záruku budúcich úspechov, najmä ak v tomto dôležitom bode existuje medzi Komisiou a Radou úplná zhoda.
<P>
Napokon musím znovu zdôrazniť význam metódy, ktorú sme zvolili. Neutiekli sme pred zlými správami a problémami. V roku 2006 sme si uvedomili, že máme pred sebou závažný problém a vzali sme ho na vedomie. Nezvolili sme prístup hľadania vinníkov, ale namiesto toho sme sa snažili nájsť pozitívne riešenie problémov formou zaistenia príkladnej spolupráce príslušných inštitúcii. Nebudem kritizovať Komisiu za jej správanie sa počas tohto procesu, a domnievam sa, že Komisia by nemala kritizovať správanie Rady za predchádzajúceho nemeckého, terajšieho portugalského a budúceho slovinského predsedníctva a tých, ktoré budú nasledovať po ňom. Považujem takúto spoluprácu za nevyhnutnú v záujme riešenia európskych problémov.
<P>
A úplne na koniec, musíme toto víťazstvo osláviť a pripraviť sa na budúcnosť. Chcel by som preto predstaviteľov Parlamentu pozvať na oslavu, ktorá sa bude konať 21. a 22. novembra. Bude to symbolická cesta po miestach, ktoré boli symbolmi uzavretosti a ktoré sa od 21. decembra stanú symbolmi slobody, ktorá je vzduchom a kyslíkom vdychujúcim Európe život a šťastie.
<SPEAKER ID="247" NAME="Franco Frattini">
podpredseda Komisie. - (IT) Vážený pán predsedajúci, dámy a páni, ďakujem vám. Aj mňa napĺňa výsledok tejto rozpravy obrovským uspokojením.
<P>
Výsledok, ktorý máme dnes na dosah, jasne ukazuje, že štáty chystajúce sa 21. a 22. decembra pripojiť k Schengenu a ich občania si tento vianočný darček skutočne zaslúžia. Zaslúžia si ho preto, že keď sme sa počas ostatných 12 až 15 mesiacov snažili prekonať určité technické problémy (a nie je možné dostatočne oceniť zásluhy portugalského predsedníctva), aj oni splnili to, čo mali. Prekonali ťažkosti a nedostatky - na letiskách, hraničných prechodoch a pri príprave personálu -, ktoré sa ešte pred 12, 13 či 14 mesiacmi zdali ťažko prekonateľné.
<P>
Preto si skutočne zaslúžia to, čo je tak pekne označované ako vianočný darček, a môžem si dovoliť to povedať, pretože som osobne navštívil rad hraničných prechodov spolu s mnohými kolegami - ministrami vnútra, ktorí mi ukázali, aký neskutočný pokrok bol dosiahnutý v porovnaní s predchádzajúcimi návštevami. Verím, že tento vývoj má obrovský politický význam pre Európu a má i veľký vplyv sociálny, inými slovami, na našich občanov. Obrovský politický význam preto má, že od 21. decembra bude každý členský štát považovať vonkajšie hranice iného členského štátu za svoje vlastné. Ja ako Talian budem považovať vzdialenú hranicu medzi Poľskom a Ukrajinou za svoju vlastnú. Bude to hranica môjho štátu: takýto politický dosah má toto rozhodnutie, ktoré Európa dokázala prijať vo veľmi primeranom časovom období.
<P>
Potom je to sociálny vplyv, teda vplyv na každodenný život našich občanov, ktorý, ak to mám tak povedať, dokonca presahuje symbolický vplyv toho, že už nemusí čakať v radoch na hraničných prechodoch. Znamená to, že každý európsky občan dodržujúci zákony sa bude cítiť doma v ktorejkoľvek inej krajine Európskej únie. Znamená to slobodu pohybu a to, že človek nemusí ukazovať cestovný pas; znamená to, že sa nemusí čakať v rade na hraničné odbavenie, ale skôr tiež pocit, že európske občianstvo sa stalo skutočnosťou.
<P>
Mnohí z vás poukazovali na otázku bezpečnosti, a úplne súhlasím s tým, čo pred chvíľou povedal pán Magalhăes. Bezpečnosť a sloboda musia očividne kráčať ruka v ruke. Čím viac podporujeme rozšírenie tohto práva, tejto veľkej slobody, tým viac musíme brániť páchateľom trestnej činnosti v tom, aby využívali túto veľkú slobodu na stupňovanie svojich vlastných aktivít a nezákonnej činnosti.
<P>
Preto sa Európa, tento veľký schengenský priestor, nestane pevnosťou, ale bude určite ochraňovať občanov EÚ pred pohybom páchateľov trestnej činnosti. Je preto zrejmé, že schengenský systém - terajší schengenský systém "one for all", a onedlho taktiež Schengen II - musí byť vybavený najmodernejšou technikou. Páchatelia trestnej činnosti sa samozrejme väčšinou snažia kontrolám vyhnúť a musíme mať technické nástroje na to, aby sme im v tom zabránili, napríklad použitím biometrických údajov, musíme úplne rešpektovať slobodu každého, ale (ako sa hovorí) zaháňať pokušenie.
<P>
Posledná poznámka: Veľmi ma oslovilo to, čo tu bolo povedané o susedoch Európy. Rozšírený schengenský priestor rozhodne nesmie byť spojený s rizikom krajín, ktoré teraz pristupujú do rozšírených hraníc Schengenu. Ako viete, musíme využiť schengenský priestor na monitorovanie a správu 80 000 km vonkajších hraníc EÚ, a tu bude stále rastúca úloha patriť Frontexu. Len si pomyslite, aká obrovská úloha to je, ale splniť ju musíme. Nesmie to však poškodiť našich susedov a vzťahy, o ktorých niektorí hovorili: s Ruskou federáciou, Ukrajinou, Moldavskom a západným Balkánom.
<P>
Preto začíname uplatňovať nový prístup, a chcel by som vás, Európsky parlament, ešte raz požiadať, aby ste dnes, keď vyslovujete s týmto krokom definitívny súhlas, potvrdili svoju podporu politike, ktorú som navrhol Rade a ktorú podporila aj Rada ministrov. Je to vízová politika nového štýlu zameraná na zjednodušenie pohybu poctivých ľudí, doplnená opatreniami tykajúcimi sa bezpečnosti dokumentov, identifikácie osôb a použitia biometrických údajov, ale ktorá ponúka občanom, ktorí teraz žijú veľmi blízko, nie však vnútri tohto európskeho priestoru, reálnu možnosť zájsť si občas do Viedne do divadla, do Míma na prehliadku Kolosea alebo navštíviť Lisabon bez prílišných problémov a nákladov, s akými je teraz spojené získanie víza.
<P>
Nový prístup spočíva v nasledujúcom. Urobme vízovú politiku jedným z nástrojov našej susedskej politiky a súčasne rozširujme schengenský priestor. To by mal byť podľa môjho názoru ďalší politický, výlučne politický krok; nejde o byrokratickú, ani o úzko právnu záležitosť. Je to politické posolstvo, ktoré môžeme vyslať ostatným štátom a ich občanom, ktorí nás sledujú zo susedstva Európy, ale nemusia sa pozerať so závisťou nad tým, že my sa môžeme všade voľne pohybovať, a oni nemôžu dokonca ani študovať na univerzite v niektorom z európskych miest.
<P>
Aby sme zaistili, že žiadna takáto závisť tu nebude a že susedia budú mať Európu radi, spojme rozšírenie Schengenu s politikou priateľstva a používajme víza a väčšiu slobodu pohybu ako jeden zo strategických nástrojov.
<SPEAKER ID="248" NAME="Predsedajúci">
Než ukončím rozpravu, dostal som od piatich politických skupín návrhy uznesenípodľa čl. 103 ods. 2.
<P>
Rozprava je ukončená.
<P>
Hlasovanie sa bude konať vo štvrtok o 12.00 hod.
<P>
Písomné vylásenia (článok 142)
<SPEAKER ID="249" NAME="Gyula Hegyi  " AFFILIATION="PSE">
písomne. - (HU) Ešte si pamätáme strach, ktorý sme pociťovali, keď sme s platnými pasmi vo vrecku prekračovali vtedajšiu železnú oponu. Platný pas bol nanič a všetky pečiatky, ktoré sme v ňom mali, boli taktiež nanič, pretože na hranici sa vždy mohlo niečo prihodiť. A aj keby sa nestalo, rovnako sme sa báli, pretože prekračovanie hranice bolo v Európe čímsi mimoriadnym.
<P>
Po páde železnej opony sa prechod hranice zjednodušil, ale kontroly zostali, a hranice bolo stále ešte možné prechádzať len na niekoľkých vyznačených miestach, čo predovšetkým tamojším ľuďom sťažovalo život. Teraz skončilo aj to, a hranice - ako si to želali maďarskí demokrati po desaťročia - zmizli v nenávratne. Oddneška budeme taktiež považovať za prirodzené, že ľudia žijúci poblíž hraníc smú jazdiť do druhej krajiny rovnako prirodzené ako dajme tomu z Budapešti do Budakeszi autom, autobusom číslo 22 alebo pešky po cestičkách pre chodcov.
<P>
Úplná sloboda pohybu bez kontrol je zvlášť dôležitá pre ľudí rovnakej národnosti žijúcich po oboch stranách hranice. V ostatnom čase sme neprijali veľa právnych predpisov dôležitejších než je tento, a ja som hrdý na to, že sa môžem na tomto úžasnom procese podieľať!
