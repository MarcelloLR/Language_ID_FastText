<CHAPTER ID="014">
Príprava zasadnutia Európskej rady vrátane stavu svetového finančného systému (pokračovanie rozpravy) 
<SPEAKER ID="029" NAME="José Manuel Barroso" LANGUAGE="FR">
Vážená pani predsedajúca, pán Jouyet, dámy a páni, dovoľte mi v prvom rade zhodnotiť úlohu francúzskeho predsedníctva Rady.
<P>
Ako práve uviedol pán Jouyet, uprostred obdobia francúzskeho predsedníctva došlo ku kríze medzi Ruskom a Gruzínskom a v súčasnom období sme svedkami mimoriadnej svetovej finančnej krízy. Táto kríza nevznikla v Európe, dostala sa k nám spoza Atlantického oceánu. Ide o krízu, pre ktorú ešte, a dovoľte mi zdôrazniť slovo "ešte", nemáme v Európe stanovené potrebné pravidlá, ktoré by nám umožnili zareagovať typicky európskym spôsobom. Som svedkom nesmierneho úsilia, ktoré francúzske predsedníctvo a pán Nicolas Sarkozy vynaložili, aby Európa zareagovala na tento núdzový stav.
<P>
Závažnosť finančnej krízy si všetci uvedomujeme a niet pochýb, že by mala byť počas zasadnutia Európskej rady nasledujúci týždeň v centre jej pozornosti.
<P>
Riešenie tejto krízy je dôležitou skúškou pre finančný sektor, pre členské štáty, pre Európu a pre jej inštitúcie, ako aj pre medzinárodné finančné inštitúcie. Týka sa množstva aktérov - bánk a iných finančných inštitúcií, orgánov dohľadu, Európskej centrálnej banky aj ostatných centrálnych bánk, národných vlád a Komisie. Potrebujeme teda koordinovaný prístup. Udalosti napredujú veľmi rýchlo. Preto aj my potrebujeme postupovať rovnakou rýchlosťou.
<P>
Minulý týždeň som vyzval na koordinovanú európsku reakciu, pretože som presvedčený, že bez nej bude pre Európu prekonanie krízy oveľa ťažšie. V súčasnosti ma povzbudzuje odhodlanosť členských krajín spolupracovať, ako to dali jasne najavo vedúci predstavitelia 27 členských štátov a ja osobne na pondelkovom stretnutí Euroskupiny a Rady Ecofin. Ešte však nie som spokojný, môžeme a musíme urobiť ešte viac.
<P>
Predovšetkým chcem naliehavo požiadať členské štáty, aby vyvinuli v súvislosti s koordináciou skutočné úsilie a zlepšili tak vzájomnú spoluprácu a spoluprácu s európskymi inštitúciami. Áno, došlo k verejným zásahom, v najväčšej miere na národnej úrovni, pretože práve tam sa nachádzajú finančné prostriedky a právomoci. Uvedená skutočnosť odráža to, že nie sme jedným štátom, ale úniou štátov, v ktorej sa situácie aspoň do určitej miery líšia. Kroky členských štátov boli vo väčšine prípadov účinné. Členské štáty však musia konať na základe spoločných zásad a v súlade so spoločne dohodnutým rámcom a zohľadňovať cezhraničný dosah svojho konania.
<P>
Využijem túto príležitosť, aby som uvítal opatrenia, ktoré dnes oznámilo Spojené kráľovstvo a ktoré sú v súlade so súborom zásad odsúhlasených včera Radou Ecofin.
<P>
Je samozrejme mnoho ďalších činností, ktoré vykonávame a ktoré musíme z krátkodobého, strednodobého, ale aj z dlhodobého hľadiska vykonať na úrovni európskych inštitúcií. Návrhy, ktoré mám na mysli, sú konkrétne, praktické a realistické.
<P>
Vyjadrím sa jasne. Aj napriek veľkému pokušeniu, v súčasnom stave nie je vhodný čas ani miesto na politické pózy a pompézne vystúpenia, na oznamovanie veľkolepých iniciatív, ktoré nebudeme môcť dotiahnuť do konca. Trhy by podobné správanie okamžite potrestali a náklady budú niesť hospodárske subjekty, predovšetkým daňoví poplatníci. Toto je obdobie pre ambicióznosť skĺbenú s realizmom a zodpovednosťou.
<P>
V tejto súvislosti mi dovoľte vzdať hold Európskej centrálnej banke, ktorá sa prejavila ako sebavedomý a účinný svetový aktér s tlmiacim efektom eura.
<P>
Komisia splnila svoju úlohu v plnej miere. Ukázalo sa, že pravidlá štátnej pomoci a hospodárskej súťaže sú nevyhnutné na zabezpečenie rovnakých podmienok pre všetkých účastníkov. Riziko, že kroky jedného z členských štátov by mali negatívne dôsledky na ďalšie štáty, zvyšuje nevyhnutnosť týchto pravidiel viac ako kedykoľvek predtým. Aj Komisia preukázala, že je schopná konať rýchlo a s potrebnou flexibilitou. Vítam skutočnosť, že v záveroch Rady Ecofin bola uznaná prospešnosť pravidiel štátnej pomoci a spôsob, akým ich Komisia uplatňuje. Komisia v najbližšom období vydá usmernenie stanovujúce široký rámec, ktorý umožní rýchlo posúdiť zlučiteľnosť rekapitalizačných a záručných schém s pravidlami štátnej pomoci.
<P>
Budúci týždeň predložíme dva návrhy z legislatívnej oblasti. Prvý z nich sa bude týkať podpory zbližovania systémov ochrany vkladov. Prísnejšie a jednotnejšie pravidlá budú dôležitou súčasťou stratégie na ukončenie krízy. Potešila ma aj Rada Ecofin, ktorá súhlasila s naším návrhom zdvojnásobiť spoločnú minimálnu hranicu a stanovila ju na 50 000 EUR, pričom vo väčšine členských štátov dosahuje výšku až 100 000 EUR.
<P>
Po druhé, predložíme návrh, na základe ktorého by sa malo zaručiť, že európske finančné inštitúcie nebudú v oblasti účtovných pravidiel a ich výkladu znevýhodnené v porovnaní so svojimi medzinárodnými konkurentmi. Minulý týždeň som sa stretol so zástupcami európskych bánk, ktorí jednomyseľne tvrdili, že táto skutočnosť pre nich predstavovala vážny problém. Úlohou Komisie bolo podporovať schopnosť prijímať opatrenia a poskytnúť politický podnet. Zdá sa, že v súčasnosti sa konečne podarilo odstrániť prekážky, ktoré vyvstali zo strany niektorých členských štátov.
<P>
Potom je tu strednodobé a dlhodobé hľadisko. Je potrebné prijať opatrenia, ktoré opäť zabezpečia finančným trhom stabilitu a trvalú udržateľnosť. Zopakujem, čo som už raz uviedol, že okrem likvidity je potrebné vniesť do súčasnej hospodárskej situácie aj dôveryhodnosť. Nestačí len hasiť. V tejto oblasti Komisia pracuje už rok, od začiatku krízy.
<P>
Musíme dať členským štátom najavo, že sme sa poučili v súvislosti s potrebou vypracovať vhodný regulačný rámec na minimalizovanie rizík, ktoré kríza prináša. Bude potrebné veľmi podrobne monitorovať pokrok v súvislosti so strategickým plánom Rady Ecofin, ktorý bol schválený minulý rok.
<P>
Dovoľte mi osobitne zdôrazniť tri otázky. V prvom rade by som chcel požiadať Radu a Parlament, aby náš minulotýždňový návrh týkajúci sa kapitálových požiadaviek vnímali ako prioritu. Po druhé, na budúci týždeň predložíme návrh týkajúci sa ratingových agentúr, ktorý sme avizovali. Znova opakujem, viem, že sa môžem spoľahnúť na vašu podporu pri jeho okamžitom spracovaní. Po tretie, vykonáme aj revíziu nášho odporúčania z decembra 2004 o odmeňovaní riadiacich pracovníkov, ktoré, žiaľ, členské štáty nebrali na vedomie. Aby som bol presný, odporúčaniami Komisie z decembra 2004 sa do istej miery rozhodol riadiť len jeden členský štát. Uvedená skutočnosť je dobrým príkladom neochoty voči zmenám, ktorú v tejto oblasti v posledných rokoch zaznamenávame.
<P>
Posledný bod spočíva vo väčšej systematickosti. Dohľadom na európskej úrovni sa musíme naďalej zaoberať aj v prípade jednotného finančného trhu. V Európskej únii sa nachádza viac ako 8 000 bánk, avšak dve tretiny všetkých aktív bánk Európskej únie sú v správe 44 cezhraničných inštitúcií. Niektoré z nich pôsobia až v 15 členských štátoch. Takto vyzerá jednotný trh v skutočnosti. Cezhraničné banky sa však musia vyrovnávať s rozličným systémom dohľadu v každom členskom štáte a vnútroštátne orgány dohľadu nedokážu obsiahnuť súhrn činností bánk aj za hranicami príslušného členského štátu. Odstránenie nesúladu medzi trhom na európskej úrovni a vnútroštátnymi systémami dohľadu má význam. Minulé týždne ukázali, že ak sa cezhraničná banka dostane do problematickej situácie, s pomocou súbežnej činnosti viacerých vnútroštátnych orgánov dohľadu je možné nájsť rýchle riešenie, avšak, úprimne povedané, nie je to jednoduché.
<P>
Viem, že s niektorými členskými štátmi budeme musieť v tejto oblasti viesť namáhavý boj. Rozpravy prebiehajúce v súčasnom období v Rade v súvislosti so smernicou Solventnosť II sú dôkazom veľkého odporu, s ktorým sa stretáva akýkoľvek pokus o zlepšenie cezhraničného dohľadu.
<P>
V smernici Solventnosť II a v smernici o kapitálových požiadavkách sme sa obmedzili na nevyhnutné minimum. Som skutočne presvedčený, že budeme musieť zájsť oveľa ďalej.
<P>
Preto je dôležité tento bod zdôrazniť. Ak sa Komisia vyjadruje v prospech spoločného prístupu v oblasti dohľadu v Európe, nerobí to preto, aby získala viac právomocí. Dôvodom je realita, a tá je taká, že takmer dve tretiny aktív bánk v Európskej únii majú cezhraničný rozmer. To znamená európsky rozmer. A na tento európsky rozmer je potrebné reagovať skutočným európskym riešením.
<P>
Aby sme zostavili spoločný základ, musíme začať proces úvah. Z uvedeného dôvodu zostavím skupinu na vysokej úrovni, ktorá sa bude zaoberať správnou štruktúrou zaručujúcou, že finančné trhy sú vhodné pre podmienky jednotného trhu a že orgány dohľadu dokážu spolupracovať a čeliť problémom cezhraničných bánk. S hrdosťou vám dnes oznamujem, že pán Jacques de Larosière, bývalý výkonný riaditeľ MMF, guvernér Banque de France a prezident Európskej banky pre obnovu a rozvoj (EBOR) prijal úlohu predsedu tejto skupiny, ktorá bude nezávislá a zostavená z odborníkov na vysokej úrovni v danej oblasti. Som presvedčený, že ich názory budú prínosom pre proces všeobecných úvah a že prípadne poskytnú isté dlhodobé riešenia.
<P>
Ako zdôraznil Parlament, súčasná kríza je dôkazom nevyhnutnosti komplexne prehodnotiť naše pravidlá regulácie finančných trhov vrátane hedžových a súkromných kapitálových fondov a dohľad nad nimi. Preto sa k spomínaným otázkam vrátime. Dúfam len, že všetky členské štáty preukážu rovnakú ochotu ako Parlament a Komisia.
<P>
Zhrniem teda, o čom som hovoril. Z krátkodobého hľadiska potrebujeme zaručiť, aby sa záchranné operácie a iné verejné zásahy uskutočnili v rámci celej Európy koordinovane a jednotne. Rýchle uplatňovanie pravidiel štátnej pomoci zo strany Komisie posilní dôveru medzi členskými štátmi, a čo sa týka usmernení, budeme môcť veľmi rýchlo napredovať. Na budúci týždeň predložíme návrhy týkajúce sa systémov ochrany vkladov a účtovných pravidiel.
<P>
Zo strednodobého hľadiska je potrebné zdôrazniť tri opatrenia: minulotýždňový návrh smernice o kapitálových požiadavkách, náš nadchádzajúci návrh o ratingových agentúrach a revíziu nášho odporúčania o odmeňovaní riadiacich pracovníkov z roku 2004.
<P>
Z dlhodobého hľadiska by základy vybudovania konsenzu v oblasti cezhraničného dohľadu mala položiť skupina na vysokej úrovni, o ktorej som hovoril.
<P>
Ak zavedieme všetky tieto opatrenia spolu s členskými štátmi, ktoré budú postupovať koordinovaným a jednotným spôsobom, budeme Európskou úniou, ktorá dokáže čeliť skutočným problémom. Dôveryhodnosť sa zvýši ešte viac za predpokladu, že inštitúcie preukážu odhodlanie konať rýchlo.
<P>
Čo sa týka Komisie, rád by som vás informoval, že som sa v rámci kolégia rozhodol zriadiť trvalú riadiacu skupinu pre finančnú krízu, ktorej členmi budú páni komisári Almunia a McCreevy, pani komisárka Kroesová a ja budem skupine predsedať. Bol by som rád, keby sme s Parlamentom mohli o týchto otázkach aj naďalej diskutovať. Viem, že Parlament už avizoval svoju prístupnosť, čo sa týka rýchleho prijímania návrhov, a nakoľko finančná stabilita je záležitosťou verejného záujmu, dúfam, že sa nám na riešení tohto veľmi dôležitého a citlivého problému podarí pracovať spoločne. Je našou povinnosťou preukázať spoločné odhodlanie pri riešení tejto veľmi zložitej a naliehavej situácie.
<P>
Ako pred chvíľou zdôraznil pán predseda Rady, v tejto situácii je zásadný medzinárodný rozmer. Musíme nájsť riešenia pre Európu, musíme však spolupracovať aj s medzinárodnými inštitúciami.
<P>
Obzvlášť vítam návrh pána prezidenta Sarkozyho na usporiadanie medzinárodnej konferencie. Tento postup je správny. Čím viac verejných orgánov sa zosúladí, tým účinnejšia bude naša činnosť a tým menšia bude šanca, že táto činnosť naruší spravodlivú hospodársku súťaž a acquis európskej integrácie.
<P>
Pozornosť sa sústreďuje na finančnú krízu oprávnene. Bolo by však nesprávne, keby na to doplatilo ďalšie smerovanie Európskej únie. Počas tejto jesene musíme dosiahnuť rozhodujúci pokrok v dvoch ďalších oblastiach. Je ich vlastne oveľa viac, ale pre krátkosť času sa stručne vyjadrím len o dvoch z nich. Mám na mysli balík opatrení v oblasti klímy a energetiky a Lisabonskú zmluvu.
<P>
Najskôr balík opatrení v oblasti klímy a energetiky. Tí, ktorí si myslia, že ide o stratégiu nesúvisiacu s hospodárskou recesiou, sa mýlia. Tento balík má pre budúcu prosperitu Európy zásadný význam. Bez neho by sme mali v budúcnosti vyššie náklady, vyššie riziko nedostatku energie a stratili by sme možnosť využívať niektoré rozsiahle nové trhy. Je samozrejmé, že jednotlivé priemyselné odvetvia sa obávajú, že zmena so sebou prinesie aj dodatočné náklady. To je úplne pochopiteľné. Som však presvedčený aj o tom, že je možné nájsť spôsob, ako znova uistiť priemyselné odvetvia, že nebudú v rámci hospodárskej súťaže znevýhodnené.
<P>
Budem naliehavo žiadať Európsku radu, aby sa usilovala zo všetkých síl a dodržiavala časový harmonogram, ktorým sa riadi Parlament a ktorý tak účinne dodržiava francúzske predsedníctvo. Vítam poznámky, ktoré sme pred chvíľou počuli z úst pána úradujúceho predsedu Rady. Parlament včera urobil dôležitý pokrok z procesného hľadiska. Samozrejme, že v tomto prípade sme ešte len na začiatku medziinštitucionálnych rokovaní. Komisia je pripravená konštruktívne spolupracovať a usporiadať stretnutie s cieľom uzavrieť dohodu za najväčšej možnej podpory Rady a pléna Parlamentu.
<P>
A nakoniec Lisabonská zmluva. V súčasnosti nie je vhodné podrobne sa zaoberať ďalšími krokmi. Je však potrebné spomenúť, že posledných pár týždňov a mesiacov znova ukázalo, aká potrebná je pre Európu Lisabonská zmluva. Úprimne povedané, dokážeme v budúcnosti riešiť podobné krízy, ako sme zažili v prípade Ruska a Gruzínska, keď budeme meniť predsedu Rady každých šesť mesiacov? Je samozrejmé, že potrebujeme väčšiu stabilitu. Je zjavné, že potrebujeme väčšiu súdržnosť. Je jasné, že v Európe potrebujeme účinnejší rozhodovací proces. Potrebujeme účinnejšiu Európu, demokratickejšiu Európu, Európu, ktorej hlas znie na medzinárodnej scéne jasne. Preto si myslím, že je potrebné dodržať náš záväzok týkajúci sa ratifikácie Lisabonskej zmluvy.
<P>
Toto nie je obyčajná doba. Je to výnimočná doba, ktorá si vyžaduje, aby sme sa všetci, Komisia, Rada a Parlament, zhostili svojej úlohy čo najlepšie. Musíme spoločne vyžadovať európsku reakciu na finančnú krízu a usilovať sa o ňu. Dlhujeme to svojim občanom.
<P>
(potlesk)
<SPEAKER ID="031" NAME="Joseph Daul" LANGUAGE="FR">
Vážená pani predsedajúca, pán úradujúci predseda Rady, pán predseda Komisie, dámy a páni, finančná kríza, ktorá tak náhle zasiahla naše hospodárstva, nás veľmi znepokojuje. Ohrozuje naše hospodárstva, naše pracovné miesta a znepokojuje predovšetkým milióny ľudí, ktorí usilovne pracovali a šetrili, aby sa zabezpečili na obdobie staroby a aby odkázali svojim deťom aspoň aké-také dedičstvo. Títo ľudia zrazu zistili, že celé ich úsilie vyšlo úplne nazmar. Čierny pondelok, ktorý tento týždeň zažili všetky svetové burzy cenných papierov, znova dokazuje, že trhy môžu stratiť kontakt s realitou a že kontrola nad finančným systémom môže byť zložitá.
<P>
Príčin krízy je veľa. Európska komisia právom trvá na tom, že veľkú mieru zodpovednosti nesú príslušné inštitúcie USA. Je potrebné, aby situáciu vysvetlili. Komisia má pravdu. Je však potrebné aj to, aby isté kroky prijala aj Európa. Aj ona musí riešiť krízu a vziať si z nej ponaučenie.
<P>
V tomto zložitom období je prvou reakciou členských štátov začať myslieť na seba. Sme však vedúci európski predstavitelia. Našou hlavnou prioritou preto musí byť spojenie nášho úsilia, aby sme predišli príliš veľkému vplyvu finančnej krízy na reálne hospodárstvo. Za každú cenu musíme predísť tomu, aby kríza výrazne a príliš dlhú dobu vplývala na finančné prostriedky pre podniky, a to predovšetkým pre MSP. Pán predseda Komisie, pán úradujúci predseda Rady, obávam sa, že malé a stredné podniky počas tejto krízy zmiznú a nikoho to nebude zaujímať. Potrebujeme podporný plán pre MSP.
<P>
Musíme sa uistiť, že naši spoluobčania si udržia dôveru v bankový systém a nepodľahnú tejto vzrastajúcej panike. To by len urýchlilo ďalší prudký pokles. Vyzývam preto členské štáty, aby konali jednotne a rozhodne a aby sa predišlo vplyvu krízy na dôchodky, zamestnanosť a rast v Európe.
<P>
Naša skupina je, rovnako ako predsedníctvo Rady, ktorému sme vzdali hold za jeho rozhodné kroky, presvedčená o tom, že jednostranný prístup nie je v prípade globálnej krízy tým správnym riešením. Je zjavné, že dohľad nad finančnými trhmi nefunguje. A práve preto je potrebné zriadiť európsky systém dohľadu. Ešte raz, Európa musí byť pre zvyšok sveta príkladom. Nedostatočný dohľad v súčasnom období predstavuje mimoriadne vážny problém. Neschopnosť úverových ratingových agentúr konať vo všeobecnom záujme a zverejňovať reálne podmienky solventnosti hlavných aktérov na svetových finančných trhoch už ďalej nemožno tolerovať.
<P>
Rád by som dodal, že v tomto období, ktoré je pre mnohých našich spoluobčanov obdobím neistoty a pochybností, je pre moju skupinu absolútne neprijateľné, aby riaditelia, ktorí doviedli svoje inštitúcie do konkurzu, neniesli následky. Aj v takomto prípade je potrebné zodpovedať za svoje záväzky.
<P>
Chcel by som len zopakovať, čo už povedal pán Jouyet. Je čas konať. Musíme konať jednotne. Aby sme nášmu hospodárstvu vrátili dôveryhodnosť, potrebujeme odvahu a spolupatričnosť všetkých dvadsiatich siedmich členských štátov.
<P>
Vážená pani predsedajúca, dámy a páni, Európska rada bude diskutovať aj o Lisabonskej zmluve a ja by som rád vyzval členské štáty, ktoré ju ešte neratifikovali, aby tak urobili čo najskôr, aby sa mohla o tejto otázke definitívne vyjadriť každá krajina. Viem, že sa medzi nami nachádzajú aj takí, ktorí ju nedokážu oceniť, ja mám však iný názor.
<P>
Chápeme momentálnu situáciu Írska a rozumieme tomu, že jeho vláda potrebuje čas, aby dokázala na názor svojich voličov reagovať. Rešpektujeme to. Ale aj napriek tomu, že Európska únia je pripravená preukázať trpezlivosť a porozumenie, súčasný stav je zo strednodobého a dlhodobého hľadiska neudržateľný. Preto vyzývam Európsku radu, aby po októbrovom zhodnotení situácie preukázala politickú vôľu potrebnú na podobný strategický plán, ako ste navrhli spolu s konečným časovým harmonogramom, ktoré by mali byť prijaté v decembri.
<P>
Rovnako vyzývam Európsku radu, aby prevzala zodpovednosť za svoje rozhodnutia. Buď bude nakoniec platiť Lisabonská zmluva a bude platiť pre každého, alebo platí Zmluva z Nice, a to pre všetky inštitúcie. Je samozrejmé, že Európsky parlament bude mať menej poslancov i právomocí než by mal na základe Lisabonskej zmluvy, avšak aj Európska komisia bude mať menej komisárov ako členských štátov. V súčasnosti platí Zmluva z Nice. Aj takto vyzerá skutočnosť. Žiadne politické rozhodnutie nie je zadarmo a ak chce Európa dôveryhodnosť, musí prevziať aj zodpovednosť za svoje politické rozhodnutia, či už sa týkajú finančnej krízy alebo jej inštitúcií.
<P>
Vážená pani predsedajúca, pán predseda Komisie a pán úradujúci predseda Rady, v súvislosti s balíkom opatrení v oblasti klímy a energetiky, o ktorom diskutujeme v tomto zložitom období, by som rád dodal, že musíme postupovať opatrne, v súlade s celkovým smerovaním. Nesmieme však vyľakať podniky, aby sme nenarušili investície.
<P>
Tým, ktorí nesúhlasia, chcem jednoducho povedať, že som už zvládol jednu veľmi vážnu krízu, chorobu šialených kráv. Rok a pol sme žili v neistote, bolo potrebné ubezpečovať, prijímať a pokračovať v systéme pre životné prostredie, pre našu planétu. Musíme však prijať aj finančnú stránku. Ak potrebujeme ďalší rok na to, aby sme sa v súvislosti so záchranou našej planéty a so zabezpečením budúcnosti pre naše deti a vnúčatá dostali tam, kam potrebujeme, doprajme si ho.
<SPEAKER ID="032" NAME="Martin Schulz">
v mene skupiny PSE. - (DE) Vážená pani predsedajúca, tiež by som rád začal írskym referendom, teda Lisabonskou zmluvou. Máte pravdu pán predseda Komisie, potrebujeme ju viac ako kedykoľvek predtým. Preto si myslím, že ak sme za to, aby vstúpila do platnosti, musíme vybudovať pevný základ, čo okrem iného znamená presvedčiť írskych ľudí a írskych voličov, aby hlasovali v jej prospech.
<P>
Ak írska vláda nestihne uskutočniť referendum pred európskymi voľbami, rozhodneme o zložení Európskeho parlamentu a Komisie v súlade so Zmluvou z Nice. Voľbami sa však táto záležitosť nekončí. Spomínané reformy potrebujeme. Potrebujeme ich pri rozširovaní Únie, sú potrebné v prípade riešenia podobných kríz, ako je táto, a kým sa v Írsku uskutoční nové referendum, máme dostatok času, aby sme presne zistili, z akých zdrojov sa financuje kampaň proti Lisabonskej zmluve, či ide o CIA, vojensko-priemyselné sily v Spojených štátoch alebo o niekoho iného.
<P>
(protestné pokrikovanie)
<P>
Počujete? Ľudia, o ktorých som hovoril, už dávajú o sebe vedieť. Vieme, odkiaľ berú peniaze. Vyšetríme to podrobnejšie, tým si môžete byť istí!
<P>
Pán predseda Komisie, presne ste popísali krízu, v ktorej sa v súčasnosti nachádzame, mám však k tomu, čo ste povedali, pár poznámok. Nehnevajte sa, ale aj napriek tomu, že väčšia časť vášho vystúpenia bola dobrá, jedna vec ma znepokojila. Sú ňou členovia riadiacej skupiny, ktorú formujete a ktorá má riešiť krízu. Je samozrejmé, že jej členom ste vy, a za vhodné považujem aj členstvo takého kvalifikovaného komisára, ako je pán Almunia. Povedali ste nám však, že do riadiacej skupiny, ktorá sa má zaoberať krízou, ste vymenovali aj pána McCreevyho. Ak sa v tomto Parlamente a vo vašej Komisii niekedy objavil obhajca zavádzajúceho trhového radikalizmu, tak to je práve pán McCreevy.
<P>
(potlesk)
<P>
Pri všetkej úcte, capa predsa nemôžete urobiť záhradníkom! To sa skrátka nedá. Čo sa týka pani komisárky Kroesovej, spomínali ste, že v Európe sme mali 8 000 bánk. Mali by sme sa opýtať pani Kroesovej, aký má názor na bankový systém v Európskej únii. V mojej krajine existujú štátne banky, ktoré majú zo strany štátu menej záruk, ako majú v súčasnom období v rôznych štátoch súkromné banky. Vaša pani Kroesová práve zrušila sporiteľne. Ba čo viac, pomáhala jej vláda Severného Porýnia - Vestfálska. Keď zveríte kocúrovi slaninu, krízu nevyriešite.
<P>
Už roky sme tu museli počúvať neoliberálnu dogmu o tom, že trh vyrieši každý problém. Už roky nám tvrdia, že zisky, ktoré trh prináša, by sa mali rozložiť medzi menej majetné vrstvy spoločnosti a že nakoniec budú profitovať všetci. A dopadlo to tak, že účet musia za všetkých zaplatiť tí, ktorí mali profitovať, teda daňoví poplatníci. Pri kríze, ako je táto, je potrebné tieto veci povedať.
<P>
Dom horí, preto je potrebné hasiť ho. Opatrenia sú vhodné a máte pravdu, keď tvrdíte, že musia byť v celej Európe jednotné. Pretože potrebujeme získať istotu a znova vybudovať dôveru, pretože sa potrebujeme zbaviť strachu. Ak sa ho nezbavíme, premení sa na sebanaplňujúce proroctvo a len urýchli kolaps, ktorému sa snažíme zabrániť. Aj my podporujeme tieto opatrenia, chcem však dodať, že dom, ktorý práve zhorel, nemožno dostať do stavu, v akom bol pred požiarom. Nový dom musí vyzerať inak. Musí mať pevné základy, základy s jasnými pravidlami.
<P>
Predseda Inštitútu svetovej ekonomiky v Kieli, pán Dennis Snower, ktorý nie je členom hnutia radikálnych socialistov, veľmi výstižne vyjadril túto skutočnosť v rozhovore, v ktorom uviedol, že regulácia finančných trhov nebola ani dostatočná, ani vhodná, a že tento systém nefungoval. Tento pán vie, o čom hovorí. Avšak tí, ktorí roky žiadajú o dovolenie tvoriť zákony, sa musia vyrovnať s poznámkami našich kolegov z pravej časti tejto rokovacej sály, že sme zastali niekde v 19. storočí. Pán Watson sa v nedávnej rozprave v tomto Parlamente vyjadril o mojich požiadavkách v súvislosti s reguláciou a transparentnosťou, a pravidlami, ako ich dosiahnuť, ako aj v súvislosti s ratingovými agentúrami, že ide o "hlas minulosti". Hlas minulosti musí poznamenať, že pravidlá minulosti sú nevyhnutné pre budúcnosť. V tom spočíva jednoznačná odpoveď, ktorú dávame v rámci boja proti tomuto neoliberálnemu hlavnému prúdu, ktorý klasickým spôsobom zlyhal.
<P>
(potlesk)
<P>
Nebude také jednoduché prekonať ťažkosti, ktorým v súčasnom období čelíme. Bude to trvať dlho. A počas tohto dlhého obdobia sa budeme musieť vyhnúť predovšetkým tomu, aby sme v budúcnosti nezopakovali kroky, ktoré viedli k vývoju veľmi vážnej súčasnej situácie. A preto, keď vytvárame pravidlá, musíme myslieť predovšetkým na právny zákaz určitých druhov špekulácií.
<P>
Nikto mi nedokáže povedať, do akej miery je z morálneho hľadiska opodstatnené staviť na medzinárodných finančných fórach na nedostatok potravín a následné zvýšenie ich cien, pretože investície do zariadenia potravinárskych spoločností prinášajú vysoké výnosy. Dôsledkom nedostatku potravín je hlad, avšak hlad jedného človeka je ziskom pre iného. Tento systém je zvrátený. Musia existovať právne predpisy, ktoré pomôžu predísť podobným situáciám. Pán predseda Komisie, možno práve táto téma je vhodná na zváženie pre skupinu na vysokej úrovni, ktorá sa má zaoberať štruktúrou finančných trhov a ktorú práve formujete.
<P>
Na záver by som vám rád zablahoželal. Vaše rozhodnutie je správne. Chcel by som však dodať, že Parlament vás o tieto kroky žiadal už pred troma rokmi prostredníctvom správy pána Muscata. Túto požiadavku ste tri roky ignorovali. Situáciu začínate riešiť neskoro, ale pozitívne je, že ste vôbec začali. Ďakujem vám za to.
<SPEAKER ID="033" NAME="Graham Watson">
v mene skupiny ALDE. - Vážený pán predsedajúci, pánovi úradujúcemu predsedovi Rady by som rád povedal toto: na budúcotýždňovom zasadnutí Európskej rady budete musieť v diskusiách o Lisabonskej zmluve pokročiť. Musíte konať konštruktívne a zároveň byť ohľaduplní ku krajinám, ktoré ju ešte musia ratifikovať. Musíte prijať Európsky pakt o prisťahovalectve a azyle. Napriek tomu sa však aj naďalej musíme usilovať o vytvorenie spôsobov vyhľadávania kvalifikovaných prisťahovalcov a riadenia migrácie. Rovnako je potrebné prediskutovať aj pokrok v súvislosti s bojom proti zmene klímy.
<P>
Nikto sa však nemôže zmýliť, pokiaľ ide o najpálčivejšiu otázku, ktorú má táto Rada riešiť. Svetové finančné trhy sa zmietajú v búrke a Európa cíti jej následky, ktoré spočívajú v strate pracovných miest a ohrození dôchodkov a úspor. Naši občania sa obávajú. Výzvy, ktorým čelíme, môžu spôsobovať vážne problémy niekoľko generácií a vyvíjajú sa obrovskou rýchlosťou. Naša Únia sa formuje práve vo chvíľach, ako je táto. Musíme reagovať spoločne. Nemožno naďalej zotrvávať v situácii, v ktorej sa členské štáty navzájom prekvapujú jednostrannými rozhodnutiami s mnohostrannými dôsledkami. Európa potrebuje koordinované a jednotné stratégie, aby zastavila obrovské finančné straty, zabezpečila transparentnosť a osvedčené postupy a predišla ťažkostiam v budúcnosti.
<P>
Niektorí si myslia, že kapitalizmu už odzvonilo. V uzavretých trhoch a centrálne riadených hospodárstvach však riešenia nenájdeme. Tie len oklamali občanov Európy. Ak si svoj dom postavíte na tomto základe, pán Schulz, bude to slamený dom. To, čo momentálne zažívame, nie je zlyhanie trhového hospodárstva. Ide skôr o nadbytok neobmedzených, neúčinne regulovaných trhov. Finančné trhy vďačia v súčasnosti Adamovi Smithovi za menej než Cincinnatimu Kidovi. Na vine je určite chamtivosť jednotlivých bankárov, obchodníkov a účastníkov tzv. krátkych predajov. Svoj podiel viny však nesú aj vlády, ktoré neboli schopné v obchodovaní zaručiť transparentnosť a čestnosť.
<P>
Liberálni demokrati už dávno varujú pred nebezpečenstvami, ktoré zastihli Radu zaskočenú a Komisiu vyviedli z miery. Môj priateľ Otto Graf Lambsdorff spolu s pánom Jacquom Delorsom a ďalšími kolegami predložili slovinskému predsedníctvu Rady list. Bolo v ňom zdôraznené obrovské nebezpečenstvo hospodárskeho kolapsu v dôsledku súčasnej činnosti bánk. Vo svojom liste písali: "Korektný kapitalizmus si vyžaduje účinnú verejnú politiku. Ziskuchtivosť je základom trhového hospodárstva, ale keď je všetko na predaj, oslabuje sa sociálna súdržnosť a rozpadáva sa systém". Európa bola pomalá na to, aby sa venovala týmto obavám. V súčasnosti musí robiť, čo dokáže, aby tento systém dala znova do poriadku.
<P>
Liberáli a demokrati dúfajú, že závery Rady Ecofin vytvoria na zasadnutí Európskej rady základ dohody. Uvedené závery nie sú len liekom na krátkodobé utíšenie bolesti, ale pomôžu vyliečiť podstatu choroby. Zvýšenie minimálnej úrovne ochrany vkladov na 50 000 EUR v celej Únii je správnym krokom. Rodinné úspory budú v bezpečí a zároveň to odradí od únikov kapitálu. Tešíme sa aj na návrh Komisie na podporu zbližovania systémov ochrany vkladov a rovnako podporujeme rýchle prijatie vašich podnetov týkajúcich sa zlepšenia kapitálovej primeranosti. Pozrite sa na ratingové agentúry, pozrite sa, kto za ne platí poplatky a akým spôsobom sa na ne dohliada.
<P>
Je potrebné posilniť aj prepojenia medzi vnútroštátnymi orgánmi finančného dohľadu. Zástupcovia centrálnych bánk eurozóny sa stretávajú v Rade guvernérov ECB. Rovnako potrebujeme aj celoeurópsky orgán pre finančné služby, ktorý by medzi finančnými inštitúciami udržiaval poriadok a transparentnosť. Európska rada by sa mala opýtať, či by sa mohol rozpočet Európskej únie použiť na to, aby umožnil Európskej investičnej banke a EIF poskytovať úverové záruky malým podnikom. Koniec koncov poskytujú pracovné miesta, od ktorých sú Európania závislí. Práve títo ľudia dnes potrebujú rýchle a špecifické kroky, potrebujú, aby všetky zúčastnené strany a všetky členské štáty konali spoločne, a očakávajú spoločné riešenia spoločného problému.
<SPEAKER ID="034" NAME="Pierre Jonckheer">
v mene skupiny Verts/ALE. - (FR) Vážená pani predsedajúca, pán predseda Rady, pán predseda Komisie, pán Almunia, skupina európskych Zelených, ktorá ma požiadala, aby som ju dnes popoludní zastupoval, schvaľuje rozhodnutia prijaté na včerajšom zasadnutí Rady Ecofin. Myslím, že jediná otázka, ktorá je zdrojom našich a aj vašich obáv, je dnešná reakcia trhov. Vyzerá to, že nie sú úplne presvedčené o správnosti návrhov. Dúfam, že trhy sa znova vzpružia a že európske orgány budú aj naďalej konať tak, aby dosiali tento cieľ.
<P>
Rád by som sa s vami podelil o tri pripomienky alebo o tri informácie. Prvá sa týka samotnej Európy. Náš Parlament je v skutočnosti do istej miery rozdelený. Mnohí chceli poukázať na to, že Európa pri zvládaní bankovej a finančnej krízy nezohrala žiadnu úlohu. My, európski Zelení, by sme radi poukázali na to, že kríza bánk odhalí predovšetkým neprimeranosť jednotných európskych pravidiel a že v tejto oblasti ako aj v mnohých iných, je potrebná väčšia účasť Európy, nie menšia.
<P>
Druhá pripomienka sa týka zodpovednosti zainteresovaných. Počul som a chápem to, že predovšetkým pán Barroso je presvedčený, že nastal čas, kedy je potrebné začať konať. Iste. Myslím si však aj to, že nastal čas zistiť, v čom spočíva časť zodpovednosti. Bolo by až príliš jednoduché, keby som ukázal prstom na Radu, na vlády, ktoré ju tvoria, alebo na Komisiu, pretože niektorí komisári boli presvedčení, že najkvalitnejším zákonodarstvom je samoregulácia a v žiadnom prípade nie prijímanie zákonov. Aby sme si to ukázali konkrétne, vezmime si napríklad smernicu o systémoch ochrany vkladov. Komisia v novembri 2006 predložila správu, v ktorej sa uvádzalo, že v tejto oblasti nie sú potrebné žiadne ďalšie právne predpisy. Nie som si istý, či by ste toto stanovisko presadili aj dnes.
<P>
Moje slová sú však v skutočnosti určené Parlamentu. Pred týždňom sme v tomto Parlamente hlasovali za správu pána Rasmussena. Jej prvá verzia bola výborná a podporili sme ju. Parlament musel zabezpečiť podporu väčšiny tým, že zmiernil požiadavky vyjadrené samotným spravodajcom.
<P>
Dnes tu máme rovnakú situáciu v súvislosti so správou o nadviazaní na Lamfalussyho postup a systéme dohľadu nad finančnými trhmi. Aj v tomto prípade musí každý niesť svoj podiel viny. Som presvedčený, že skupina PPE a skupina liberálov, pán Watson, nesú určitú zodpovednosť za zmiernenie správy, o ktorej budeme zajtra hlasovať.
<P>
Ďalej by som sa rád niekoľkými slovami vyjadril o kríze. Moje slová sú určené vám, pán Barroso, pretože vy zriaďujete ďalšiu reflexnú skupinu (je ich mnoho, novú by sme však privítali), ktorá sa má zaoberať predovšetkým súvislosťami medzi finančnou krízou a krízou životného prostredia. Finančná kríza, ako ste sami povedali, neodstráni krízu životného prostredia. Z tohto hľadiska si myslím, že táto kríza bánk ukáže zo strednodobého hľadiska práve to, že v Európskej únii existuje skutočný problém, čo sa týka rozdelenia úspor. Rovnako ako európski Zelení by som bol rád, keby ste do programu práce tejto skupiny zaradili prehodnotenie nástrojov, ktoré by mohla mať Európska únia k dispozícii. Mám na mysli predovšetkým Európsku investičnú banku, ktorá by mala byť poverená poskytovaním dlhodobého financovania s cieľom účinne zabezpečiť balík opatrení v oblasti klímy a energetiky, a investície, ktoré predstavuje. Myslím si, že to má zásadný význam.
<SPEAKER ID="035" NAME="Brian Crowley">
v mene skupiny UEN. - Vážená pani predsedajúca, v prvom rade chcem vzdať hold Rade a zablahoželať jej k úsiliu, ktoré vynaložila najmä v súvislosti s Ruskom a situáciou v Gruzínsku. Na nájdenie mierového riešenia ťažkostí, ktorým sme čelili, bola potrebná značná sila a odvaha, a veľká dávka diplomacie. Táto situácia je dôkazom toho, ak niekto potrebuje ešte ďalší dôkaz, že spoločne a so silným vedením, jednoducho len tým, že sme príkladom a že používame určitú taktiku, dokážeme dosiahnuť omnoho viac, ako nám môže priniesť vojenská moc alebo hospodársky blahobyt.
<P>
Po druhé, myslím si, že je dôležité uistiť sa, že v programe budúcej Rady sa bude nachádzať aj oživenie Euro-stredomorského partnerstva. V žiadnom období našej histórie nebolo nevyhnutnejšie, aby sme zmierili svojich partnerov na úrovni Stredomoria s cieľom zaručiť, že dokážeme podnietiť nielen hospodársky rozvoj, ale aj mierové spolužitie národov. Mali by sme nasledovať predovšetkým príklad egyptskej vlády, ktorá vedie v súčasnosti mierové rokovania v súvislosti so Sudánom, Čadom a inými oblasťami.
<P>
Mám ďalšie dve poznámky. Bolo by nesprávne, keby som nespomenul situáciu týkajúcu sa Írska a Lisabonskej zmluvy. Členské štáty už poskytli Írsku čas na prehodnotenie, za čo im ďakujeme. Tento čas sa však nijako nelíši od toho, ktorý bol poskytnutý Francúzsku a Holandsku po odmietnutí Zmluvy o Ústave pre Európu. Na predloženie návrhov a myšlienok týkajúcich sa riešenia týchto ťažkostí je potrebný čas. Patrilo by sa, aby sme my, v Parlamente, zaručili, že sa nepokúšame priložiť zbraň k spánku žiadnej krajiny v súvislosti s tým, či Zmluvu ratifikuje alebo nie, pretože na zaručenie jej ratifikácie je potrebná predovšetkým demokratická voľba ľudí.
<P>
Po druhé, čo sa týka súčasnej finančnej krízy, neviním a ani neukazujem prstom na nikoho konkrétneho. Blahoželám Rade, že vyvíja spoločnú činnosť a že podniká rozhodné kroky. Ešte raz blahoželám Komisii k tomu, že sa zmobilizovala a povedala, čo bolo potrebné povedať, prv než Rada začala konať, a k tomu, že zaručila dôveryhodnosť trhu tým, že vyjadrila naše možnosti, schopnosti a vôľu prijať opatrenia, či už prostredníctvom ECB, Rady Ecofin, prostredníctvom jednotlivých členských štátov alebo iným spôsobom.
<P>
Neurobme však chybu a nehovorme, že všetky kroky, ktoré sa vykonali počas uplynulých dvoch týždňov, boli nesprávne a že všetko, čo sa vykoná v budúcnosti, bude dobré. Je potrebné, aby nás história naučila, že počas nášho života na tomto svete sa veci striedajú a menia. Všetky tieto zmeny ľuďom prinášajú strach z utrpenia.
<P>
V prvom rade je potrebné zaručiť ochranu obyčajných ľudí. Bankám je možné poskytnúť pomoc. Banky majú záruku. Spolu s touto zárukou prichádza aj zodpovednosť za to, aby začali požičiavať podnikom a ľuďom a aby sa mohli hospodárstva znova vzchopiť. Nejde len o znižovanie miezd či platov výkonných pracovníkov, ale aj o zaručenie toho, že hospodársky cyklus sa dostane do stavu, v akom má byť. Ochrana vkladov predstavuje len malú časť tejto problematiky.
<SPEAKER ID="036" NAME="Francis Wurtz">
v mene skupiny GUE/NGL. - (FR) Vážená pani predsedajúca, pán úradujúci predseda Rady, pán predseda Komisie, už niekoľko týždňov pozorujeme celosvetovú paniku a neznesiteľné straty vyplývajúce zo závratného poklesu hodnôt miliárd eur a dolárov.
<P>
Túto situáciu spôsobil systém, v mene ktorého európski vedúci predstavitelia roky odporúčali striedmosť, čo sa týka platieb, a opatrnosť, čo sa týka výdavkov na sociálne zabezpečenie, a dovolili vzostup nerovností. Tí istí vedúci predstavitelia sa dnes ponáhľajú na pomoc bankám, aby ich vytiahli späť na hladinu a následne ich vrátili do súkromného sektora, a zároveň vyhlasujú dlhé obdobie recesie a obetí zo strany bežnej populácie.
<P>
Tieto udalosti mnohých ľudí úplne ohromili, nemôžu pomôcť, ale vidia v nich ponaučenie. Nejde o nadbytok, pán Watson, ale o samotnú podstatu kapitalizmu v celej jeho nespravodlivosti a ukrutnosti bez ohľadu na to, akými úžasnými zmenami prešiel za posledné desaťročia. Myslím, že vedúci predstavitelia Európy budú musieť svojim spoluobčanom niektoré veci vysvetliť. Nesnažte sa riešiť všeobecné volebné právo v Írsku alebo niekde inde, radšej sa zaoberajte tým, za čo ste zodpovední.
<P>
Dnes by som rád predložil len tri neodkladné a zmysluplné návrhy na vyriešenie najpálčivejších otázok a súčasné umožnenie skutočnej zmeny politickej orientácie. V prvom rade si myslím, že by sme nemali šetriť, čo sa týka opätovného uisťovania malých a stredných sporiteľov, ktorí majú oprávnené obavy o svoj skromný majetok. Myslím, že oznámenie týkajúce sa tejto skutočnosti prišlo neskoro a bolo nesmelé a vágne. Je potrebné, aby 15. októbra Európska rada ako celok poskytla plnú záruku ochrany vkladov na celom území Európskej únie.
<P>
Po druhé, základné etické povedomie rovnako ako aj bežný záujem o účinnosť by mal čarodejníkovým učňom zabrániť v tom, aby teraz alebo v budúcnosti profitovali z verejných zásahov nevyhnutných z dôvodu zlyhania, ktoré zapríčiní ich nezmyselné bohatstvo. Preto by mala každá vláda kompenzovať alebo aspoň byť schopná kompenzovať pomoc, ktorú poskytne finančným inštitúciám v rizikovom období, prostredníctvom trvalého znárodnenia zdravých aktív. Cieľom tohto kroku by bolo vytvorenie verejného finančného sektora v budúcnosti, ktorý by sa v plnej miere zaoberal financovaním investícií užitočných zo sociálneho hľadiska, predovšetkým tých na vytváranie pracovných miest.
<P>
Po tretie, a všeobecnejšie povedané, je potrebné, aby reálnemu hospodárstvu pomáhala cieľavedomá nová úverová politika. Týka sa to rovnako EIB ako ECB. Začnime s EIB. Je potrebné poskytnúť jej zodpovednosť a zdroje na to, aby dokázala zaručiť prístup MSP ku všetkým úverom potrebným na rozvoj výroby pod podmienkou, že vytvoria skutočné a primerane platené pracovné miesta a že budú rešpektovať práva svojich zamestnancov. Z tohto hľadiska je rozhodnutie prijaté s cieľom pomôcť MSP poskytnutím finančných prostriedkov vo výške 30 miliárd EUR v priebehu troch rokov dôležité. Zdá sa mi však, že táto suma je príliš nízka a časový rámec príliš dlhý. Len v samotnom Francúzsku potrebujú MSP 60 miliárd EUR ročne a v EÚ je 27 členských štátov. Navyše, v mnohých prípadoch sa potrebujú nadýchnuť práve v tomto období. Neskôr už môže byť príliš neskoro.
<P>
Čo sa týka ECB, musíme ju buď teraz alebo nikdy požiadať o prispôsobenie svojej úlohy životne dôležitým potrebám hospodárstva a našich podnikov tak, aby nesmerovala finančné prostriedky na finančné trhy, ale do reálneho hospodárstva. Má na to vhodný nástroj, a preto nechápeme, prečo neústupne trvá na tom, že ho nepoužije. Týmto nástrojom je selektívny úver, ktorý je v prípade využitia na finančné operácie veľmi nákladný, je však veľmi dostupný, ak ide o podporu pracovných miest, odbornej prípravy a všetkých dôležitých investícií.
<P>
Som si istý, že niektoré z týchto návrhov nie sú príliš ortodoxné. A teda, namiesto ortodoxnej politiky v EÚ, ktorá je v štádiu kolapsu, uprednostňujem myšlienku reaktívnej tvorivej politiky, ktorá slúži na obnovu Európy a na dôstojný život Európanov.
<SPEAKER ID="038" NAME="Nigel Farage">
v mene skupiny IND/DEM. - Vážená pani predsedajúca, aká zvláštna je táto Európska únia, však? Minulú sobotu sa vedúci európski predstavitelia po výbornom obede v Elyzejskom paláci postavili na schody a s chabými úsmevmi na perách sa zhovárali o solidarite. Samozrejme, že ich úsmevy boli chabé, pretože plán prezidenta Sarkozyho na americký spôsob na pomoc finančným inštitúciám úplne zlyhal. Jednako však odznelo, že "v jednote je sila". A aj napriek tomu sa nemecká kancelárka až komicky pokrytecky rozhodla, že prvoradé sú nemecké záujmy a európske až druhoradé a začala konať. A možno po prvýkrát za celé tie roky jej vlastní voliči hlasno zatlieskali.
<P>
Áno, samozrejme, s týmto trendom začali už o týždeň skôr Íri, pretože sa rozhodli ísť vlastnou cestou a môj obdiv k Írsku každým dňom rastie. Myslím si však, že minulý týždeň sa ukáže ako zásadný moment celého tohto európskeho projektu. Pochopte, že jediným spôsobom, ako zastaviť krajiny v konaní vo vlastnom záujme, je to, že im vezmeme túto právomoc. Vytvoríme vo Frankfurte nejaké ministerstvo financií, ktoré bude rozhodovať o daniach a výdavkoch vlád. Dokonca aj dnes popoludní som počul niektorých extrémistov EÚ, ktorí o to vyslovene žiadajú. Nie je však možné uskutočniť tento krok, pretože by nedostal podporu verejnosti. V skutočnosti by bol ešte menej populárny než vaša nenávidená Lisabonská zmluva.
<P>
Nie. Je pravdepodobnejšie, že to, čo sa stalo minulý týždeň, je znakom začiatku konca. Aj trhy sú už dôkazom tohto stavu. Talianske štátne dlhopisy majú v súčasnosti o 1 % vyšší výnos ako nemecké či francúzske štátne dlhopisy. Na základe situácie na trhoch možno tvrdiť, že hospodárska ani menová únia neprežije. A neprekvapuje ma to, pretože nikdy nepredstavovala najpriaznivejšiu menovú zónu. Za žiadnych okolností nie je možné, aby rovnaká úroková sadzba vyhovovala rozličným krajinám a nikdy ste nemali ani primeranú podporu verejnosti.
<P>
Avšak buď máme jedno, alebo druhé. Buď je to celoeurópsky štát, ktorý má pod kontrolou všetko, alebo rozklad a návrat ku kontrole na národnej úrovni. Úverová kríza zasiahla a dotýka sa nás všetkých, ja však vidím na konci tunela záblesk svetla. Vidím určitý prínos. Možno je to začiatok konca celého tohto šialeného a nechceného projektu.
<SPEAKER ID="039" NAME="Jana Bobošíková" AFFILIATION="NI">
(CS) Dámy a páni, predstavitelia Komisie a členských štátov Únie budú musieť budúci týždeň odolať dvom pokušeniam. Po prvé, budú musieť prijať, že Lisabonská zmluva je mŕtva a že akýkoľvek tlak na írskych občanov s cieľom zmeniť ich názor je neprijateľný a mali by zastaviť proces ratifikácie. Po druhé, všetci vrcholoví politici by si mali uvedomiť, že žiadny obed nedostanú zadarmo. Okamžite by sa mali prestať hrať na mesiášov, ktorí zachránia hospodárstvo Únie tým, že budú hazardovať so slobodou trhu a peniazmi daňových poplatníkov. Za zlé riadenie bankárov by mali zaplatiť akcionári a manažéri bánk.
<P>
Dámy a páni, v súčasnosti všetci politici ponúkajú záruky, aby zachránili nezodpovedných bankárov. Vytvárajú tak morálny hazard. Ponúkaním štátnych záruk sa vysmievajú priamo do tváre daňovým poplatníkom a toľko ospevovaným malým a stredným podnikateľom. Hlavným investorom tak odovzdajú len jediný odkaz: Máte právo očakávať obrovské výnosy a nič pri tom neriskujete, a hlavne, nenesiete žiadnu zodpovednosť. Politikom však za túto pomoc bude treba zaplatiť vysokú cenu, a tou bude regulácia trhu. To kríze nezabráni, len ju to odsunie. Navyše, ak sa zriekneme pravidiel spravodlivej hospodárskej súťaže, vytvoríme džungľu.
<P>
Dámy a páni, sme svedkami recesie a vzrastajúcej nezamestnanosti. Politická elita je zároveň postavená pred veľmi ťažkú skúšku toho, či podľahne alebo nepodľahne čaru populizmu, ktorý vždy ponúka jednoduché riešenia. V 30. rokoch minulého storočia Európa v búrke neobstála a zlyhala. Pevne verím, že v búrke súčasnosti obstojíme.
<SPEAKER ID="040" NAME="Jean-Pierre Jouyet">
úradujúci predseda Rady. - (FR) Vážená pani predsedajúca, pán predseda Komisie, dámy a páni. Budem stručný. Len by som vám na základe toho, čo som počul, rád povedal, že moje prvé ponaučenie z prvej časti obdobia francúzskeho predsedníctva je, že jedna kríza neodstráni druhú.
<P>
Finančná kríza neodstráni krízu v oblasti vonkajších vzťahov, problémy s Ruskom a Gruzínskom a problémy v iných častiach sveta. A finančná kríza ani kríza v oblasti vonkajších vzťahov neodstránia potravinové krízy ani krízu v oblasti životného prostredia. Je potrebné riešiť všetky tieto problémy, musíme sa však prispôsobovať, aby sme si zachovali priority.
<P>
Existujú tri druhy priorít. Prvú z nich ste zdôrazňovali vo svojich vystúpeniach. Ide, ako povedal pán predseda Komisie, o znovunadobudnutie dôvery, o to, aby sa naši občania cítili vo vzťahu k Európe viac chránení a aby sa predišlo vytvoreniu priepasti medzi Európskou úniou, našou predstavou o nej a našimi spoluobčanmi.
<P>
Druhou prioritou je prispôsobiť náš inštitucionálny systém tak, aby bola Európa zainteresovanejšia, systematickejšia, schopnejšia rozhodovať sa a aby sa dokázala rozhodovať rýchlo, pretože vieme, že žiadny z týchto problémov nevyriešime samostatne alebo na vnútroštátnej úrovni.
<P>
Tretia priorita spočíva v priblížení sa modelu rozvoja, ktorý je udržateľnejší, zameraný na dlhšie obdobie a ďalej k spravodlivému riadeniu zdrojov, pričom zohľadníme náhle spomalenie našich hospodárstiev, ktorému budeme, ako dobre vieme, čeliť.
<P>
Plne podporujem slová predsedu Európskej komisie. Musíme byť spravodliví, musíme dohnať stratený čas a musíme zrevidovať určité dogmy. Myslím, že pán predseda Komisie to pochopil a návrhy, ktoré predkladá, sú namierené správnym smerom. Je jasné, že sa musíme posunúť smerom k väčšej integrácii a lepšiemu finančnému dohľadu na európskej úrovni.
<P>
Nebudem sa vracať k rozličným uvedeným opatreniam. Záleží však zjavne na Rade a na členských štátoch, aby niesli svoju zodpovednosť, a je na tomto Parlamente, aby prevzal zodpovednosť v súvislosti s predloženými návrhmi, ktoré sú veľmi dôležité a ktoré sa týkajú noriem, ratingových agentúr, pomeru kapitálu k úverom, platov riaditeľov a ostatných zamestnancov bankového sektora (kam patria aj platy obchodníkov, o ktorých sa nehovorí často, podľa mňa však ide o dôležitý problém). Z tohto hľadiska som presvedčený, že zriadenie skupiny na vysokej úrovni je vynikajúcou iniciatívou. Rád by som však dodal, že v mene predsedníctva by som uprednostnil, keby bolo jej zloženie rôznorodejšie a keby bola dostatočne veľká, ale zároveň účinná. Ako povedal pán predseda Komisie, to, čo dnes predstavuje krízu likvidity, by sa nemalo zajtra zmeniť na krízu dôveryhodnosti.
<P>
Pán Daul výborne zdôraznil zmeny, ktoré je potrebné vykonať vo vzťahu k zvyšným cieľom, predovšetkým pokiaľ ide o balík opatrení v oblasti klímy a energetiky. Poukázal, že veľmi dôležité je aj to, aby sme vytvorili aj rozmer na podporu MSP a aby Európska investičná banka skutočne pristúpila k ráznym krokom. Následne je dôležitý aj schválený balík v oblasti financií a čo sa týka malých a stredných podnikov, je potrebné ho veľmi rýchlo zaviesť.
<P>
Súhlasím s tým, čo povedal pán Schulz. Potrebujeme oveľa lepšiu koordináciu. Potrebujeme akčný plán. Potrebujeme aj akčný plán na podporu obchodu. Pán Schulz povedal práve toto a ja s ním plne súhlasím. Vie, že ho v tomto smere podporíme. Keďže už má vybudované dobré kontakty s pánom Steinbruckom, myslím, že ho dokáže aj presvedčiť.
<P>
Čo sa týka vystúpenia pána Watsona, súhlasím s ním v tom, že nepotrebujeme viac regulácie, ale lepšie prispôsobenú reguláciu. To je dôležité. Čo sa týka regulácie, nie sme dogmatickí. Ako povedali mnohí z vás, je jasné, že ak chceme znova získať dôveru, potrebujeme v spomínaných oblastiach reguláciu a tá musí byť viac prispôsobená, musí účinnejšie reagovať. A v tomto smere je znova zodpovednosť na pleciach členských štátov.
<P>
A nakoniec, ako povedal pán Wurtz, musíme zaručiť, aby Európska investičná banka zohrávala v súčasnom kontexte aktívnu úlohu. O tejto záležitosti sa bude rokovať aj na zasadnutí Európskej rady a musíme prijať opatrenia potrebné na zaručenie inštitucionálneho rámca vhodného pre finančné skupiny, účastníkov finančného trhu, ktorý čím ďalej, tým viac funguje cezhranične. Počas tejto krízy musíme čeliť priepasti medzi spôsobom našej organizácie, ktorá má v skutočnosti aj naďalej plne národný charakter, a problémami, ktoré musíme riešiť a sú celoeurópske. Spoločne musíme prijať opatrenia, ktoré nám umožnia zmeniť spôsob regulácie, nie regulovať viac, ako je potrebné. Musíme sa uistiť, že Európa sa zjednotí, aby bol jej hlas počas budúcich medzinárodných stretnutí zvučný, aby nám, na rozdiel od minulosti, nevnucovali pravidlá a zmätok iných, za ktoré však musíme niesť zodpovednosť my. Radšej sa priblížme stabilnejšej medzinárodnej disciplíne, ktorá je viac v súlade s problémami, ktorým musíme čeliť na celosvetovej úrovni.
<SPEAKER ID="041" NAME="José Manuel Barroso" LANGUAGE="FR">
Vážená pani predsedajúca, len by som rád zdôraznil dva alebo tri body, ktoré sa mi zdajú v tomto štádiu rozpravy dôležité. Všeobecne povedané, všimol som si, že predsa len existuje konsenzus, čo sa týka celkového smerovania, ktorého by sme sa mali pridržiavať.
<P>
Je potrebné pochopiť, že sa nachádzame vo veľmi nezvyčajnej situácii a že medzinárodnú krízu máme riešiť využitím zväčša národných rámcov. Je pravdou, že orgány dozoru sú vnútroštátne orgány. Komisia a Európska centrálna banka nemajú právomoci finančného dohľadu.
<P>
Čo sa týka právomocí Komisie, predovšetkým pokiaľ ide o štátnu pomoc, vynaložili sme isté úsilie a môžem vás ubezpečiť, že existuje vynikajúca spolupráca medzi našimi útvarmi a vládami, ktoré prejavili záujem o udržiavanie kontaktu s nami už skôr. Môžem vám tiež povedať, že vynikajúca je aj spolupráca s Európskou centrálnou bankou a že som bol znova svedkom mimoriadneho úsilia, ktoré vyvinulo francúzske predsedníctvo s cieľom dosiahnuť európsky prístup v tejto ťažkej situácii rozdrobených systémov dohľadu, ktoré však majú ešte vždy európsky rozmer. V tejto súvislosti by som rád vyslovil pochvalu Európskej centrálnej banke za rozhodnutie, ktoré dnes prijala a ktoré sa týka zníženia úrokových sadzieb. Toto rozhodnutie bolo prijaté v súčinnosti s ostatnými centrálnymi bankami.
<P>
Čo sa týka otázok, ktoré ste zdôrazňovali vo svojich vystúpeniach, chcel by som upozorniť na dve veci. Jednou z nich sa zaoberal pán Daul a týka sa reálneho hospodárstva a MSP. V súčasnosti je jasné, a táto skutočnosť je známa, že kríza už vplýva na reálne hospodárstvo a že máme pred sebou ťažšie obdobie. Som presvedčený, že v rámci všetkých reforiem, ktoré Európa zavádza, by sme mali nájsť cielené opatrenia na prispôsobenie sa zložitejšiemu kontextu hospodárskej súťaže a na nájdenie spôsobov konkrétnej pomoci MSP. Aj to je dôvod, prečo je v rámci týchto iniciatív Európska investičná banka podporovaná v zavádzaní opatrení pre MSP. Celý tento rozmer, rozmer reálneho hospodárstva, je potrebné počas niekoľkých nasledujúcich mesiacov pozorne sledovať.
<P>
Ďalšia otázka, ktorú nastolil pán Schulz, sa týka problému tých, ktorí nežijú v Európe, problému najchudobnejších. Som presvedčený, že je aj mojou povinnosťou upozorniť na tomto mieste na tento dôležitý problém. V súčasnosti hovoríme o záchrane finančného sektora, nesmieme však zabúdať na záchranu ľudských životov. Podľa údajov Svetovej banky sa v tomto roku obeťami hladomoru stane o 75 miliónov ľudí viac. Odhaduje sa, že budúci rok ich bude o 100 miliónov viac.
<P>
A preto, aj keď uznávame, že naše problémy v Európe sa znásobili, nesmieme zabúdať na problémy v rozvojových krajinách. Nesmieme zabúdať na tragédiu v Afrike. Musíme vyvinúť úsilie a kladne reagovať na nedávnu požiadavku zo strany generálneho tajomníka Organizácie Spojených národov a prezidenta Svetovej banky vyjadrenú v liste adresovanom všetkým hlavám štátov a vlád a myslím, že aj predsedovi Európskeho parlamentu. Týkala sa toho, že európske inštitúcie, teda Parlament a Rada, by mali schváliť iniciatívu Komisie týkajúcu sa uplatnenia núdzového plánu na podporu poľnohospodárstva v rozvojových krajinách.
<P>
Nesmieme zabúdať, ako celkom správne poznamenal pán Jouyet, že všetky tieto krízy sú navzájom prepojené: finančná kríza, svetová potravinová kríza, energetická kríza, dôležité hľadiská týkajúce sa geopolitickej krízy. Bol by som veľmi rád, keby Európa prijala aktívnu účasť na konštruktívnom prístupe, nielen pokiaľ ide o nás, Európanov, ale aj pokiaľ ide o zvyšok sveta.
<P>
K novému systému v globalizácii, ktorého spravodlivosť chceme dosiahnuť, neprispievame tým, že sa izolujeme, ani tým, že spochybníme koncepciu trhového hospodárstva, ale tým, že sa do trhového hospodárstva pokúsime vniesť spravodlivejšie zásady a pravidlá. Ako už bolo povedané, súčasný problém sa týka aj neschopnosti. Nie však neschopnosti trhu, hoci správanie mnohých prevádzkovateľov trhu je neprijateľné, ale skôr právomocí istých politických alebo verejných orgánov, ktoré nenašli vhodné riešenia situácie na trhu z hľadiska regulácie.
<P>
Na záver vám môžem povedať, že v rámci každodenných kontaktov s vládami si všímam, že uznávajú potrebu tohto európskeho rozmeru. Napríklad ako bezpochyby viete, Európa a dokonca ani eurozóna ako taká doteraz v skutočnosti pre medzinárodné finančné orgány neexistovala. Len pred niekoľkými mesiacmi, po niekoľkoročnom naliehaní, získala nakoniec Európska komisia právo mať svojho zástupcu v rámci Fóra pre finančnú stabilitu.
<P>
Nemožno poprieť, že doteraz, aj napriek Paktu stability a rastu, dokonca aj s Európskou centrálnou bankou, vonkajšie zastupovanie EÚ v medzinárodných finančných orgánoch zďaleka nezodpovedalo skutočnej dôležitosti hospodárskej a menovej únie a toho, čo predstavuje projekt Európskej únie. Preto vidím príležitosti dokonca aj uprostred krízy. Ak preukážeme múdrosť, ak pochopíme, čo môžeme a musíme urobiť, vidím príležitosť na rozvoj našej predstavy Európy, ktorá má slúžiť našim občanom.
<SPEAKER ID="042" NAME="Philip Bushill-Matthews" AFFILIATION="PPE-DE">
Vážená pani predsedajúca, súčasná finančná kríza nevplýva len na banky a investorov. Pre výrobcov, maloobchodných predajcov, dovozcov a vývozcov je stále ťažšie získať potrebný prevádzkový kapitál a existuje reálne riziko, že výrazné zníženie obchodovania sa ešte zintenzívni. Preto si zachovanie voľného pohybu tovarov, a to nie iba v rámci Európy, ale ako práve povedal pán predseda Barroso, aj z rozvojových krajín a do nich, vyžaduje osobitý záujem.
<P>
Práve preto, a to je prvý z mojich dvoch bodov týkajúcich sa tejto problematiky, je v súčasnosti také dôležité neodkladne vymenovať novú komisárku pre obchod. Kolegovia poslanci si zrejme spomenú, že v čase vymenovania pána Petra Mandelsona ho podporovala väčšina strán a delegácií. Podporili ho dokonca aj britskí konzervatívci. Rád by som veril, že rovnako by to mohlo byť aj s jeho nasledovníčkou. Chcel by som však Parlamentu oznámiť, že mnoho kolegov z rozličných delegácií už vyjadrilo skutočné obavy, ktoré sa týkajú očividného nedostatku skúseností v dôležitom portfóliu obchodu.
<P>
Preto dôrazne odporúčam, že by bolo v záujme pani komisárky, rovnako ako v našom záujme, aby sa jej vypočutie, ak to je možné, preložilo z 10. novembra na skorší termín. Mesiac je dostatočne dlhá doba na to, aby sa počkalo, a rovnako aj na vznik ďalších obáv. Je tu aj ďalší dôvod. Práve som dostal e-mail s informáciou, že zasadnutie Transatlantickej hospodárskej rady, ktoré bolo plánované na 16. októbra, musí byť presunuté, pretože komisár, ktorý odovzdáva úrad, už odišiel, a novú komisárku je ešte potrebné v úrade potvrdiť. Mohli by sme teda začať v tomto smere konať? Je to v záujme nás všetkých.
<P>
Môj druhý bod sa týka MSP, témy, o ktorej tak vášnivo diskutoval môj dobrý priateľ a kolega, pán Joseph Daul. Keď Rada hovorí o všeobecnej situácii, mohla by sa zmieniť aj o detailoch? Nedávno som si všimol, že dátumom ukončenia konzultácie o smernici o boji proti oneskoreným platbám bol koniec augusta. Myslím si, že toto načasovanie nebolo šťastné. Bez ohľadu na to, ako sa mohli podniky vyjadriť do konca augusta, dnes by ich vyjadrenia mali určite väčší účinok. Chcel by som požiadať o opätovné otvorenie obdobia konzultácií len na niekoľko mesiacov, pretože si myslím, že aktuálne informácie o nedostatku prevádzkového kapitálu predstavujú čosi, čo by sme skutočne mali zohľadniť. Nie som presvedčený, či revízia smernice o boji proti oneskoreným platbám problém vyrieši, myslím si však, že tento spôsob analýzy prispeje k pochopeniu problému.
<SPEAKER ID="043" NAME="Pervenche Berès" AFFILIATION="PSE">
(FR) Vážená pani predsedajúca, pán úradujúci predseda Rady, dovoľte mi vyjadriť ľútosť nad tým, že sa dnešnej rozpravy nezúčastnila pani ministerka, ktorá je zodpovedná za Radu Ecofin. Je predsedníčkou tejto Rady a vyzýva na úzku spoluprácu na európskej úrovni. Myslím, že dnes mala byť práve tu, medzi nami.
<P>
Pán predseda Komisie, počúvam vás a nebudem opakovať, čo tvrdia tí, ktorí hovoria, že sú to len slová. Kedy som však od začiatku krízy skutočne videla z vašej strany v súvislosti s týmito otázkami nejakú činnosť? Prišli ste sem z nutnosti s návrhmi, keď ste mali pocit, že medzi členskými štátmi, najmä tými najväčšími (mám na mysli Francúzsko a Nemecko a otázku štátnych investičných fondov), by mohol vzniknúť problém. Prišli ste s návrhom, ktorý pripravil váš vlastný kabinet, nezávisle od príslušného komisára, pána Charlieho McCreevyho.
<P>
Odvtedy však skutočne nemám dojem, že by ste boli obzvlášť zmobilizovaní. Jednako by som sa vás však rada na niečo opýtala: Kde ste dnes ukryli komisára, ktorý je zodpovedný za stav finančných trhov? Čudujem sa, že nesedí vedľa vás. Som rada, že vedľa vás vidím nášho priateľa, pána Joaquina Almuniu, zdá sa mi však trocha zvláštne, že tu nie je príslušný komisár.
<P>
Čo sa týka príslušného komisára, čo urobil v júli 2007, keď boli zmobilizované všetky jeho útvary, aby nás informoval o tom, že situácia začínala byť dramatická pre európske banky a že následky tejto krízy začínali byť dramatické pre európske hospodárstvo? Vaše útvary boli informované. A to bola správna chvíľa na to, pán Barroso, aby ste prišli s návrhmi, ktoré by umožnili znova zaručiť európskym sporiteľom ochranu vkladov, ktoré by ich uistili v spôsobe zvládania týchto zložitých situácií. Kde bol v tom čase váš komisár?
<P>
Vyjadrili ste radosť, že Komisiu, počúvajte ma, pán Barroso, pozvali na zasadnutie Fóra pre finančnú stabilitu. Vedeli ste, že váš komisár, pán McCreevy, sa na zasadnutí fóra minulý pondelok nezúčastnil, pretože bol v Dubline? Ako zareagoval, keď sa krajina, z ktorej pochádza, rozhodla vyriešiť samostatne otázku ochrany vkladov, otázku z oblasti, za ktorú je v Komisii zodpovedný?
<P>
Tvrdíte nám, že v rámci Európskej rady je kladený odpor. Skutočne však potrebujete čakať na príkazy ministrov financií, aby ste mohli vytvoriť systém ochrany vkladov alebo aby ste zistili, akým spôsobom sa budú používať na európskej úrovni účtovné štandardy?
<P>
Pán Barroso, je vašou politickou zodpovednosťou preukázať dnes odvahu, vodcovstvo a iniciatívu. Doteraz som u vás nič podobné nevidela.
<SPEAKER ID="044" NAME="Wolf Klinz" AFFILIATION="ALDE">
(DE) Vážená pani predsedajúca, dámy a páni, udalosti napredujú veľmi rýchlo, trhy sa nezadržateľne rúcajú. Nikto nevie, či je príčinou všadeprítomná strata dôvery alebo možno špekulanti, ktorí konajú a snažia sa zistiť, či je ešte možné dostať trhy na kolená, a ak áno, do akej miery.
<P>
Skupina Aliancie liberálov a demokratov za Európu sa už pokúsila na celodennom seminári vo februári tohto roka zistiť príčiny krízy a určiť konkrétne opatrenia, ktoré by sme mali prijať, aby sme takejto kríze v budúcnosti predišli.
<P>
Obviňovaním jednotlivých účastníkov trhu dosiahneme len veľmi málo. V podstate musíme pripustiť, že sme zlyhali všetci: investičné banky vyvíjajúce produkty, ktoré boli nakoniec také zložité, že im nikto nerozumel, hypotekárne banky, ktoré prestali zohľadňovať hodnotenie úverovej bonity, ratingové agentúry, ktoré veľkoryso prehliadali konflikty záujmov, a orgány dohľadu, ktorých vzájomná spolupráca, ako aj ich spolupráca s príslušnými centrálnymi bankami nebola dostatočná a nevyvinuli úsilie o dosiahnutie skutočnej transparentnosti spoločností zvláštneho účelu, od ktorých sa nepožadovali individuálne správy o zostatkoch na ich účtoch.
<P>
Veľmi dlhú dobu sa nič neurobilo. Komisia, ktorú sme už pred rokmi žiadali, aby preskúmala činnosť ratingových agentúr a objasnila nám ju, a aby zlepšila transparentnosť v iných oblastiach, vyčkávala príliš dlho, kým prijala isté opatrenia. Dnes sa opatrenia, ktoré by boli pred pár mesiacmi nemysliteľné, prijímajú prakticky každý deň: skupina G7 v sobotu, 27 členských štátov v pondelok, ministri financií v utorok, dnes opatrenia britskej vlády a zároveň aj koordinovaná iniciatíva zo strany centrálnych bánk a zníženie úrokových sadzieb. Dobre, dúfam, že tieto opatrenia pomôžu, možné je však aj to, že budú zo strany trhov pochopené nesprávne a vnímané ako prejav všadeprítomnej paniky, a tomu sa musíme v každom prípade vyhnúť.
<P>
Dom má 27 miestností, zo strechy šľahajú plamene, ale čo robí jeho 27 obyvateľov? Miesto toho, aby pracovali spoločne, bojuje každý sám, každý hasí oheň vo svojej izbe.
<SPEAKER ID="045" NAME="Hélène Flautre" AFFILIATION="Verts/ALE">
(FR) Vážená pani predsedajúca, Európsky pakt o prisťahovalectve a azyle ustúpi popri tejto finančnej kríze do úzadia. Možno to nie je zlé. Možno sa dostane tam, kam vždy patril. Skutočne nás zaujímalo, ako sa tento Európsky pakt o prisťahovalectve a azyle odlišuje od dlhoročných politík Európskej únie a členských štátov.
<P>
Áno, presne tak. Čo sa týmto novým paktom zmení pre prisťahovalcov, ktorí sú obeťami násilia polície, obchodovania s ľuďmi a nezmyselnej byrokracie? Bude sa na základe neho akceptovať ich ľudská dôstojnosť a ich práva? Uzná sa Medzinárodný dohovor na ochranu práv všetkých migrujúcich pracovníkov a ich rodinných príslušníkov? Nie!
<P>
Čo sa zmení pre obete chudoby, vojen, prírodných katastrof a vzrastajúcich obmedzení v oblasti práva na azyl? Začnú ľudia spochybňovať absurdnosť povinnosti utečenca žiadať o azyl v prvej krajine, do ktorej sa dostal? Skoncuje sa so súhrnnými kontrolami a, povedzme, s nespoľahlivými zoznamami bezpečných krajín? Bude to pre prisťahovalcov, ktorí sú legálne zamestnaní a ktorí tvoria reálnu súčasť hospodárskeho a spoločenského života, znamenať, že budú oficiálne akceptovaní? Nie!
<P>
A čo prisťahovalci vrátane maloletých osôb, ktorí sú väznení alebo vyhostení dokonca aj do krajín, v ktorých s nimi budú zaobchádzať zle, kde nebudú mať svoju rodinu, do krajín, v ktorých sa nehovorí ich jazykom? Zmení sa ich situácia? Zrušíme readmisné dohody a dohody o tranzite v krajinách, v ktorých sú porušované ľudské práva? Nie!
<P>
Uvedomte si, že ľudia na celom svete namietajú voči azylovej a prisťahovaleckej politike. Nie je možné ísť na medzinárodnú konferenciu bez toho, aby ste nepočuli o hromadnom porušovaní ľudských práv prisťahovalcov z dôvodu európskej azylovej a prisťahovaleckej politiky. Som presvedčená, že musí nastať zmena. Potrebujeme politiku založenú na pragmatizme a nie na pokrytectve, ktoré je ochrannou známkou Európskeho paktu o prisťahovalectve a azyle.
<SPEAKER ID="046" NAME="Cristiana Muscardini" AFFILIATION="UEN">
(IT) Vážená pani predsedajúca, dámy a páni, plne súhlasíme s tým, čo povedal prezident Sarkozy v Eviane, že len koordinované opatrenia centrálnych bánk a vlád umožnia obmedziť sústavné riziko.
<P>
To však nevylučuje skutočnosť, bez ohľadu na dnešnú zaujímavú rozpravu, že ešte stále máme isté znepokojujúce pochybnosti týkajúce sa toho, prečo Európska centrálna banka neznížila sadzby už skôr na základe udalostí na trhoch USA, na svetových trhoch a na finančných trhoch, predovšetkým v niektorých krajinách EÚ?
<P>
Spochybňujeme tento postup, pretože neexistovalo jasné stanovisko k otázke derivátov. Pritom vieme, že tieto produkty spôsobili, že najdôležitejšie verejné inštitúcie a orgány v Taliansku a Európe sa dostali do obrovských dlhov.
<P>
Spochybňujeme ho, pretože politika konsolidácie bankových inštitúcií pokračuje aj naďalej. V mnohých prípadoch vytvára modly, ktoré stoja na hlinených nohách, a nezohľadňuje reálny systém, ktorý existuje v našich krajinách, a dôvod, prečo sa spotrebiteľský úver dostal spod kontroly, čo viedlo k obrovským dlhom zo strany jednotlivcov a v dôsledku reťazového účinku aj zo strany bánk.
<P>
V krátkosti, žiadame, aby Európa v súčasnom období našla odvahu na revíziu Paktu stability, ktorý patrí už do minulého storočia. Vzhľadom na výrazne vzrastajúci počet nových kríz potrebujeme rýchle a nespochybniteľné rozhodnutia. Keďže sme pred chvíľou diskutovali o malých a stredných podnikoch, je potrebné aj to, aby sa Rada jasne vyjadrila o povinnosti Komisie zaviesť ďalšie zníženie nákladov na palivá.
<SPEAKER ID="047" NAME="Frank Vanhecke" AFFILIATION="NI">
(NL) Vážená pani predsedajúca, trocha skromnosti nikdy nezaškodí, a to sa týka aj politikov. Vyjasnime si hneď na začiatku, že vo svetovej finančnej kríze sú inštitúcie Európskej únie sotva niečím iným než úplne bezmocnými pozorovateľmi a Európsky parlament len horko-ťažko niečím iným ako úplne bezmocným diskutérom.
<P>
Z uvedeného dôvodu by som rád začal niekoľkými ďalšími záležitosťami, za ktoré nesieme zodpovednosť. Pôvodne mala na zasadnutí dominovať írska otázka a Lisabonská zmluva odsúdená na zánik. Nedávne vyhlásenia eurokratov vo vedúcich pozíciách sú však dôvodom môjho intenzívneho pocitu déjà vu. Jedným príkladom je pani komisárka Wallströmová, ktorá práve tento týždeň vyhlásila, že írske referendum má v skutočnosti so samotnou Zmluvou spoločného len málo a že sa viac týka otázok etiky a zdaňovania. Znamená to, že v očiach Komisie bolo írske "nie" vlastne vyjadrením súhlasu. Dôvodom môjho déjà vu je to, že podobné vyhlásenia sme počuli z úst členov európskych inštitúcií už po francúzskom a holandskom referende. Ľudia hovoria "nie", ale eurokrati počujú "áno".
<P>
Takéto opovrhovanie základmi demokracie je zrejme charakteristickou vlastnosťou tejto Európy. Istá európska politická autistická elita sa oddelila od ľudí, napreduje a prijíma rozhodnutia miesto nich a potom, keď nastane skutočná katastrofa, ako teraz, sa len úplne bezmocne pozerá.
<P>
Ďalší príklad je takýto. Nedávne prieskumy ukázali, že negatívny postoj voči vstupu Turecka do EÚ je medzi občanmi našich krajín silnejší ako kedykoľvek predtým. Čo však urobíme? Ešte proces týchto prístupových rokovaní urýchlime. Dnešná Európa je úplným opakom čohokoľvek, čo sa týka demokracie. Navyše, problém nedôvery občanov sa nám nepodarí vyriešiť tak, že teraz zahráme hru a budeme predstierať, že výrazne prispievame k riešeniu finančnej krízy.
<SPEAKER ID="048" NAME="Jacek Saryusz-Wolski" AFFILIATION="PPE-DE">
(FR) Vážená pani predsedajúca, pán minister, pán komisár, Komisii a Rade by som rád povedal, aby sme uprostred finančnej krízy nezabudli nadviazať na mimoriadne zasadnutie Rady z 1. septembra, a predovšetkým na otázku Gruzínska a Bieloruska.
<P>
Gruzínsko prehralo vojnu, malo by však získať mier a my pre to musíme urobiť všetko, čo je v našich silách. Znamená to dve veci: poskytnúť Gruzínsku výraznú finančnú podporu pri obnove a pomôcť mu pri upevňovaní demokratických reforiem.
<P>
Európska únia bola pri zvládaní krízy na Kaukaze rýchlejšia a účinnejšia ako naši americkí priatelia a naša reakcia bola súdržná a založená na spoločnom prístupe, za čo patrí vďaka a uznanie francúzskemu predsedníctvu.
<P>
Musíme zohľadniť dosah gruzínskej krízy na celú oblasť a na samotnú Európsku úniu. V súčasnosti je dôležitejšie ako kedykoľvek predtým nadviazať vzťahy s východnými susedmi, a to prostredníctvom vyššej úrovne Východného partnerstva. Potrebujeme silné demokratické Gruzínsko a rovnako Gruzínsko potrebuje nás. Je tu aj náš spoločný európsky záujem, mám na mysli energetickú bezpečnosť a dostupnosť kaukazského koridoru ako alternatívnej možnosti tranzitu ropy a plynu. Od Komisie a Rady očakávame, že zaručia ochranu existujúcich potrubí a ďalej rozvinú výrazne chýbajúcu spoločnú zahraničnú politiku v oblasti energetiky.
<P>
Čo sa týka Bieloruska, situácia sa mierne zlepšuje a objavujú sa prvé znaky liberalizácie. Voľby neboli demokratické. Musíme reagovať novou stratégiou, aby sme ukončili izoláciu Bieloruska. Uvedená stratégia však musí spočívať v uváženom otvorení a musí byť založená na prísnej podmienenosti a postupnom prístupe na základe kompromisov. To znamená, na selektívnom uplatňovaní európskej susedskej politiky a nástrojov v oblasti ľudských práv, selektívnom pozastavovaní vízovej povinnosti pre úradníkov, znížení poplatku za vstupné víza pre bieloruských občanov na polovicu, opätovnom nastolení politického dialógu, podpore začatia intenzívnejšej hospodárskej spolupráce s Európskou úniou, ochrane občianskej spoločnosti, MVO, národnostných menšín a slobodných médií, pričom všetky uvedené kroky by sa uskutočňovali na základe intenzívnej konzultácie s tými, ktorí zastupujú v Bielorusku demokratické postoje.
<SPEAKER ID="050" NAME="Enrique Barón Crespo" AFFILIATION="PSE">
(ES) Vážená pani predsedajúca, pán úradujúci predseda Rady, pán komisár, dámy a páni, myslím, že náš odkaz nadchádzajúcemu zasadnutiu Európskej rady by mal byť vyjadrením potreby opätovného získania a upevnenia dôvery európskych občanov v náš projekt.
<P>
Dôvodom je to, že sme sa rozhodli vytvoriť hospodársku a menovú úniu, na ktorej pracujeme, ale ešte sme ju nedokončili. Týždeň nám hrozilo riziko paniky alebo masového úteku z dôvodu nakazenia epidémiou z USA, ktorá je už, myslím, zvládnutá. To, že európske inštitúcie pracujú, sa preukázalo včas, konkrétne včerajším stretnutím Rady Ecofin, ale aj dnešným koordinovaným znížením úrokových sadzieb.
<P>
Musíme byť schopní pomôcť nášmu systému výroby. Z tohto hľadiska uvediem okrem iniciatív Spoločenstva napríklad prípad mojej krajiny, kde sa včera rozhodlo o zriadení fondu s objemom 30 miliárd EUR, pretože musíme pomôcť podnikom fungovať.
<P>
Ďalšou oblasťou, v ktorej je potrebné upevniť dôveru, je ratifikácia Lisabonskej zmluvy. Aj ja som mal príležitosť diskutovať s pánom ministrom Martinom. Situáciu diagnostikoval presne, avšak diagnostika bez predpísania lieku je nanič. Potrebujeme teda, aby si naši írski priatelia po zvážení a premyslení situácie uvedomili, že nejde len o neutrálny krok, inými slovami, v Únii založenej na solidarite to niečo stojí aj nás, a ak neprijmeme Lisabonskú zmluvu ešte pred voľbami, vyjde nás to draho.
<P>
Ak ju neratifikujeme, jediným pozitívnym hľadiskom bude azda len to, že európske voľby budú v centre záujmu. Je však dôležité bojovať a pracovať na tom, aby Lisabonská zmluva nadobudla účinnosť pred nadchádzajúcimi európskymi voľbami, aby mohla byť Únia silnejšia a súdržnejšia.
<SPEAKER ID="051" NAME="Sophia in 't Veld" AFFILIATION="ALDE">
(NL) Vážená pani predsedajúca, občania v súčasnosti od Európy očakávajú, že ich ochráni, poskytne stabilitu a preukáže jednotu. V tomto období je silná Európa dôležitejšia ako kedykoľvek predtým. Každý súhlasí s tým, že bolo potrebné zasiahnuť, a je dobré, že opatrenia boli promptné. Nemohli sme sa tomu vyhnúť.
<P>
Znepokojuje ma však vývoj určitých záležitostí a za niektorými prijatými opatreniami cítim určitú dávku ideológie. Niektorí ľudia v tomto Parlamente už oslavujú zánik kapitalizmu. Ale, úprimne povedané, politici nie sú bankári. Núdzové opatrenia sú jedna vec, všimla som si však aj to, že určité operácie sú vlastne úplne obyčajným znárodnením bánk. Ak mám byť otvorená, existuje mnoho bankárov, ktorým už zjavne nemožno dôverovať a ktorým nemožno zveriť naše úspory. Položte si však otázku, či by ste svoje úspory zverili politikom, ktorí sa hrajú na bankárov. Napríklad pánovi Schulzovi. Ja určite nie.
<P>
Kríza sa nesmie využívať na obchádzanie, oslabovanie alebo rušenie pravidiel. Výzvy na pružné uplatňovanie politiky hospodárskej súťaže alebo Pakt stability a rastu ma veľmi znepokojujú. Práve vďaka týmto pravidlám je Európa nezlomná.
<P>
Mám konkrétnu otázku pre Komisiu, ale žiaľ, všimla som si, že pána Barrosa táto rozprava pravdepodobne nezaujíma až natoľko, aby zostal do konca. Dnes popoludní holandský minister financií v rozprave v dolnej snemovni holandského parlamentu uviedol, že kúpa bánk Fortis a ABN-AMRO, a nielen bánk, ale aj častí systémovej dôležitosti ako je poistenie, nebola deklarovaná ako štátna pomoc. Preto by som rada vedela, ako chce Komisia v nadchádzajúcom období riešiť tento prípad. Napokon, pani komisárka Kroesová minulý pondelok vyhlásila, a ja s ňou plne súhlasím, že pravidlá hospodárskej súťaže a Pakt stability a rastu naďalej platia v plnej miere. Ako budeme riešiť takýto prípad? Čo sa stane, ak sa následne zistí, že boli porušené pravidlá o štátnej pomoci?
<SPEAKER ID="052" NAME="Ryszard Czarnecki" AFFILIATION="UEN">
(PL) Vážená pani predsedajúca, hospodárska kríza je rozhodne najzávažnejším problémom, ktorému Európa v súčasnom období čelí. Táto kríza začína výrazne zasahovať Európu aj napriek nedávnym ubezpečeniam nemeckých politikov a úradníkov Európskej komisie. Otázka neznie, či nás zasiahne, ale kedy sa tak stane. Samozvaným predstaviteľom niekoľkých najväčších krajín Európskej únie sa minulú sobotu nepodarilo dohodnúť na žiadnom spoločnom postupe v tejto oblasti.
<P>
Navyše, z príkladu ochrany vkladov, ktorú na rozdiel od ostatných členských štátov EÚ oznámili štáty ako Grécko, Írsko a Nemecko, je jasné, že jediný spoločný postup riešenia tohto problému neexistuje. Ak sa nevypracuje spoločná stratégia v tejto oblasti na nadchádzajúcom samite EÚ, bude to pre občanov členských štátov EÚ veľmi zlý signál, pretože práve v časoch kríz potrebujú obyvatelia EÚ najviac cítiť, že EÚ je v prípade potreby pri nich a že pri nich nestojí len v dobrých časoch, ale aj vtedy, keď sa vyskytne problém.
<SPEAKER ID="053" NAME="Werner Langen" AFFILIATION="PPE-DE">
(DE) Vážená pani predsedajúca, pán predseda Komisie už, žiaľ, odišiel. Povedal, zapísal som si to, že ešte nemáme pravidlá, ktoré by umožnili európsku reakciu. V tomto smere má skutočne pravdu. Pani Berèsová nám povedala, prečo ju má. Pretože príslušný komisár, pán McCreevy, posledné štyri roky strká hlavu do piesku. Dôsledne nereaguje na návrhy Parlamentu uvedené minimálne v 10 rozličných správach. Taká je realita, nie neoliberalizmus, ale diaľkové riadenie komisárom, ktorý je zodpovedný za finančné trhy, z Dublinu a Londýna. Keby mal predseda Komisie chrbtovú kosť, odobral by pánovi McCreevymu túto funkciu a dal by ju pánovi Almuniovi, ktorému patrí. Na to však nemá dostatok odvahy. Namiesto toho sa tu ľudia vyjadrujú, akoby len teraz mala nastať hodina H. Nad konaním pána predsedu Komisie môžem len rozpačito krútiť hlavou. Zo spoločnej zodpovednosti sa len tak ľahko nevyhovorí.
<P>
Vyjadrujem sa takto dôrazne, pretože tu nemôžeme len tak sedieť a čakať. Musíme konať rýchlo. Opatrenia prijali emisné banky aj ministri financií. Všetky tieto kroky sa stali potrebnými, pretože kríza teraz nadobudla rozmery, ktorých sa celé roky obávame.
<P>
Kde je pani Kroesová? Tára o svojich pravidlách hospodárskej súťaže a ohrozuje bezpečnosť v oblasti stability bánk, ktoré ešte fungujú. Miesto toho, aby rozmýšľala, či je možné, aby Írsko vyčlenilo 200 % svojho domáceho produktu na ochranu výhradne pre írskych občanov a na budúce úvery, určuje termíny. Kto sa o tom zmienil aspoň jediným slovom?
<P>
Ak Komisia nemá odvahu na predloženie návrhov týkajúcich sa európskeho orgánu dohľadu, aj keď to znamená konať proti vôli členských štátov, potom všetko stroskotá. Ak sa zriadi Fond solidarity EÚ skôr, než prebehne zosúladenie pravidiel, nastane jednoznačný socializmus.
<SPEAKER ID="054" NAME="Jo Leinen" AFFILIATION="PSE">
(DE) Vážená pani predsedajúca, pri počúvaní pána Langena by sa dalo hovoriť takmer o veľkej koalícii, pretože súhlasím s tým, čo povedal.
<P>
Kríza v Gruzínsku, finančná kríza, kríza týkajúca sa cien energie, to všetko si vyžaduje silnú Európu. Preto som ako predseda Výboru pre ústavné veci veľmi rád, že okrem antieurópanov tu dnes každý vyjadril svoju podporu urýchlenej ratifikácie reformnej zmluvy, a chcem poďakovať francúzskemu predsedníctvu za vytrvalosť v tejto záležitosti. Nemožno ju odkladať na neurčito a očakávam, že budúci týždeň vyšle samit jasný signál a vypracuje sa na ňom časový harmonogram zavŕšenia ratifikácie.
<P>
Švédsko a Česká republika majú ratifikovať zmluvu do konca tohto roka a ja som sa ešte stále nevzdal nádeje, že ratifikácia je možná ešte pred európskymi voľbami aj v Írsku. Minister zahraničných vecí Írska, pán Micheál Martin, môjmu výboru v pondelok oznámil, že v Írsku nastala zmena verejnej mienky a že ľudia si začínajú uvedomovať hodnotu EÚ. V politike môže byť šesť mesiacov veľmi dlhý čas.
<P>
Teraz k mojej druhej téme. Občanom musíme vysvetliť aj to, prečo potrebujeme EÚ. Som rád, že na samite prijmeme spoločné politické vyhlásenie o komunikačnej stratégii EÚ. Rád by som sa poďakoval francúzskemu predsedníctvu, ktoré spojilo všetky tri inštitúcie. V súčasnosti je potrebné to urobiť aj v súvislosti s referendom v Írsku a európskymi voľbami. EÚ nie je príčinou množstva problémov, ale riešením mnohých z nich. A to by malo byť za hranicami EÚ zrejmé.
<SPEAKER ID="055" NAME="Mario Borghezio" AFFILIATION="UEN">
(IT) Vážená pani predsedajúca, dámy a páni, Európa neochránila ľudí pred finančnými špekuláciami. Dokonca aj noviny New York Times uverejnili prorocký výrok Ezru Pounda, že "Usura nemá pre nikoho dom z dobrého kameňa". Americká centrálna banka (Federal Reserve) a americké ministerstvo financií by sa teraz chceli zbaviť problémov znižovaním úrokových sadzieb. Špekulatívnu bublinu spôsobilo predovšetkým toto riešenie - jednoduchý prístup k úverom.
<P>
V roku 1933 skupina ekonómov v Chicagu vymyslela plán: zakázať bankám emitovať falošné obeživo a uvaliť na ne povinnosť disponovať 100-percentnou rezervou, a tak opätovne nastoliť výlučný monopol štátu na emisiu obeživa. Tým sa znemožnili čiastkové úverové podvody a skoncovalo sa s finančnými hrami, ktoré ruinovali bežných ľudí, poškodzovali sporiteľov a ochromovali reálne hospodárstvo.
<P>
Laureát Nobelovej ceny Maurice Allais vždy zastával otvorene kritický postoj k inovatívnym finančným fondom, sekuritizačným fondom, fondom derivátov a k hedžovým fondom, ktoré tak obľubujú finanční gnómovia v určitej časti európskeho finančného sektora. Plným právom vyzýva - rovnako ako sme určitý čas vyzývali my - aby boli deriváty postavené mimo zákon. Prevezmime "chicagský", Allaisov plán: plán, ktorý emisiu obeživa vyhradzuje vládam.
<P>
Dosť bolo Európy, ktorá nevie, čo robiť. Dokonca aj pápež vydal varovanie, že bohatstvo neznamená nič.
<SPEAKER ID="056" NAME="Tunne Kelam" AFFILIATION="PPE-DE">
Vážená pani predsedajúca, Rada musí taktiež vyvodiť závery z invázie do Gruzínska. Aby sa zabránilo ďalším takýmto agresiám, EÚ musí zabezpečiť, aby sa pre útočníka stala absolútne nevýhodnou predstava, že moc ho oprávňuje k čomukoľvek. Inváziou do suverénneho štátu Rusko ako člen Bezpečnostnej rady narušilo nielen paradigmu regionálnej, ale aj medzinárodnej bezpečnosti a stability. Ak sa neurčia hranice, nič nebude brániť ďalším demonštráciám sily voči Ukrajine, Moldavsku a ďalším štátom.
<P>
Dnes potrebujeme efektívnejšie Východné partnerstvo a silné a demokratické Gruzínsko. Bohužiaľ, ešte predtým, než si Rusko splnilo svoje záväzky, niekoľko socialistických lídrov na návšteve Moskvy vyhlásilo, že EÚ a Rusko sa navzájom potrebujú viac ako kedykoľvek predtým a že Rusko a EÚ musia spolupracovať na vyplnení potenciálnej bezpečnostnej medzery, ktorú po sebe zanechali oslabené USA. Zdá sa, že panuje nebezpečný zmätok v tom, kto sú naši skutoční spojenci a kto má skutočný záujem na oslabení a rozdelení Európy.
<P>
A nakoniec, EÚ musí zareagovať na pokračujúce rozdávanie ruských pasov v zahraničí. Znamená to umelú tvorbu nových ruských občanov, ktorí budú chránení v súlade s doktrínou prezidenta Medvedeva, čím sa vytvára nové medzinárodné semenisko krízy. Zareagovať by sme mali tak, že odmietneme udeliť víza týmto novým občanom, predovšetkým lídrom nových ruských protektorátov. A konečne, mali by sme rýchlo zabezpečiť jednoduchšie udeľovanie víz Gruzíncom a Ukrajincom v porovnaní s ruskými občanmi.
<SPEAKER ID="057" NAME="Proinsias De Rossa" AFFILIATION="PSE">
Vážená pani predsedajúca, podľa môjho názoru sa írska vláda musí snažiť čím skôr vyriešiť odmietavý postoj Írska voči Lisabonskej zmluve a mala by tak urobiť zachovaním plného členstva Írska, nie polovičatého členstva, do ktorého by nás uvrhli možnosti neúčasti ("opt-outs").
<P>
Lisabonskú zmluvu dnes potrebujeme viac ako kedykoľvek predtým, aby sme Európu globálne posilnili a aby sme efektívne reagovali na obavy občanov. Finančná kríza je ďalším kolapsom trhu. Došlo k nej, pretože väčšina vlád uverila rozprávke, že globálne trhy sa dokážu regulovať samy, a kontrolné mechanizmy demokracie nedokázala uplatňovať v prípade trhu.
<P>
Euro je príkladom toho, čo môže Európa dosiahnuť, ak spoločne uplatňuje suverenitu. Pravdaže, ak by sa Írsko rozhodlo ponechať si írsku libru, medzičasom by zmizla, stratila by sa bez stopy.
<P>
Predseda Barroso priznal, že členské štáty s ním pri tvorbe koordinovanej odozvy na krízu spolupracovali slabo. Nevyjadril sa však k pretrvávajúcemu odporu komisára McCreevyho voči opätovnej regulácii. Komisár McCreevy sa nedokáže vzdať svojej neoliberálnej ideológie. Mám preto veľké obavy z toho, že sa stane súčasťou trojčlenného orgánu, ktorý ustanoví predseda Barroso.
<P>
Mohol by som uviesť už len posledný argument? Navrhujem zverejniť dnešný prejav pána Faragea v Parlamente na mojej internetovej stránke, pretože sa domnievam, že čím viac írskych občanov si vypočuje, čo má Nigel Farage povedať k Írsku a k Európe, tým pravdepodobnejšie budú občania hlasovať "áno" za Európsku úniu.
<SPEAKER ID="058" NAME="Cornelis Visser" AFFILIATION="PPE-DE">
(NL) Vážená pani predsedajúca, otázka znie, či táto finančná kríza povedie k ďalšej európskej integrácii alebo či opak bude pravdou. Podľa môjho názoru možno krízu takéhoto rozsahu riešiť iba na európskej úrovni - čo musí viesť k ďalšej európskej integrácii. Vyžaduje si to vodcovstvo, avšak nielen zo strany členských štátov, ale aj, a predovšetkým, zo strany Komisie. Reakcia na finančnú krízu doteraz prichádzala prevažne od členských štátov - čo vítam, napríklad, keď sa podnikli opatrenia v prípade krízy koncernu Fortis - zatiaľ čo Komisia mlčala.
<P>
Podľa môjho názoru finančnú krízu spôsobila rýchla inovácia vo finančnom sektore v priebehu posledných rokov. Bankové produkty boli zoskupované do balíkov tak, aby boli možné rýchle zisky, ale aj ohromné riziká. Tieto riziká ale neboli transparentné a v niektorých prípadoch doteraz nie sú. Pre odborníkov je strašne komplikované urobiť správny odhad, a tak posúdiť hodnotu týchto nových finančných produktov.
<P>
Komisia preto teraz musí predložiť opatrenia na zvýšenie transparentnosti finančných produktov a zlepšenie riadenia bánk. Taktiež musí predložiť opatrenia na zlepšenie dozoru a návrhy na posilnenie spolupráce medzi samotnými centrálnymi bankami a ďalšími dozornými orgánmi. Parlament tento názor vyjadrí v správe o nadviazaní na Lamfalussyho postup a systéme dohľadu vo finančnom sektore v budúcnosti, ktorá bude ďalším bodom našej diskusie.
<P>
Mimochodom, hlboko ľutujem, že v parlamentnom výbore sa hlasovania o takejto dôležitej správe zdržala Skupina socialistov v Európskom parlamente. Som zvedavý, či sa hlasovania zdrží aj zajtra. Kríza poukazuje na význam Európy. Ak v tejto súvislosti budú európske orgány konať jednotlivo, môže to mať za následok štátnu pomoc a taktiež diskrimináciu zahraničných sporiteľov, zákazníkov a investorov. Iba Európa môže ponúknuť plnohodnotný postup v tejto kríze a to je dôvod, prečo sa Komisia musí ujať vedenia, a to okamžite.
<SPEAKER ID="059" NAME="Józef Pinior" AFFILIATION="PSE">
(PL) Vážená pani predsedajúca, rovnako ako situácia na Kaukaze tento rok v lete postavila Európsku úniu pred nový geopolitický problém, tak dnes kríza na finančných trhoch v rámci globálneho trhu predstavuje problém spojený s globálnym hospodárstvom a Európska únia mu musí čeliť. Všetci sa zhodneme v tom, že v súvislosti s týmito problémami musíme teraz pripraviť koordinovanú európsku odozvu. Ako to však môžeme urobiť bez Lisabonskej zmluvy? To určite nie je možné. To je dôvod, prečo je ratifikácia Lisabonskej zmluvy absolútne zásadnou otázkou - otázkou "byť, či nebyť" pre Európsku úniu, so závažnou odpoveďou Európskej únie v súčasnom globálnom poriadku. Predseda Barroso vyhlásil, že inštitúcie EÚ ani Európska komisia nie sú v globálnej finančnej architektúre adekvátne zastúpené. Je to len ďalší dôkaz o potrebe čo najskôr ratifikovať Lisabonskú zmluvu v tých krajinách, ktoré tak ešte neurobili.
<P>
Ďalšou záležitosťou, na ktorú by som dnes chcel poukázať, je, že trh dobre funguje, kým ide o regulovaný trh. Kapitalistické hospodárstvo, ktoré zohľadňuje ľudský faktor. Ide o úplne zásadnú otázku. Napokon, týmto spôsobom Európa zareagovala na krízu na začiatku 20. storočia. Európa si svoju silnú pozíciu vybudovala práve vďaka tomu.
<P>
Posledná vec - zachráňme lodenice v Poľsku. Obraciam sa v tejto veci na Európsku komisiu - čo si vzhľadom na súčasnú krízu počneme s ďalšími 100 000 nezamestnanými?
<SPEAKER ID="060" NAME="Jerzy Buzek" AFFILIATION="PPE-DE">
(PL) Vážená pani predsedajúca, momentálne je najdôležitejšou vecou prekonanie finančnej krízy, avšak hlavnou hrozbou, ktorú táto kríza predstavuje, je hospodársky útlm. Nemôžeme sa zaoberať iba financiami, pretože nakoniec vždy dôjde na konkurencieschopnosť hospodárstva, rast a pracovné príležitosti. Prijatie nesprávnych legislatívnych riešení v rámci balíka opatrení v oblasti klímy a energetiky by mohlo zhoršiť vyhliadky na nájdenie východiska z finančnej krízy. Chceli by sme konať podľa základného princípu - 20-percentné zníženie emisií skleníkových plynov do roku 2020. Úradujúci predseda Rady hovoril o flexibilite balíka opatrení v oblasti klímy a energetiky a o rovnováhe, ktorú treba zachovať pri jeho prijatí. Čo to znamená? Malo by to znamenať schopnosť prispôsobiť tento balík, a predovšetkým prispôsobiť systém obchodovania s emisiami súčasnej situácii: táto situácia je úplne iná ako situácia pred rokom, pred pol rokom alebo hoci pred dvoma mesiacmi.
<P>
Rovnaký cieľ - zníženie emisií - možno dosiahnuť prostredníctvom rozličných metód. Poznáme výsledky hlasovania o tejto smernici o obchodovaní s emisiami, ktoré sa uskutočnilo včera v Európskom parlamente, vo Výbore pre životné prostredie, verejné zdravie a bezpečnosť potravín. Vzali sme ich na vedomie. Čaká nás veľmi zložitý trialóg, keďže nariadenie je prijímané s mnohými výhradami.
<P>
V Parlamente sme nemali dosť času na to, aby sme prediskutovali všetky problémy spojené so smernicou o emisiách a obchodovaní s emisiami. Vyzývam preto francúzske predsedníctvo a Európsku komisiu, aby prihliadli aj na menšinové závery a pozmeňujúce a doplňujúce návrhy napriek skutočnosti, že niektoré z týchto návrhov pri väčšinovom hlasovaní vo výboroch Európskeho parlamentu neuspeli. Ak chceme nájsť dobré riešenie, musíme sa teraz nechať viesť zdravým rozumom a situáciou, ktorá sa neustále mení a je čoraz horšia, pokiaľ ide o hospodárske prognózy.
<SPEAKER ID="061" NAME="Othmar Karas" AFFILIATION="PPE-DE">
(DE) Vážená pani predsedajúca, pán komisár, dámy a páni, na úvod chcem povedať, že som veľmi sklamaný tým, že vždy potrebujeme krízu na to, aby sme objavili pravý význam odhodlania, aby sme našli správne slová a správnu dynamiku pri hľadaní spoločného východiska a európskej odozvy. Kroky na európskej úrovni a európske pravidlá sú nevyhnutnou súčasťou riešenia. Nie sú len odpoveďou na krízy, ale v našom globalizovanom svete sú potrebné aj na to, aby sme krízam predchádzali.
<P>
Potrebujeme krátkodobé i dlhodobé opatrenia. Tieto krízy nám ukazujú, nakoľko sme vzájomne závislí, nakoľko globálny a prepletený je súčasný finančný svet. Mám tu zbierku požiadaviek Európskeho parlamentu od roku 2002, z ktorých Komisia zodpovedala iba malú časť a z ktorých mnohé zabrzdili členské štáty, čo nám bráni nájsť riešenia na európskej úrovni.
<P>
Dámy a páni, potrebujeme legislatívne návrhy v nasledovných oblastiach: európsky dohľad, vlastný kapitál na pohľadávky, ratingové agentúry, poskytovanie úverov, modely riadenia krízy a minimálne normy pre všetky formy investícií.
<P>
Zároveň by som rád zdôraznil, že krízu na finančných trhoch nesmieme zneužívať na vytváranie neprimeraných regulácií. Nejde o to zavrhnúť trh a požadovať znárodnenie. Ide o vybudovanie maximálneho možného trhu a zavedenie takej miery regulácií, aká je v globálnom svete potrebná. Všetci potrebujeme reguláciu - vylúčiť nesmieme nikoho - avšak táto regulácia musí byť úmerná riziku a musí sa vzťahovať k danému produktu. O toto žiadam a verím, že Rada to presadí.
<SPEAKER ID="062" NAME="Colm Burke" AFFILIATION="PPE-DE">
Vážená pani predsedajúca, na samite Európskej rady, ktorý sa uskutoční na budúci týždeň, írsky predseda vlády Brian Cowan v súvislosti s patovou situáciou vo veci Lisabonskej zmluvy nepovie nič nové. Namiesto toho bude intervenovať podobným spôsobom ako jeho kolega, minister Micheál Martin, keď bola Výboru pre ústavné veci Európskeho parlamentu v pondelok oznámená iba analýza výsledkov. Nič konkrétne nebude navrhnuté až do decembrového samitu Rady, kde sa očakáva načrtnutie jasného plánu do budúcnosti.
<P>
Aby sa urýchlili kroky smerujúce k tomuto plánu, chcel by som objasniť svoju predstavu spôsobu napredovania. Po prvé, najmenej 12 mesiacov sa podľa môjho názoru nesmie uskutočniť druhé referendum, aby boli možné primerané konzultácie s írskym elektorátom. Druhé referendum by malo byť zvolané na jeseň budúceho roka, možno v októbri. To znamená, že parlamentné voľby sa budú musieť uskutočniť podľa Zmluvy z Nice - toto je však podľa môjho názoru to menšie zlo.
<P>
Pokiaľ ide o charakter druhého referenda, chcel by som v Írsku navrhnúť rozšírený plebiscit o Lisabonskej zmluve, pri ktorom by sme mali ústavné referendum za alebo proti Lisabonskej zmluve a zároveň by sa v rovnaký deň uskutočnili konzultatívne referendá s hlasovaním o kľúčových otázkach začlenenia ("opt-in") a neúčasti ("opt-out"), ako sú napríklad Charta základných práv EÚ a Európska bezpečnostná a obranná politika.
<P>
Ak by si v rozšírenom referende írski voliči mali vybrať neúčasť na jednej z týchto dvoch oblastí, írska vláda by sa následne mohla usilovať o samostatnú dohodu na Európskej rade, ktorú by malo podpísať všetkých 27 členských štátov. Tento krok by sa podobal na precedens v súvislosti s Dohodou z Edinburgu, ktorý žiadali Dáni na zasadaní Rady v decembri 1992 a ktorým sa Dánsku udelili štyri výnimky z Maastrichtskej zmluvy. Umožnilo im to ratifikovať Zmluvu v plnom rozsahu.
<P>
Pomocou tohto plánu by členské štáty, ktoré Lisabonskú zmluvu už ratifikovali, nemuseli ratifikáciu opakovať. Tento rozšírený plebiscit by írskym voličom dal na výber, pokiaľ ide o rozsah úlohy, ktorú chcú zohrávať v rámci Európskej únie.
<SPEAKER ID="064" NAME="Gunnar Hökmark" AFFILIATION="PPE-DE">
Vážený pán predsedajúci, začnem tromi vecami. Čo sa týka Ruska, musíme zachovať politiku otvorenosti i pevného postoja zároveň a nikdy nesmieme akceptovať ruské nároky na akékoľvek záujmy v iných krajinách, nech už sa nachádzajú v blízkosti jeho hraníc alebo vo veľkej vzdialenosti. V najbližších rokoch to bude mať zásadný význam.
<P>
Po druhé, cieľom preskúmania rozpočtu musí byť otvorenie a deregulácia európskeho poľnohospodárstva, aby sa vytvorilo viac príležitostí pre poľnohospodárov v Európe, ako aj v iných častiach sveta - hoci s menšími dotáciami - s cieľom vybudovať globálny, fungujúci poľnohospodársky trh, ktorý bude spĺňať nové nároky na potraviny po celom svete.
<P>
Po tretie, s krokmi týkajúcimi sa klimatických zmien sa musí začať teraz i napriek finančnej kríze, aby sme mohli ťažiť z dlhodobého procesu. Týmto spôsobom môžeme bojovať proti klimatickým zmenám a byť pripravení reagovať na ďalšie zmeny, ktoré so sebou prinesú.
<P>
Pokiaľ ide o finančnú krízu, o ktorej sme dnes diskutovali, mnohí rečníci pozabudli, že sa nachádzame na konci dlhodobého procesu, jedinečného z hľadiska histórie ľudstva - procesu globálneho rastu, ktorý priniesol prosperitu spôsobom, aký sme doteraz nezažili. Teraz sa nachádzame na jeho konci. Od pána Schulza som dnes o tomto nič nepočul. Samozrejme, máme viacero problémov, avšak tieto problémy sa netýkajú iba trhu. Nikto nemôže povedať, že rizikové pôžičky v USA sú výsledkom trhových síl. Sú výsledkom rozhodujúcich politických zásahov.
<P>
Teraz musíme zabezpečiť transparentnosť, zodpovednosť a dohľad, ktorý obsiahne moderné trhy v ich súčasnom stave. Trhy sú európske i globálne a my musíme zabezpečiť, že sa nám podarí postihnúť skutočný stav finančných trhov. Potom budeme môcť postupovať konštruktívne, pokiaľ ide o rozvoj reálneho hospodárstva.
<SPEAKER ID="065" NAME="Piia-Noora Kauppi" AFFILIATION="PPE-DE">
(FI) Vážený pán predsedajúci, nestabilita, ktorá sa šíri ako nekontrolovateľný požiar, je pre dnešný svet typická. Platí to najmä pre finančné trhy, ktoré v súčasnosti patria medzi najglobálnejšie podnikateľské sektory. Nezodpovednosť, fanatická horlivosť a zlyhanie regulácií v jednej časti sveta potenciálne zasiahne vrecká bežných spotrebiteľov všade na svete. Vítam aj iniciatívu Komisie s cieľom vytvoriť trvalú pracovnú skupinu, ktorá by sa finančnou krízou zaoberala v Komisii. Ako uviedol predseda Komisie pán Barroso, môžeme a mali by sme urobiť viac.
<P>
Myslím si však, že Komisia si na seba v tomto prípade zobrala príliš veľkú zodpovednosť. Zodpovednosti treba udržiavať jasne oddelené. Úlohou Európskej centrálnej banky je zabezpečiť, aby ceny a hodnota peňazí zostávali stabilné. ECB efektívne pôsobila pri zmierňovaní krízy. Dnešné koordinované znižovanie úrokových sadzieb je toho dobrým ukazovateľom. Na druhej strane sú inštitúcie Spoločenstva - Európska komisia a Európsky parlament - zodpovedné za to, aby zabezpečili, že jediný trh zostane otvorený a že sa budú etablovať právne predpisy. Aktéri trhu musia konať v súlade so zákonom, musia mať kontrolu nad svojimi rizikami a musia podnecovať domácnosti, ktoré im dlžia peniaze, aby hľadali vhodné riešenia. Finančné skupiny musia brať vážne nielen svoje vlastné podnikanie, ale musia prevziať aj širšiu spoločenskú zodpovednosť. Hlavnú zodpovednosť nesú ale ministri financií, pretože väčšina nástrojov na rast a riešenia krízy sa nachádza v ich "inštrumentáriu": nástroje nemá ECB, ani európski zákonodarcovia či aktéri trhu.
<P>
Ministri financií preukázali iniciatívu. V októbri 2007 prijali jasnejšie pravidlá, aby sa predchádzalo krízam na finančných trhoch. Keď uvážime, aká dlhodobá táto úloha bude, potom 13-bodový zoznam zo včerajšej Rady Ecofin je dosť žalostný. Nie som proti týmto návrhom, domnievam sa však, že akčný program je neprimeraný. Nestačí iba niečo urobiť: musíme taktiež urobiť tie správne veci. A ešte dôležitejšie je vedieť, ako nerobiť nič, ak legislatíva nie je tým správnym riešením problémov. Nemali by sme nechať priestor populistickému nátlaku.
<SPEAKER ID="066" NAME="Zsolt László Becsey" AFFILIATION="PPE-DE">
(HU) Ďakujem, pán predsedajúci. A chcel by som poprosiť tlmočníkov, aby mi prepáčili, že budem hovoriť bez prípravy. Kľúčovými slovami sú v tomto prípade solidarita, dohľad a bezpečnosť. Neustále tvrdíme, že solidarita má za súčasnej finančnej krízy mimoriadny význam, najmä ak pochádzame - ako pochádzam ja - z krajiny, v ktorej je veľa bankových pobočiek, filiálok a dcérskych spoločností. V tomto prípade je podstatné, ako vedenia spoločností vo svojom kľúčovom postavení a ich dozorné orgány zareagujú na problém, ktorému čelíme.
<P>
Čo sa týka solidarity, môžem uviesť, že spoločná poľnohospodárska politika vznikla päť rokov po vytvorení Európskeho hospodárskeho spoločenstva a teraz, takmer päť rokov po rozšírení, prišiel čas aj na spoločnú energetickú politiku. Teším sa, že minister povedal, že je to dobrá myšlienka, ktorú však ešte treba naplniť. Čo však môžem povedať tiež: toto podnikanie s vkladmi je o solidarite. Je to možné a ide o okamih, keď dokážeme krajinám strednej Európy ukázať pozitívny obraz Európskej únie, ak sa jeden po druhom nebudeme strániť zodpovednosti, ale spolu vyhlásime, že v prípade krízy sa naozaj zaručíme za vklady všetkých obyvateľov. Až na pol roka alebo rok. Môžeme sa rozhodnúť a čím skôr sa rozhodneme, tým lepšie: pretože tu hovoríme o ľuďoch, ľuďoch v nepríjemnej situácii, ktorých musíme čo najskôr zachrániť. Neverím, že to spôsobí mimoriadne zdĺhavé problémy.
<P>
Druhou otázkou je solidarita a naša bezbrannosť. Vskutku ide o dozorný orgán a to bude ďalším bodom. Chápem, že by sme chceli zriadiť komory alebo kolégiá, a verím, že je dôležité, aby sme sa priblížili k určitému centralizovanému dohľadu práve tak, ako prenášame určité kľúčové záležitosti v politike hospodárskej súťaže do kompetencie príslušného orgánu EÚ alebo Európskej centrálnej banky (ECB). Je však veľmi dôležité porozumieť tomu, ako by sme mohli vybudovať vzájomnú dôveru v kolegiálnom systéme. Ďakujem.
<SPEAKER ID="067" NAME="John Purvis" AFFILIATION="PPE-DE">
Vážený pán predsedajúci, rád by som vám a pánovi Jouyetovi a pánovi Almuniovi povedal, že je absolútne nevyhnutné, aby sa znovu naštartoval medzibankový trh. Jedinou spoľahlivou cestou, ako to dosiahnuť, je disponovať nezávislými štátnymi zárukami na komerčné medzibankové vklady, ako to urobili Írsko a Dánsko na svojich domácich trhoch.
<P>
Pravdou je, že prípadné záväzky sú enormné, ak sa však znovu naštartuje medzibankový trh, banky prestanú hromadiť finančné prostriedky, začnú znova poskytovať úvery podnikom a jednotlivcom i domácnostiam, medzibankové úrokové sadzby sa vrátia na normálnu úroveň a je úplne isté, že tieto záruky nebude treba použiť.
<P>
Súhlasím s pánom Jouyetom, že sa to musí udiať v celosvetovom meradle. Ako uviedol pán Jouyet, vlastnou úlohou Medzinárodného menového fondu je koordinácia tohto postupu a iba takýmto odvážnym krokom v celosvetovom meradle zažehnáme nebezpečenstvo a začneme s obnovou dôvery.
<SPEAKER ID="068" NAME="Csaba Sándor Tabajdi" AFFILIATION="PSE">
(HU) To najdôležitejšie, čo treba urobiť - a ja celkom súhlasím s francúzskym predsedníctvom - je nájsť určité riešenie pre Írsko a ratifikáciu Lisabonskej zmluvy. Pokiaľ ide o finančné turbulencie, rád by som Parlamentu pripomenul, že maďarský premiér Ferenc Gyurcsány vo februári 2008 so zreteľom na krízu na medzinárodných finančných trhoch navrhol samostatný európsky dozorný orgán a samostatný súbor pravidiel. Bohužiaľ, na marcovom rokovaní Rady za tento návrh nehlasovala väčšina. Myslím si, že na ďalšom rokovaní by bolo vhodné sa k tomuto návrhu vrátiť. Maďarský premiér tento návrh predloží znova, keďže bez neho, bez európskeho orgánu pre finančný dohľad, sa budú globálne problémy vyskytovať znova a znova. Chcel by som francúzske predsedníctvo a ďalšie členské štáty požiadať, aby tento návrh podporili. Riešenie tohto problému je napokon v záujme nás všetkých.
<SPEAKER ID="069" NAME="Marios Matsakis" AFFILIATION="ALDE">
Vážený pán predsedajúci, "veľké zvieratá" amerického bankového sektora spolu s podobnými v Európe sa v posledných rokoch pustili do orgií plných podvodov, sprenevery a korupcie na úkor bežných ľudí. Napriek tomu tie orgány, ktorých povinnosťou je chrániť občanov, ako sú centrálne banky, ministri financií a komisári EÚ, neurobili v podstate nič, aby ich zastavili.
<P>
Po sprisahaní sprevádzanom mlčaním, nedbanlivosťou a kamuflážou sa tieto orgány opovažujú zveriť peniaze daňových poplatníkov tak, že tí istí boháči môžu zbohatnúť ešte viac. Je to poburujúce, škandalózne a hanebné. Toto nie je spravodlivosť. Tým, ktorých treba viniť za súčasnú globálnu ekonomickú katastrofu, a tým, ktorí im ponúkli krytie, by mali zhabať majetok a mali by ich poslať do väzenia. Toto je skutočná spravodlivosť a toto je ten typ spravodlivosti, o ktorom by mala byť EÚ. Toto je holá pravda o tom, čo si myslia občania EÚ.
<SPEAKER ID="070" NAME="Marie Anne Isler Béguin" AFFILIATION="Verts/ALE">
(FR) Vážený pán predsedajúci, dovoľte mi najskôr položiť Rade jednu otázku. Čo bude s konferenciou o Gruzínsku na vysokej úrovni, ktorú navrhlo francúzske predsedníctvo, a ako súčasné predsedníctvo plánuje brániť územnú celistvosť Gruzínska, keď dva separatistické regióny, Abcházsko a Južné Osetsko, uznala ďalšia krajina? Hanbou je, že tu nie je pán Barroso, pretože jeho prejav nebol presvedčivý. Možno preto, že on sám nie je o svojich vlastných návrhoch presvedčený. Domnievam sa, že finančná a hospodárska situácia je oveľa vážnejšia, ako ju opísal pán Barroso. Myslím si, že dokonca aj dnes hocikto na internete ľahko zistí, že burzy naďalej padajú napriek všetkým zásahom. Badám, že ide o skutočný kolaps súčasného systému, systému, ktorý je úplne zastaraný, systému, ktorý viedol k bankrotom, ktorý viedol k tomu, že pôda sa úplne vyčerpáva a dusí emisiami skleníkových plynov, ktorý viedol k nedostatočnému rozvoju v južných častiach sveta a k nedostatočnému rozvoju v našich mestách a veľkomestách.
<P>
(Predsedajúci prerušil rečníčku.)
<SPEAKER ID="071" NAME="Konrad Szymański" AFFILIATION="UEN">
(PL) Vážený pán predsedajúci, pri súčasnej kríze riešime otázku verejnej pomoci pre ohrozené odvetvia hospodárstva. Záchrana nemeckej spoločnosti Hypo je subvencovaná do výšky 50 miliárd EUR, pomoc pre britskú spoločnosť Bradford & Bingley predstavuje ďalších 35 miliárd EUR a záchrana koncernu Fortis predstavuje 11 miliárd EUR. Európska centrálna banka zatiaľ do bankových vkladov naliala ďalších 120 miliárd EUR, aby udržala ich likviditu.
<P>
Komisárka Kroesová v tom istom čase dáva podnet na vznik politickej krízy v Poľsku, a to prostredníctvom vrátenia dotácií v hodnote približne pol miliardy - dovoľte mi to zdôrazniť, pol miliardy - eur pre tri poľské lodenice. Som zvedavý, ako chce Európska komisia Poliakom vysvetliť situáciu, v ktorej stovky miliárd eur plynú do bánk v starej časti Európy, zatiaľ čo sa pol miliardy eur nesmie previesť na tri lodenice, ktoré môžu v dôsledku krokov Komisie skrachovať. Navrhujem, aby sme si na to spomenuli, keď na nasledujúcom zasadaní Rady príde reč na ďalšie finančné injekcie pre finančný sektor.
<SPEAKER ID="072" NAME="Ioannis Varvitsiotis" AFFILIATION="PPE-DE">
(EL) Vážený pán predsedajúci, francúzsky premiér Édouard Balladur kedysi vydal vyhlásenie, v ktorom sa zmieňuje o tom, že úplná sloboda trhu sa rovná zákonom džungle. Dodáva, že naša spoločnosť, demokracia a inštitúcie nesmú dopustiť, aby sa k moci dostala džungľa. Napriek tomu sa dnes nachádzame v džungli a pykáme za úplnú slobodu trhu, ktorá panovala v Spojených štátoch.
<P>
Ak uvážite, že na každý dolár skutočnej investície americké banky požičajú 32 USD v protiklade k úbohým 12 USD európskych bánk, pochopíte nezodpovednosť, ktorá bola na americkom bankovom trhu masívne rozšírená. Obávam sa, že ani opatrenia pána Paulsona, ani opatrenia americkej vlády svet z tejto krízy nedostanú. Pri pohľade do budúcnosti sa domnievam, že odteraz je nutné uplatňovať prísne pravidlá.
<SPEAKER ID="073" NAME="Victor Boştinaru" AFFILIATION="PSE">
(RO) Vážený pán predsedajúci, pán predseda Rady, pán komisár Almunia, ctení kolegovia, v priebehu posledných rokov významní vodcovia, najmä socialisti, hovorili o potrebe reformy svetového finančného systému, akéhosi post-bretton-woodskeho systému, ktorý by dokázal čeliť výzvam globalizácie. Bohužiaľ, nič také sa nestalo.
<P>
Preto vítam nedávne zásahy prezidenta Sarkozyho a francúzskeho predsedníctva, ako aj ďalších európskych vedúcich predstaviteľov, ktorí poukazovali na potrebu takejto reformy. Dnes ma potešili slová predsedu Európskej komisie pána Barrosa, ktorý hovoril o tom, že úvahy by sa nemali obmedzovať iba na obdobie finančnej krízy a na územie Európy.
<P>
Pán Barroso, navrhujem preto, aby sa Európska únia a Európska komisia spolu s ďalšími významnými aktérmi, ako sú Spojené štáty, Čína alebo Japonsko, explicitne zaviazali k potrebe reformovať svetový finančný systém, aby ľudstvo disponovalo nástrojmi potrebnými na riadenie finančných aspektov globalizácie.
<SPEAKER ID="074" NAME="Jean-Pierre Jouyet" LANGUAGE="FR">
Vážený pán predsedajúci, páni komisári, dámy a páni, keďže som už hovoril, budem stručný.
<P>
Pokiaľ ide o zvládanie finančnej krízy, je mi veľmi ľúto, že pani Berèsovej nestačí moja prítomnosť, teším sa však, že je spokojná s prítomnosťou pána Almuniu. A teraz vážne: prejavy pani Berèsovej, pána Karasa a najmä pani Kauppiovej ukázali, že potrebujeme - ako už bolo povedané - zabezpečiť efektívne prijatie predložených návrhov Komisie, ktoré zahŕňajú všetky aspekty dohľadu, regulácie a úpravy účtovných pravidiel.
<P>
Udeje sa to v zmysle prispôsobenia existujúcich regulácií, prispôsobenia pravidiel, ktoré si vyžiadala súčasná situácia, a nie v zmysle nadmernej regulácie. Ako sme už uviedli, v tejto oblasti potrebujeme "viac Európy" a naše predpisy musíme prispôsobiť vzájomnej závislosti finančných inštitúcií a súvzťažnosti našich pravidiel pre financovanie hospodárstva. V tejto oblasti musíme veľmi rýchlo dobehnúť zameškané a musíme znovu získať dynamiku spred niekoľkých rokov - o tomto budete ešte diskutovať - aby sme v rámci práce, ktorú vykonal pán Lamfalussy, mohli dokončiť organizačnú štruktúru.
<P>
Taktiež je dôležité, aby Komisia disponovala právomocami - aby v tomto ohľade mohla zohrávať určitú úlohu - a Komisia má úplnú pravdu, keď na tomto bode trvá. V tejto veci musíme postupovať logicky. Ak chceme väčšiu mieru integrácie, ak chceme zavádzať riešenia, ktoré podľa našej mienky fungujú inde, musíme vytvoriť usporiadanie, ktoré dokáže riešiť náročné finančné úlohy, ktorým budeme musieť čeliť, a musíme konať rýchlo. Ako som povedal, francúzske predsedníctvo urobí všetko, čo je v jeho silách, a vynaloží všetku svoju energiu, aby zlepšilo potrebnú koordináciu a prispôsobenie pravidiel v tejto oblasti.
<P>
Očividne potrebujeme, aby v tejto oblasti existovala - a toto je ten prípad - koordinácia medzi Európskou centrálnou bankou, európskymi ministrami financií a Komisiou. Je to dôležitejšie ako kedykoľvek predtým. Musíme nájsť konkrétne odpovede a taktiež musíme predvídať vplyv, ktorý táto kríza bude mať na financovanie hospodárstva a na samotné hospodárstvo. Prvé známky tohto vplyvu už môžeme vidieť. Aj v tomto prípade - a ide o podstatnú súčasť budovania dôvery - musíme prijať významné inovatívne opatrenia, predovšetkým pre malé a stredné podniky.
<P>
Pokiaľ ide o vonkajšie vzťahy, ku ktorým sa vyjadrili pán Saryusz-Wolski a pani Islerová Béguinová, rád by som pánovi Saryuszovi-Wolskému povedal, že - ako som už predtým uviedol - priorita Európskej rady je určiť presné stratégie a zverejniť nariadenia pre energetickú bezpečnosť a solidaritu. Jedna kríza by nemala zakrývať inú. Pred tromi mesiacmi sme mali energetickú krízu. A táto kríza pretrváva. Krajiny boli závislé od iných krajín, pokiaľ ide o dodávky energie. Tak to stále je. Musíme mať obsažnú európsku energetickú politiku a v tomto ohľade taktiež zaostávame, a musíme rýchlo pokročiť.
<P>
Čo sa týka Bieloruska - o tejto otázke budeme podrobnejšie debatovať onedlho - chcel som pánovi Saryuszovi-Wolskému povedať, že počas Rady všeobecných záležitostí sa uskutoční stretnutie Trojky a pri tejto príležitosti sa stretneme s bieloruskými orgánmi. Ako viete - a pán Saryusz-Wolski to zdôraznil - vyjadrili sme znepokojenie nad volebným procesom, s ktorým nie sme spokojní. Budeme o tom hovoriť otvorene, avšak Rada zároveň zvažuje možné zmiernenie určitých sankcií, najmä vízových obmedzení uvalených na niektorých bieloruských predstaviteľov, ktorých postihli sankcie. Rada takéto možnosti vývoja ešte stále zvažuje.
<P>
Páčil sa mi výraz, ktorý ste použili v súvislosti s konfliktom medzi Ruskom a Gruzínskom, pán predseda. V Gruzínsku musíme obnoviť mier a zabezpečiť jeho pretrvanie. Vďaka tomu môžem odpovedať pani Islerovej Béguinovej. Na 14. októbra večer a 15. októbra zorganizujeme konferenciu na vysokej úrovni. 14. októbra sa ministri zahraničných vecí stretnú s Bernardom Kouchnerom a 15. októbra sa uskutoční schôdzka vysokých predstaviteľov a lídrov s cieľom nájsť vhodné riešenia situácie v Abcházsku a Južnom Osetsku, ktorých uznanie - a musím to pani Islerovej Béguinovej povedať, hoci si je toho dobre vedomá - zostáva našťastie krajne izolovaným javom, keďže Európska únia a predsedníctvo tento neprijateľný akt dôrazne odsúdili.
<P>
Pokiaľ ide o Európsky pakt o prisťahovalectve a azyle, chcel by som odpovedať pani Flautrovej - hoci nepochybujem o tom, že ju pani Islerová Béguinová bude o tom, čo som povedal, informovať - a to nasledovne: zmena, ktorá prichádza s týmto Paktom, tkvie v lepšej koordinácii, harmonizácii, ak chcete, najmä z hľadiska žiadostí o azyl a z hľadiska žiadostí podaných prisťahovalcami. Pakt naozaj objasňuje štatút prisťahovalcov, čo pre nich predstavuje pokrok. V skutočnosti by sme uprednostnili pragmatickejšiu víziu, vyváženejší prístup, prístup, ktorý možno interpretovať v kontexte rozširovania Schengenskej dohody. Demografická kríza, demografický problém je taktiež jednou z výziev, ktorým musíme čeliť počas francúzskeho predsedníctva.
<P>
Nakoniec - a tento bod je kritický, pretože k nemu všetko smeruje - tieto krízy sú súvzťažné. Tieto krízy sú vzájomne prepojené. Hospodárska a finančná kríza je najviditeľnejšia. Pred tromi mesiacmi to však bola energetická kríza. V každom prípade však stále čelíme potravinovej kríze, stále čelíme vonkajšej kríze. Zopakujem to: aby sme mohli reagovať na tieto krízy, na tieto závažné problémy, potrebujeme "viac Európy", väčšiu mieru koordinácie, väčšie možnosti na prijímanie rozhodnutí, lepšiu viditeľnosť a citlivosť. Odpoveďou je širšia inštitucionalizácia, ktorú možno dosiahnuť prostredníctvom Lisabonskej zmluvy. Musíme zabezpečiť, aby zmluva rýchlo vstúpila do platnosti. Spolu s našimi írskymi priateľmi musíme nájsť riešenie. Urobíme, čo je v našich silách, aby sme do konca roka mali k dispozícii politické riešenie tohto inštitucionálneho problému, ktorý - keď zvážime problémy, ktorým čelíme a o ktorých sme diskutovali celé popoludnie - je nutné riešiť ako naliehavú záležitosť.
<SPEAKER ID="075" NAME="Joaquín Almunia">
člen Komisie. - (ES) Vážený pán predsedajúci, pán minister, dámy a páni, začnem záverom prejavu pána Jouyeta. Ako uviedol predseda Barroso vo svojom úvodnom prejave, vstup Lisabonskej zmluvy do platnosti je nevyhnutný na to, aby sme pokročili v európskej integrácii, a to najmä za týchto okolností. Niektorí z vás sa zmienili o aspektoch vonkajších opatrení a o spoločnej zahraničnej a bezpečnostnej politike: Gruzínsku. Lisabonská zmluva nám umožní zlepšiť efektivitu a intenzitu opatrení v takých dôležitých záležitostiach pre našu vlastnú bezpečnosť a obranu našich hodnôt mimo našich hraníc, ako v prípade Gruzínska a ďalších krajín.
<P>
Niektorí z vás sa úplne oprávnene zmienili o význame diskusií o energetike a klimatických zmenách, ktoré sa zakrátko uskutočnia v Európskej rade. Francúzske predsedníctvo podporuje ambiciózny balík návrhov Komisie. Veríme, že návrhy budú prijaté a zrealizované. Lisabonská zmluva udelí európskym inštitúciám - nielen Komisii - väčšie právomoci na riešenie tohto mimoriadne významného problému.
<P>
Niektorí z vás sa úplne oprávnene zmienili o prisťahovalectve, pakte o prisťahovalectve, o chvályhodnej iniciatíve francúzskeho predsedníctva a niekoľkých ďalších členských štátov. Komisia nedávno predložila aj návrhy o imigrácii, ktoré Parlament a Rada prediskutovali a prijali, alebo o nich diskutujú a návrhy sú v procese prijímania. Opakujem, Lisabonská zmluva Európskej únii umožní, aby sa priblížila k spoločnej prisťahovaleckej politike, ktorá je zásadnou záležitosťou.
<P>
A napokon, väčšina prejavov sa, prirodzene, dostatočne sústredila na hospodárske a finančné záležitosti, ktorými sa v súčasnosti zaoberáme v prvom rade.
<P>
Súhlasím s vami, s predsedníctvom a, samozrejme, s predsedom Komisie v jeho úvodnom prejave, že potrebujeme urýchliť dohodnuté opatrenia všetkých z nás, ktorí máme v Európe svoje záväzky. Záväzky má Komisia, nepochybne, má ich aj Rada, Parlament, členské štáty, dozorné orgány a centrálne banky.
<P>
Všetci musíme konať koordinovaným spôsobom, každý v súlade so svojimi záväzkami. Od začiatku krízy Komisia rok vyvíjala iniciatívy na zvládnutie budúcnosti nášho finančného systému so strednodobou perspektívou tak, ako ich Rada a Komisia pred rokom prediskutovali a prijali na neformálnom zasadaní Rady v Oporte a stretnutí Rady Ecofin v októbri minulého roka.
<P>
Komisia sa však aktívne zúčastňuje aj na krátkodobých, neodkladných a nevyhnutných opatreniach, ktoré sú súčasťou včerajších záverov Rady Ecofin, vrátane záväzku zlepšiť systémy ochrany vkladov, ktoré sú vážne postihnuté, nie na základe nezaistenia vkladov vo finančných inštitúciách, ale v dôsledku určitých jednostranných iniciatív s negatívnym vplyvom na ostatné krajiny.
<P>
Komisia spolupracuje a taktiež pracuje na rozvoji a uplatňovaní zásad, ktoré sa včera určili v záveroch Rady Ecofin a ktoré sú zásadné z hľadiska spôsobu, akým by sa mali riešiť komplikované situácie v jednotlivých finančných inštitúciách: prostredníctvom rekapitalizácie a v niektorých prípadoch prostredníctvom ďalších nástrojov.
<P>
Ako uviedol predseda Barroso, Komisia pracuje s cieľom napredovať rýchlejšie ako doteraz, pokiaľ ide o dohľad na európskej úrovni, na cezhraničnej úrovni, ktorý očividne potrebujeme. V posledných dňoch sme všetci pocítili potrebu týchto mechanizmov.
<P>
Komisia je rovnako ako Rada a Parlament spokojná s rýchlosťou dnešného počínania Európskej centrálnej banky a ďalších centrálnych bánk: s koordinovaným znižovaním úrokových sadzieb, ktoré by malo sčasti zmierniť napätie na trhu.
<P>
Plne súhlasím s pánom Purvisom, že treba prijať opatrenia, z ktorých by každé spadalo do rámca našich záväzkov, na uľahčenie obnovy medzibankového trhu. Je to nevyhnutné. Nemôžeme zohľadňovať iba centrálne banky, ktoré by v budúcnosti slúžili ako zdroj likvidity vo fungovaní finančného systému. A, samozrejme, Komisia - a v prvom rade reagujem na prejav pani in 't Veldovej - pred hlavami štátov a predsedami vlád v sobotu v Paríži uviedla a zopakovala to včera na stretnutí Rady Ecofin, že pokiaľ ide o reguláciu štátnej pomoci, Zmluva má dostatok doložiek a ustanovení na to, aby sme v takej situácii, akej čelíme teraz, konali flexibilne, v súlade s pravidlami hospodárskej súťaže a pravidlami týkajúcimi sa štátnej pomoci.
<P>
Buď dnes, alebo zajtra, moja kolegyňa komisárka Kroesová - ako to oznámila včera v Rade Ecofin - zverejní usmernenia o tom, ako podľa názoru Komisie možno rozpätie flexibility v Zmluve využiť v prípade tohto konkrétneho bodu a ako možno zároveň zabrániť diskriminácii medzi rozličnými riešeniami a rôznymi typmi pomoci.
<P>
Komisárka sa vyjadrí aj - a niektorí z vás sa o tom taktiež zmienili - k implementácii Paktu stability a rastu. Zrevidovali sme ho v roku 2005 a odvtedy - ako som už, myslím, nedávno povedal v inej rozprave - konsenzus o implementácii zrevidovaného Paktu bol dokonalý, stopercentný. Včera sa Rada Ecofin rovnako ako v sobotu na stretnutí v Paríži jednomyseľne zhodla na tom, že súčasný Pakt po revízii v roku 2005 - a na tejto rozprave a konsenze sa podieľal aj Parlament - má dostatočný priestor na manévrovanie, aby mohol riešiť situácie, ktoré sa začali vyskytovať a, bohužiaľ, budú sa vyskytovať aj naďalej, ako je napríklad zvyšovanie verejných deficitov. Dosiahnuť sa to dá v rámci stanovených pravidiel, nie ignorovaním týchto pravidiel.
<P>
Bolo to zrejmé v sobotu v Paríži, bolo to zrejmé včera na stretnutí Rady Ecofin a zrejmé je to aj tu, v dnešnej rozprave. Ubezpečujem vás, že Komisia zaistí, aby to odteraz bolo zrejmé aj napriek tomu, že nás čakajú mimoriadne neľahké okolnosti, nielen vo finančnom systéme, ale aj v reálnom hospodárstve.
<P>
Zajtra odchádzame do Washingtonu na výročné stretnutie Medzinárodného menového fondu. Prognózy MMF boli opäť upravené smerom nadol. Naše prognózy budú smerom nadol upravené o niekoľko týždňov. Bohužiaľ, nejde len o teoretické cvičenie v ekonomickej prognostike: znamená to nižší rast, nižšiu zamestnanosť, väčšie napätie na trhu práce a spolu s inflačným tlakom, ktorý nás ešte stále sužuje, hoci sa za posledné dva mesiace zmiernil, to znamená úbytok kúpnej sily a problémy pre občanov.
<P>
To však nie je dôvod, aby sme zabúdali na strednodobý výhľad. Nemalo by to byť dôvodom, aby sme zabudli na poučenia z minulých kríz. Myslím si, že v tomto zmysle prevažná väčšina prejavov, ktoré som si dnes popoludní vypočul, podporila a vyjadrila súhlas s konsenzom, ktorý sme dosiahli - ktorý považujem za mimoriadne pozitívny - včera na luxemburskom stretnutí Rady Ecofin.
<SPEAKER ID="076" NAME="Predsedajúci">
Rozprava sa skončila.
<P>
Hlasovanie sa uskutoční počas ďalšieho zasadania.
<P>
Písomné vyhlásenia (článok 142)
<SPEAKER ID="998" NAME="Jean-Pierre Audy" AFFILIATION="PPE-DE">
písomne. - (FR) Najskôr by som chcel zablahoželať úradujúcemu predsedovi Rady Nicolasovi Sarkozymu k jeho pragmatickým a účinným opatreniam a vynikajúcej práci francúzskeho predsedníctva, ktoré dnes zastupuje môj priateľ, pán Jouyet. Európska únia vznikla v časoch utrpenia spôsobeného vojnou.
<P>
Zdá sa, že je predurčená k tomu, aby naďalej pôsobila v časoch útrap a kríz. Tieto krízy - kaukazská kríza v Gruzínsku, finančná kríza, zlyhanie Svetovej obchodnej organizácie - ukazujú, ako veľmi potrebujeme inštitúcie nového typu, ktoré nám poskytuje Lisabonská zmluva, a ako veľmi potrebujeme najmä trvalé predsedníctvo Európskej únie.
<P>
Pokiaľ ide o finančnú krízu, Európska centrálna banka sa práve rozhodla znížiť úrokové sadzby a ja toto rozhodnutie vítam. Konečne precitla z ľahostajnosti. Mala by sa poučiť z neúspechu menovej politiky, keďže nič by nebolo horšie, ako po obnovení hospodárskeho rastu opätovne zvýšiť sadzby. Rastie potreba toho, aby Komisia na základe článku 105(6) Zmluvy o ES záležitosť postúpila Rade tak, aby mohla Európskej centrálnej banke udeliť politický mandát na kontrolný dohľad nad úverovými inštitúciami s cieľom zriadiť európsky bankový regulačný orgán.
<SPEAKER ID="077" NAME="Sebastian Valentin Bodu  " AFFILIATION="PPE-DE">
písomne. - V písomnom vyhlásení som 24. septembra položil otázku, či je Európa pripravená vstrebať otrasy podmienené jej pevným prepojením na americký trh a či je finančná injekcia vo výške 36,3 miliardy EUR, ktorú trhu poskytla Európska centrálna banka a Anglická národná banka (Bank of England), dostatočná na odvrátenie hrozby. O niekoľko dní neskôr strhol prúd finančnej krízy so sebou aj banky Fortis a Dexia. Navyše sa zrútil islandský bankový systém (čo vyvrcholilo odkúpením banky Glitnir vládou) a britská vláda oznámila ďalšie finančné injekcie (200 miliárd GBP) do svojho hospodárstva.
<P>
Udalosti, ktoré sa doteraz odohrali, dali odpoveď na moju rečnícku otázku. Čo sa bude diať ďalej? Poznáme už postihnuté finančné inštitúcie. Tie veľké. Nevieme však, koho ešte kríza postihla a kto sa k tomu nechce priznať. Čo desiatky regionálnych amerických bánk, ktoré mali svoj podiel na ľahko dostupných pôžičkách v sektore bývania? Čo európske banky, ktoré sa nedokázali zdržať investovania do všetkých typov amerických exotických finančných nástrojov, ktoré zaplavili trh v tomto desaťročí?
<SPEAKER ID="078" NAME="Ilda Figueiredo  " AFFILIATION="GUE/NGL">
písomne. - (PT) Napriek trochu emocionálnym vyjadreniam k finančnej kríze a súvisiacim krízam základné opatrenia na efektívne riešenie týchto kríz ešte stále nie sú k dispozícii. I keď boli prijaté niektoré opatrenia ad hoc, ktoré boli iba pred niekoľkými mesiacmi zamietnuté - napríklad znárodnenie bánk, ktoré zbankrotovali pre slabé riadenie zo strany ich správcov a niektorých najväčších akcionárov, ktorí zinkasovali značné zisky a výnosy a riešenie škôd nechali na širokú verejnosť - vždy sa to deje v záujme ochrany veľkých podnikov bez toho, aby sa naozaj brali do úvahy záujmy pracujúcich a tých, čo sú na tom najhoršie. Neriešia jadro problému. Nerušia daňové raje. Neeliminujú falošnú nezávislosť Európskej centrálnej banky. Neodstraňujú Pakt stability. Nesnažia sa prijať Pakt solidarity a spoločenského pokroku.
<P>
ECB znížila svoju základnú úrokovú sadzbu príliš neskoro po tom, ako za krátkozraký postup už draho zaplatili zraniteľnejšie hospodárstva a tí, čo dlhujú bankám.
<P>
Otázky, ktoré sú na stole, majú tak najvyšší význam a spochybňujú neoliberálne politiky, ktoré maximálne uprednostňovali slobodnú hospodársku súťaž, ktorá zhoršovala situáciu pracujúcich a znásobovala problémy mikropodnikov a malých a stredných podnikov. Na ďalšej Rade treba s týmito neoliberálnymi politikami rázne skoncovať.
<SPEAKER ID="079" NAME="Petru Filip  " AFFILIATION="PPE-DE">
písomne. - (RO) Súčasná globálna finančná kríza okrem svojho nadnárodného charakteru so sebou prináša riziko veľmi rýchleho vytvorenia stavu značnej paniky, nielen vo finančnom, bankovom a hospodárskom sektore, ale aj na úrovni bežných európskych občanov. Domnievam sa, že je oveľa ťažšie odhadnúť nebezpečenstvo paniky medzi európskymi občanmi ako závažnosť ekonomického javu, ktorý je nutné finančne a ekonomicky udržiavať pod kontrolou. Kým odznejú dôsledky, bude si to vyžadovať oveľa dlhší čas.
<P>
Z tohto dôvodu vás verejne vyzývam a žiadam, aby ste vo svojich funkciách predsedov - bez ohľadu na to, aké kroky podniknete na priame, okamžité a účinné vyriešenie súčasnej hospodárskej a finančnej krízy - zabezpečili, že takéto kroky budú transparentné pre európsku verejnú mienku, aby sa občania cítili chránení Európskou úniou, ktorej účelom je práve poskytovanie ochranného rámca v prípadoch závažných kríz.
<P>
Ak teraz nedokážeme posilniť európsku dôveru a solidaritu, budeme čeliť nebezpečenstvu, že všetko, čo sme namáhavo skonsolidovali za uplynulých 50 rokov, zanikne.
<SPEAKER ID="080" NAME="Filip Kaczmarek  " LANGUAGE="PL">
Nemali by sme sa spoliehať na to, že jediné stretnutie Európskej rady vyrieši problémy finančných trhov. Zámerom Rady by malo byť skôr hľadanie ciest, ako zvýšiť bezpečnosť európskych bankových systémov. Niet pochýb o tom, že súčasné zapojenie národných vlád je momentálne potrebné, avšak určite nenahradí spoločné opatrenia na úrovni EÚ ako celku.
<P>
Momentálne je mimoriadne dôležité zabrániť populistickej licitácii sľubov a ochrániť občanov pred krajným cynizmom niektorých politikov. Tento cynizmus je založený na pokútnom šírení pesimizmu a súčasnom vyzývaní iných politikov, aby niečo urobili. Ak sa temné vízie splnia, cynici povedia: nehovorili sme vám to? Ak sa najhoršie predpovede nenaplnia, falošní záchrancovia povedia: chceli sme byť opatrní, v takýchto situáciách treba postupovať obozretne.
<P>
Teraz si cynici mädlia ruky a tešia sa, že vymysleli lesť s nulovým rizikom. Táto ich radosť je dôkazom extrémnej nezodpovednosti a popretia základných hodnôt demokratickej politiky - prezieravej ochrany spoločného dobra. Tento skutočný cynizmus môže byť dokonca najväčším nebezpečenstvom pre vrecká Európanov. Taktiež je zaujímavé, že túto falošnú starosť o budúcnosť občanov prejavujú tí, ktorí sa snažia zablokovať novú európsku zmluvu a ktorým sa nepáči myšlienka spoločnej meny. Verím, že na stretnutí Rady sa nevyskytnú žiadni falošní proroci. Ďakujem veľmi pekne.
<SPEAKER ID="081" NAME="Mairead McGuinness  " AFFILIATION="PPE-DE">
písomne. - Globálna finančná kríza bude právom prioritou programu októbrovej Rady. Túto krízu spôsobil človek - od USA cez EÚ až po ďalšie krajiny je kolaps bankového a finančného sektora rovnako šokujúci ako skutočný.
<P>
Nechce sa nám veriť, že nás teraz postihlo niečo také nemysliteľné, ako je kolaps bankového systému. Úpadok jednotlivých bánk a dramatické zásahy vlád na podporu krehkých finančných sektorov viedli k veľkej neistote medzi verejnosťou, či ju politici dokážu ochrániť pred takýmito eventualitami.
<P>
Banky nechcú regulácie a dnes je zrejmé, že regulácie boli slabé a neúčinné nielen pri ochrane klientov bánk, ale aj samotných inštitúcií.
<P>
A predsa, keď sa pre banky začali ťažké časy, utekali za politikmi, aby ich zachránili. Takže je na nás, aby sme využili príležitosť a moc vrátili na miesto, kam vždy patrila, teda politickému systému, a nie na finančné trhy.
<SPEAKER ID="082" NAME="Esko Seppänen  " AFFILIATION="GUE/NGL">
písomne. - (FI) Spojené štáty americké ochoreli na "chorobu šialených peňazí". Jej symptómy sú nasledovné: krachy bánk, zoštátňovanie bánk a poisťovacích spoločností a tzv. "junk bank" používaná na zoštátnenie dlhov a ako "skládka bankového odpadu". Kríza ukazuje, že kapitál potrebuje štát nielen na také účely, ako je vstup do vojny vo vzdialených cudzích krajinách: v prípade Ameriky v Iraku a Afganistane. Dobrou stránkou tejto krízy spôsobenej takpovediac lacnými, "smiešnymi" peniazmi je, že Spojené štáty si teraz nemôžu dovoliť nové vojny.
<P>
Vyzerá to zle, keď je superveľmoc vyvedená z konceptu, pretože jej vážnosť v očiach iných upadá. A toto sa stalo Spojeným štátom americkým: mnohí zastávajú názor, že ako superveľmoc ich postihol osud Sovietskeho zväzu.
<P>
Všetky politické a hospodárske zdroje Ameriky budú potrebné na uhasenie požiaru v bankovom sektore, ktorý vznietili lacné peniaze, dlhy a špekulácie. Už však nejde len o záležitosť hospodárstva: kolos, ktorý stál na hromade cenných papierov, pozoroval rozvrat svojej vážnosti. Namyslená Amerika, víťaz ideologického boja, už nie je v úlohe víťaza dôveryhodná.
<SPEAKER ID="083" NAME="Georgios Toussas  " LANGUAGE="EL">
Vyhlásenia Rady a Komisie a stanoviská prijaté politickými predstaviteľmi kapitálu počas rozpráv pred samitom Rady EÚ signalizujú posilňovanie protiľudovej politiky na zvládanie kapitalistickej hospodárskej krízy. Kríza sa neúprosne šíri po členských štátoch EÚ a rozvinutých krajinách vôbec a ešte viac odhaľuje spiatočnícky charakter EÚ.
<P>
Tieto vyhlásenia, monopolné zásahy štátu, ktoré oznámila Rada Ecofin a buržoázne vlády členských štátov EÚ, ako aj zachraňovanie vysoko zadlžených bánk a ďalších monopolných koncernov verejnými peniazmi, to všetko sú opatrenia na podporu kapitálu EÚ v snahe podoprieť hospodársku a politickú prevahu monopolov. Dokazuje to, že kapitalizmus nemá žiadne odpovede vtedy, keď príde reč na záujmy ľudu.
<P>
EÚ a buržoázne vlády jej členských štátov, ktoré čelia nebezpečenstvu krízy, zintenzívňujú svoje útoky na pracujúcu triedu a ľud.
<P>
Od vrcholového samitu EÚ európsky ľud nemá čo očakávať. Pre pracujúcich je jedinou cestou vpred vzoprieť sa a skoncovať s protiľudovou politikou EÚ a buržoáznych vlád jej členských štátov.
