<CHAPTER ID="012-19">
19. Práva spotrebiteľov (záverečné hlasovanie) (
<SPEAKER ID="173" NAME="Andreas Schwab">
spravodajca. - (DE) Budem stručný. Hlasovanie sa vlastne uskutočnilo v marci a dnes sme svedkami záverečného hlasovania. Pretože dosiahnutie tohto kompromisu nám trvalo tri roky, chcel by som poukázať na to, že Rada a Komisia spolupracovali v tejto záležitosti mimoriadne efektívne. Skutočne vynikajúcu prácu vykonali najmä maďarské a belgické predsedníctvo. Veľmi významne prispeli kolegyne a kolegovia z ďalších skupín, pani Gebhardtová, pán Rochefort, pani Turunenová, pán Triantaphyllides a pán Wieland, a predovšetkým vy, pani predsedajúca, ako spoluspravodajkyňa. Chcel by som vám za to srdečne poďakovať. Som presvedčený, že táto smernica bude predstavovať významný krok v rozvoji vnútorného trhu v záujme spotrebiteľov aj podnikov.
<SPEAKER ID="174" NAME="Martin Schulz" LANGUAGE="DE">
Ako vieme, toto je demokratická inštitúcia a z času na čas musíme uplatniť pravidlá demokracie. Preto som sa teraz, keď sa má tento balík uzavrieť, rozhodol znovu vystúpiť, pretože chcem v mene našej skupiny položiť dôležitú otázku týkajúcu sa tohto balíka. V súvislosti s líniou, ktorú tu presadzujete, máte jasnú väčšinu. O tom niet pochýb a túto situáciu akceptujeme, aj keď s vami nesúhlasíme. Pretože však tento proces ešte nie je ukončený, mám jednu otázku. Odpoveď na túto otázku bude mať veľký vplyv na prístup našej skupiny k ďalším postupom.
<P>
Teraz sme prostredníctvom otázok Rade upozornili na dva dôležité body v správe pani Wortmannovej-Koolovej a v správe pani Ferreirovej, vysvetlili sme pozíciu Parlamentu a požiadali Radu, aby teraz svoju pozíciu zmenila. To je všetko v poriadku. Teraz by som vám chcel položiť túto otázku: Čo hodláte urobiť, ak Rada svoju pozíciu nezmení? Odmietnete balík? Budeme mať druhé čítanie? Ak áno, potom sme pripravení bojovať s vami až do konca. Alebo jednako len balík schválite? Myslím si, že v súvislosti s týmto odložením je táto otázka pre Parlament nesmierne dôležitá.
<SPEAKER ID="175" NAME="Predsedajúca">
Pán Schulz, dala som vám slovo, ale nechcem otvoriť jasne politickú rozpravu o dokumente, o ktorom sme práve hlasovali.
<P>
(potlesk)
<P>
Zabralo by to určitý čas. Máme pred sebou mimoriadne veľký počet hlasovaní. Politická rozprava bude pokračovať.
<P>
(protesty)
<P>
Nakrátko dám slovo pánovi Daulovi a pánovi Verhofstadtovi a potom skončíme.
<SPEAKER ID="176" NAME="Joseph Daul" LANGUAGE="FR">
Viete, že som vždy veľmi stručný.
<P>
Martin, sme skutoční demokrati - vy rešpektujete demokraciu a rešpektujeme ju aj my. Je pravda, že ľahšie sa vyhráva, ako prehráva. Budeme pokračovať v rokovaniach a po rokovaniach pristúpime začiatkom júla k záverečnému hlasovaniu o správe.
<SPEAKER ID="177" NAME="Guy Verhofstadt">
v mene skupiny ALDE. - V mene našej skupiny chcem Martinovi jednoducho povedať, že budeme pokračovať v boji za tento dôležitý balík vrátane všetkých prvkov balíka a za hlasovanie v Parlamente.
<P>
A v týchto rokovaniach a v tomto boji budeme pokračovať, takže môže s nami počítať. Po tomto hlasovaní však teraz počítam aj s konštruktívnou pomocou socialistov, aby sme v tomto boji zvíťazili.
<SPEAKER ID="178" NAME="Rebecca Harms" LANGUAGE="DE">
Dnes ráno som v jednom nemeckom denníku čítala dojímavú výzvu troch našich kolegov poslancov týkajúcu sa budúcnosti Európskej únie. Takáto ukážka jednoty je vo všeobecnosti vždy veľmi dojímavá. Je však zrejmé, že keď ide o reguláciu finančných trhov a vyrovnávanie sociálnej spravodlivosti, táto jednota je v detailoch slabá. Myslím si, že na tomto mieste by sme sa nemali pokúšať skrývať odlišné politické názory, ale - ako služba občanom Európy - by sme aj v čase krízy mali skôr argumentovať a diskutovať transparentným spôsobom o politickom smerovaní.
<SPEAKER ID="179" NAME="Predsedajúca">
Komisia nám poslala toto vyhlásenie o pozmeňujúcich a doplňujúcich návrhoch, ktoré prijal Parlament.
<P>
"Komisia pripomína svoj záväzok zabezpečiť, aby členské štáty vytvorili tabuľky zhody, v ktorých sa prepoja nimi prijaté transpozičné opatrenia s ustanoveniami smernice EÚ, a oznámili ich Komisii v rámci transponovania právnych predpisov EÚ, v záujme občanov, lepšej tvorby právnych predpisov a zvýšenia právnej transparentnosti a s cieľom napomôcť preskúmanie súladu vnútroštátnych predpisov s ustanoveniami EÚ.
<P>
Komisia vyjadruje poľutovanie nad tým, že sa v dostatočnej miere nepodporilo ustanovenie uvedené v návrhu smernice Európskeho parlamentu a Rady o právach spotrebiteľov, ktorou sa mení a dopĺňa smernica Rady 93/13/EHS a smernica Európskeho parlamentu a Rady 1999/44/ES a ruší sa smernica Rady 85/577/EHS a smernica Európskeho parlamentu a Rady 97/7/ES, ktorej cieľom bolo zaviesť povinné vytváranie tabuliek zhody.
<P>
Komisia v duchu kompromisu a s cieľom zabezpečiť okamžité prijatie tohto návrhu, prijíma nahradenie ustanovenia o povinných tabuľkách zhody uvedeného v texte príslušným odôvodnením, v ktorom sa členské štáty vyzývajú, aby dodržiavali tento postup.
<P>
Stanovisko, ktoré Komisia zaujala v tomto dokumente, sa však nebude považovať za precedens. Komisia bude aj naďalej vyvíjať úsilie s cieľom dospieť spolu s Európskym parlamentom a Radou k primeranému riešeniu tejto horizontálnej inštitucionálnej otázky."
