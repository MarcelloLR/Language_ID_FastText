<CHAPTER ID="019">
Bezpečnosť hračiek (rozprava) 
<SPEAKER ID="137" NAME="Predsedajúci">
Ďalším bodom programu je vyhlásenie Komisie o bezpečnosti hračiek.
<SPEAKER ID="138" NAME="Meglena Kuneva">
členka Komisie. - Pán predsedajúci, rada by som sa poďakovala Parlamentu za jeho trvalý záujem o otázky bezpečnosti výrobkov a za túto príležitosť predniesť vám prvé výsledky vyhodnotenia bezpečnosti výrobkov zverejnené dňa 22. novembra 2007. Dňa 26. novembra som sa zúčastnila na schôdzi Výboru pre vnútorný trh a ochranu spotrebiteľa a teraz ma teší, že môžem osloviť schôdzu pléna Európskeho parlamentu.
<P>
Moje východiská a princípy stále platia a môžem ich potvrdiť: v otázke bezpečnosti spotrebiteľov nemôžu existovať žiadne kompromisy, veríme v otvorené trhy a spravodlivú hospodársku súťaž a chceme pracovať v medzinárodnom partnerstve s Číňanmi a Američanmi.
<P>
Výsledky vyhodnotenia naznačujú, že regulačný rámec je na tento účel vhodný, ak sa uplatňuje správnym spôsobom. Predovšetkým systém rýchleho varovania RAPEX funguje účinne a zabezpečuje, aby sa nebezpečné výrobky sťahovali z trhov v celej Európskej únii.
<P>
Správa o vyhodnotení však dáva určitý priestor na zlepšenie v oblasti preventívnych opatrení, medzinárodnej spolupráce a zvýšeného vymáhania.
<P>
Niektoré predpokladané zlepšenia sú už v pokročilej fáze na ceste ku svojej konkrétnej realizácii, hlavne ak ide o revíziu smernice o bezpečnosti hračiek.
<P>
Chystám sa svojim kolegom v Komisii navrhnúť, aby sme prijali dočasné opatrenie, ktoré bude požadovať, aby sa do doby revízie normy na magnetických hračkách uvádzali varovania a aby tak boli riešené riziká, ktoré môžu tieto hračky predstavovať. Toto právo máme podľa článku 13 smernice o všeobecnej bezpečnosti výrobkov. Dúfam, že toto opatrenie nadobudne účinnosť čoskoro. Tiež som si však vedomá toho, že je to len čiastočné riešenie chýbajúcej úpravy, pokiaľ nebude príslušná norma riešiť riziko spojené s magnetmi komplexne.
<P>
Komisia pomáha orgánom členských štátov pre dozor nad trhom hľadať a vymieňať si najlepšie postupy v záujme lepšieho dohľadu nad trhom. V októbri 2007 predložili členské štáty správy o iniciatívach pre lepšiu spoluprácu s hospodárskymi subjektmi a o konkrétnych kampaniach dozoru v oblasti hračiek. Komisia plánuje v hodnotiacej správe o spotrebiteľských trhoch v prvom štvrťroku 2008 zverejniť porovnávacie údaje o uplatňovaní práva.
<P>
Komisia tiež naďalej posilňuje kapacitu dohľadu nad trhom v členských štátoch za pomoci účasti na financovaní dobre pripravených spoločných projektoch dozoru nad trhom (ktoré v roku 2007 získajú 1,3 milióna EUR z prostriedkov Spoločenstva).
<P>
Ochrana spotrebiteľov pred nebezpečnými výrobkami vyžaduje konzistentnú úroveň ochrany nielen v Spoločenstve, ale aj na vonkajších hraniciach EÚ. Okrem opatrení na zlepšenie ochrany v rámci Európskej únie prebiehajú aj rôzne opatrenia na posilnenie ochrany na hraniciach. Nedávne zásadné zmeny colných predpisov Európskej únie pomôžu pri vyhľadávaní vysoko rizikových zásielok a ich kontrole. Zabezpečené mechanizmy colnej výmeny tiež umožnia podniknúť rýchle kroky, keď sa objavia informácie o nových druhoch nebezpečných výrobkov.
<P>
Spolupráca medzi dvomi uvedenými sieťami je v praxi posilňovaná formou pravidelných výmen varovaní medzi systémom RAPEX a systémom colných úradov založeným na formulároch informácií o rizikách. Ten upozorňuje pracovníkov kontroly na hraniciach na konkrétny potenciálne nebezpečný náklad.
<P>
Komisia zdôraznila možnosť spätného zistenia výrobkov, ktorá je veľmi dôležitou oblasťou pre ďalšie zlepšenia. Štatistické údaje ukazujú, že počet výrobkov neznámeho pôvodu oznámených prostredníctvom systému RAPEX bol v októbri 2007 po prvýkrát nižší a predstavoval 3 % v porovnaní s hodnotou 17 % v roku 2006. Komisia v súčasnej dobe za pomoci členských štátov posudzuje, ako zabezpečiť, aby nebolo toto zlepšenie len dočasné.
<P>
Komisia už začlenila do legislatívneho balíčka pre vnútorný tovarový trh ustanovenie, ktoré vyžaduje, aby hospodárske subjekty poznali totožnosť svojho dodávateľa, čo by malo pomôcť zásahom dozoru nad trhom, len čo toto opatrenie vstúpi do platnosti.
<P>
Komisia sa tiež pýta, čo by mohla Čína v oblasti spätného zisťovania urobiť a víta iniciatívy z jej strany, ktoré na úrovni výrobných závodov vyžadujú označovanie určitých kategórií vysoko rizikových výrobkov čiarovým kódom.
<P>
Komisia rovnako neustále upozorňuje na zodpovednosť hospodárskych subjektov za bezpečnosť výrobkov. Vítam záväzok priemyslu k práci na opatreniach pre budovanie dôvery spotrebiteľov. Všetci sme sa zhodli na tom, čo sama označujem ako "pakt bezpečnosti". Taktiež vyšlem odborníkov, aby zrealizovali štúdiu bezpečnostných opatrení priemyslu v dodávateľskom reťazci a aby o nej v prvom štvrťroku 2008 podali správu, pretože v dobe globalizácie sme len takí silní, aký silný je ten najslabší článok našej reťaze.
<P>
Tiež je podľa mňa dôležité komunikovať s občanmi Európy o otázkach bezpečnosti výrobkov a počúvať ich obavy. Je to potrebné, pretože vy aj ja chceme ešte lepšie reagovať na ich otázky a potreby. Moja posledná internetová diskusia na tému "Užite si bezpečné Vianoce" (ktorá sa mi veľmi páčila) bola podľa mňa veľmi poučná a pútavá a odpovedala na takmer 50 zaujímavých otázok.
<P>
A napokon, odovzdali sme naše obavy v oblasti bezpečnosti výrobkov čínskemu vedeniu na samite EÚ a Číny dňa 28. novembra 2007. Vedúci predstavitelia oboch strán sa zhodli v tom, že vysoká úroveň bezpečnosti výrobkov je kľúčom k dôvere spotrebiteľa a recipročnému obchodu. Preto príslušné orgány nadviazali komplexnú spoluprácu. Obidve strany chcú pokračovať v dialógu, prehlbovať ho, pravidelne si vymieňať informácie a pokúšať sa o merateľné a trvalé zlepšenie.
<P>
Podobne sa Komisia dohodla s vládou Spojených štátov v rámci Transatlantickej hospodárskej rady o zlepšovaní našej spolupráce v oblasti významných otázok bezpečnosti.
<P>
Verím, že táto vám určená správa dokázala, že ja a všetci moji kolegovia v Komisii sme v spolupráci so všetkými príslušnými zúčastnenými subjektmi podnikli potrebné kroky k zvýšeniu bezpečnosti výrobkov pre spotrebiteľov, a to čo najúčinnejším a najprimeranejším spôsobom a s najväčšou možnou mierou angažovanosti.
<P>
Ešte raz by som sa chcela poďakovať Parlamentu za naše početné a podnetné rozpravy o tejto otázke.
<SPEAKER ID="139" NAME="Marianne Thyssen">
v mene skupiny PPE-DE. - (NL) Pán predsedajúci, pani komisárka, dámy a páni, nie je, samozrejme, náhodou, že skupina Európskej ľudovej strany (kresťanských demokratov) a Európskych demokratov požiadala o túto aktuálnu a naliehavú rozpravu práve v predvianočnom období, obzvlášť po tom, čo bola táto otázka prerokovávaná v septembri, akokoľvek je to prekvapujúce. Skupina PPE-DE tiež chce, aby táto rozprava vyslala jasný politický signál, a má na mysli politický cieľ. Všetci sa chceme čo najviac pokúšať o dosiahnutie vysokej úrovne ochrany spotrebiteľa a chceme, aby starostlivosť o tých najmenších a najzraniteľnejších spotrebiteľov - deti - patrila naďalej medzi priority nášho programu.
<P>
Pani komisárka, vítam vaše dnešné vyhlásenie. Všimli sme si, že ste už v Komisii urobili veľmi veľký kus práce a, samozrejme, by sme boli radi, keby to podnietilo aj členské štáty, aby sa zapojili do práce. Aj členské štáty sa musia naďalej snažiť upevňovať dozor nad svojimi trhmi hračiek. Tiež vieme, pani komisárka, že vy sama neľutujete žiadne úsilie v smere k ochrane spotrebiteľa. Toto úsilie si vysoko vážime a súhlasíme s vami, že vo veci bezpečnosti hračiek by sme nemali pripravovať ktovie koľký nový prístup, ale skôr by sme mali vypĺňať medzery v existujúcom systéme.
<P>
Pri niekoľkých veciach by som chcela požiadať o vysvetlenie: povedali ste (a spomenuli ste to i teraz), že aj čínske orgány pracujú veľmi usilovne. Pred nedávnom ste oznámili, že chcú vybudovať akýsi druh čínskeho systému RAPEX. Možno by ste to mohli viac priblížiť.
<P>
Po druhé sa chcem opýtať, či už sa dosiahli nejaké konkrétne dohody s priemyslom výroby hračiek, alebo k tomu pristupuje každý členský štát svojím vlastným spôsobom? Tiež by som sa rada dozvedela, ako je možné, že stále čakáme na novú smernicu o hračkách alebo návrh Komisie na zmenu existujúcej smernice o hračkách. Očakávali sme ich približne v tomto období. Zjavne došlo k omeškaniu. Mohli by ste vysvetliť dôvod tohto omeškania? Okrem toho máte úplnú pravdu: vnútorný trh je tu aj pre spotrebiteľov. Ak mu spotrebitelia nebudú dôverovať, nebudú ho dostatočne využívať. Je to mimoriadne dôležitá téma.
<SPEAKER ID="140" NAME="Evelyne Gebhardt" LANGUAGE="DE">
Pán predsedajúci, pani komisárka, ešte raz veľmi pekne ďakujem za dnešné informácie o priebehu rozpráv.
<P>
Jednoznačne sme už dosiahli pokrok, podľa mňa to však, samozrejme, stále nestačí. Pred nami sú ešte stále rôzne úlohy. O jednej z nich sme opakovane rokovali: Európska únia musí sama vykonávať prípravnú prácu. Je mi naozaj ľúto, že zmena smernice o hračkách ešte nebola predložená. Keď som sa dozvedela, že zmenu dostaneme v decembri, myslela som si, že ide o december 2007, a nie december 2008. Teraz je december a my vieme, že žiadna zmena nebude. Dúfam, že bude k dispozícii nie v decembri 2008, ale najneskôr do tohto januára, pretože táto zmena je veľmi naliehavá.
<P>
Po druhé, pani komisárka, aj členské štáty si musia plniť svoje povinnosti. Musia oveľa účinnejšie a dôslednejšie využívať systém RAPEX. To je jedna vec. Musia tiež s oveľa väčšou vážnosťou vykonávať monitorovanie trhu, za ktoré nesú zodpovednosť. Aj tu musíme pohnúť veci vpred, aby sme mohli skutočne dosiahnuť potrebnú bezpečnosť.
<P>
V tejto veci nemožno vyšetrovať len vlády alebo ich agentúry, vyšetrujú sa aj výrobcovia. Aj oni musia zaistiť vhodnú kvalitu svojich výrobkov. Nemôžu jednoducho naďalej prenášať zodpovednosť na druhých. Nemôžeme ich nechať cestovať do Číny a hovoriť: áno, chceme hračky, ale nemôžu stáť toľko. Bolo by to na úkor kvality, čo musia výrobcovia vedieť. Nesmieme to výrobcom uľahčovať, ale musíme žiadať, aby sa aj oni správali rovnako. Ale ako sme už povedali, dozor je stále lepší, a práve to chceme dosiahnuť.
<P>
Dúfam, že sa vám podarí dosiahnuť skutočný pokrok vo veci bezpečnostného balíčka, ktorý ste spomínali.
<SPEAKER ID="141" NAME="Marios Matsakis">
v mene skupiny ALDE. - Pán predsedajúci, pre niektoré rodiny budú tohtoročné Vianoce časom tragédie, tragédie v dôsledku straty dieťaťa. Táto tragédia je ešte bolestivejšia preto, že a) bolo možné jej ľahko zabrániť a b) jej príčinou bol darček z lásky - hračka, ktorá sa zmenila na vražednú zbraň. Áno, vražednú zbraň. Pretože tí, ktorí nebezpečné hračky vyrábajú, veľmi dobre vedia, že tieto hračky môžu ľahko zabiť dieťa a možno aj zabijú. Preto podľa môjho názoru uvedenie takejto smrtiacej hračky na trh predstavuje spáchanie vraždy a v dôsledku toho sú tí, ktorí svojou nedbalosťou takému zločinu nezabránia, jeho spolupáchatelia.
<P>
Pani komisárka, všetci vieme, kto sú tí vinníci, ktorí tu zabíjajú alebo zraňujú naše deti. Sú to lacní čínski výrobcovia hračiek. A akú ochranu môžete ponúknuť našim občanom? Bohužiaľ, musím povedať, že nedostatočnú. Zrejme vás teší, že v 43 % prípadov nahlásených v poslednej správe RAPEX pre Čínu boli prijaté nápravné opatrenia, ale pani komisárka, čo tých 57 % prípadov, pri ktorých sa neurobilo žiadne nápravné opatrenie? A čo tie potenciálne nebezpečné hračky, ktoré sa vôbec nenahlásili?
<P>
Povedali ste, že "v tomto svete nemôžete dať 100 % záruku", ale že "môžete zabezpečiť, aby bol systém vhodný na svoj účel". Aký účel, pani komisárka? Účel spočívajúci v nedôslednej práci v oblasti bezpečnosti, aby sme nenahnevali čínsku vládu?
<P>
Existuje len jeden spôsob riešenia tohto problému, pani komisárka: zakázať všetky dovozy čínskych hračiek, kým nebude čínska vláda schopná dať 100 % záruku, že do Európy nebudú predávať žiadne nebezpečné hračky. Až vtedy budete plniť svoju najdôležitejšiu funkciu, ktorou je skutočná ochrana našich detí pred smrťou spôsobenou čínskymi hračkami. A majte na pamäti, pani komisárka, že bezvýznamný pokrok na strane Číny nestačí, pretože aj jediná detská smrť je príliš veľa.
<SPEAKER ID="142" NAME="Predsedajúci">
Pán Matsakis, ospravedlňujem sa za oznámenie, že ste mali minútovú rečnícku dobu. Bola to naša chyba a vy ste mali v skutočnosti dve minúty. Vždy dávam čas navyše ľuďom, ktorí hovoria iným ako svojím vlastným jazykom. Vaša angličtina je skvelá!
<SPEAKER ID="143" NAME="Roberta Angelilli">
v mene skupiny UEN. - (IT) Pán predsedajúci, dámy a páni, v otázke bezpečnosti hračiek nemožno robiť žiadne ústupky a hromadné sťahovanie čínskych hračiek z trhu vrátilo bezpečnosť spotrebiteľov do stredu pozornosti, hlavne bezpečnosť našich najmenších spotrebiteľov, ktorí často nemajú možnosť alebo silu sa sami brániť.
<P>
Existuje vlastne veľmi ziskový trh s výrobkami, ktoré predstavujú zdravotné riziko, trh, ktorý každoročne zarába obrovské sumy peňazí a hľadá si nekonečné cesty a úskoky smerujúce k legalizáciu niečoho, čo je v skutočnosti protizákonné a škodlivé. Práve z tohto dôvodu vítame návrhy Komisie na posilnenie vykonávaných kontrol bezpečnosti výrobkov, obzvlášť hračiek.
<P>
Hlavne veríme, že spolupráca s Čínou a Spojenými štátmi má zásadný význam pre zastavenie prílivu nebezpečných výrobkov mieriacich na európsky trh. V záujme obnovenia dôvery spotrebiteľov potrebujeme uprednostniť množstvo opatrení, napríklad celkové hodnotenie bezpečnostných opatrení a bezpečnostný pakt medzi výrobcami a dovozcami.
<P>
Pokiaľ ide o členské štáty, je veľmi dôležité zlepšiť spoluprácu medzi colnými úradmi a orgánmi zodpovednými za kontrolu trhov. Revízia smernice o hračkách je potrebná, aby sa definovali pravidlá plánovania primeraných kontrol vo výrobnej a colnej fáze.
<P>
Musím však skončiť s konštatovaním, že Čína musí jednoznačne splniť svoju úlohu a Komisia to musí požadovať. Čína musí poskytnúť záruky a musí sa zapojiť do ťažkého a nekompromisného boja proti nezákonným postupom, inak bude Európska únia nútená prijať závažné opatrenia a zavrieť dvere pred falšovaním a nekalou a nezákonnou hospodárskou súťažou.
<SPEAKER ID="144" NAME="Hiltrud Breyer">
v mene skupiny Verts/ALE. - (DE) Pán predsedajúci, rozprava prechádza rôznymi smernicami. Pani komisárka, pletiete si smernicu o všeobecnej bezpečnosti výrobkov so smernicou o bezpečnosti hračiek! V skutočnosti máme pri smernici o výrobkoch problém so zavedením, pričom pri smernici o bezpečnosti hračiek máme legislatívny deficit. Väčší dohľad nám tu nepomôže, pretože existujú bezpečnostné medzery, a to nebezpečné chemické látky, ktoré napríklad nie sú zakázané.
<P>
Komisár Verheugen pred dvoma mesiacmi zaručil, že smernica o bezpečnosti hračiek bude predložená tento mesiac. Povedal, že hračky obsahujúce olovo by sa nemali dostávať na európsky trh. Po prvé, neobjavujú sa žiadne známky revízie smernice o bezpečnosti hračiek.
<P>
Po druhé, komisár Verheugen mi písomne priznal, že sa mýlil, keď hovoril, že hračky obsahujúce olovo sú v Európe zakázané. To tiež nie je pravda. Pletiete si smernicu o všeobecnej bezpečnosti výrobkov so smernicou o bezpečnosti hračiek. Preto je veľmi zvláštne, ak hovoríte, že potrebujeme čiarový kód pre obzvlášť nebezpečné výrobky. Dúfam, že nemáte na mysli hračky! Nebezpečné výrobky nemajú v detských rukách čo robiť!
<P>
Potrebujeme zásadu prevencie. Tiež tu neexistujú žiadne varovania o magnetoch. A čo varovanie na hračkách obsahujúcich karcinogénne látky? V Európe máme polyaromatické uhľovodíky. Budeme ich zakazovať v automobilových pneumatikách, ale v hračkách sú povolené, hoci ide o karcinogénne látky. Táto rozprava je absurdná, pretože pletiete obe smernice.
<P>
Vo svojej druhej odpovedi sa, prosím, zamerajte na smernicu o bezpečnosti hračiek a odpovedzte na otázky, kedy má byť táto smernica konečne predložená a kde, ako sme navrhovali v našom uznesení, majú byť vyplnené právne medzery a už, prosím, obe smernice nemiešajte. Dozor je dobrý, právne predpisy sú lepšie.
<SPEAKER ID="145" NAME="Eva-Britt Svensson">
v mene skupiny GUE/NGL. - (SV) Pán predsedajúci, je samozrejme úplne neprijateľné, že by deti mali byť vystavené hračkám, ktoré predstavujú riziko z hľadiska ich zdravia. Takmer všetci si myslíme, že v EÚ môžeme bez obáv kupovať hračky s označením CE. Čokoľvek iné je nemysliteľné. Ale v skutočnosti nedobrovoľne kupujeme hračky obsahujúce karcinogénne látky a olovo. Je nepredstaviteľné, že sa tieto látky používajú v hračkách, ktoré si deti často vkladajú do úst! Bezpečnosť detí vyžaduje zo strany Komisie okamžité opatrenia. Ziskové záujmy výrobcov, dodávateľov a dovozcov nemôžu mať nikdy prednosť pred zdravím detí. Aj jediná nebezpečná hračka je príliš veľa.
<SPEAKER ID="146" NAME="Malcolm Harbour" AFFILIATION="PPE-DE">
Pán predsedajúci, chcem sa poďakovať za to, že pani komisárka Kuneva dnes na náš návrh prišla do Parlamentu, a zablahoželať jej k vysoko kladnému a dôraznému postoju, ktorý k svojej práci zaujala. Po našich prvých rozpravách v septembri navštívila Čínu. Výsledky tejto návštevy sme videli. Úplne jasne uviedla, že "v otázke bezpečnosti spotrebiteľov nemôžu existovať žiadne kompromisy". Všetci pevne veríme, že to tak je.
<P>
Ak prejdem k praktickej stránke, veľa kolegov sa už zmienilo, že ide o mimoriadne zložitú záležitosť, do ktorej je zapojených mnoho aktérov. Preto vítam, že nás pani komisárka ubezpečila o jej budúcej spolupráci s členskými štátmi na posilnení ich kapacít na kontrolu, skúšky a zastavovanie nebezpečných zásielok, ktoré možno riadne identifikovať za pomoci vybudovaných informačných tokov. Buďme realisti. Rokujeme s veľmi veľkým počtom výrobcov a ide o veľmi veľký počet výrobkov.
<P>
To posledné, čo by sme však chceli urobiť, je démonizovať tých výrobcov hračiek, ktorí už vykonávajú vynikajúcu prácu a vyrábajú atraktívne, dobre navrhnuté hodnotné hračky, ktoré spotrebitelia a ich deti v celej Európskej únii hodnotia ako dôležité pre rozvoj dieťaťa. Je úplne nesprávne oddeľovať Číňanov, ako to vo svojom veľmi emocionálnom a úzkoprsom prejave urobil náš cyperský kolega. Existuje veľa krajín, ktoré dodávajú súčasti pre výrobky. Najdôležitejšie je zabezpečiť kvalitu dizajnu už od začiatku a to, aby zodpovední technici pracovali so svojimi dodávateľmi a dozreli na to, aby boli vykonané všetky potrebné kontroly. Verte mi, existuje veľa spoločností, ktoré v Číne vyrábajú hračky spĺňajúce vysoké normy kvality. Chceme, aby to robili všetci a aby k tomu došlo teraz. Dôvodom je, že kľúčové rozhodnutia, ktoré sa robia teraz, pred tohtoročnými Vianocami, sa týkajú hračiek, ktoré dostanú deti do rúk budúce Vianoce. O tom hovoríme, preto sa snažíme a preto bolo veľmi dôležité, že tu dnes pani komisárka bola.
<SPEAKER ID="147" NAME="Arlene McCarthy" AFFILIATION="PSE">
Pán predsedajúci, cieľom dnešnej rozpravy a vyhlásenie pani komisárky musí byť vyslanie veľmi silného signálu spotrebiteľom a Číne (a tým, ktorí dodávajú hračky z ďalších tretích krajín), že sme rozhodnutí zbaviť naše trhy jedovatých hračiek. Vidíme, že početné prípady stiahnutia z trhu v predvianočnej dobe znamenajú, že musíme stále vyvíjať tlak na príslušné opatrenia. A chcem dodať, pani komisárka, že pri nedávnych raziách v mojom vlastnom regióne - v Manchestri - bolo zabavených viac ako 20 000 nelegálnych a falšovaných hračiek v hodnote 150 000 EUR. Tie mali zjavne vyplniť medzery vzniknuté po stiahnutí hračiek z trhu.
<P>
Preto potrebujeme legitímnych dodávateľov a výrobcov hračiek spĺňajúcich najvyššie bezpečnostné normy, ak chceme aby neboli deti ohrozené nebezpečnými a falšovanými hračkami. Preto by som rada ako predsedníčka parlamentného Výboru pre vnútorný trh a ochranu spotrebiteľa jasne povedala, pani komisárka, aké kroky od vás s našou podporou požadujeme. Požadujeme naliehavé preskúmanie európskych právnych predpisov v oblasti bezpečnosti hračiek, ktorý sa bude zaoberať otázkami nových problémov z tretích krajín, čínskymi dovozmi a samozrejme novými a nebezpečnými návrhmi hračiek, napríklad magnetmi, ktoré sa objavili po prijatí pôvodnej smernice z roku 1995. Smernica je zastaraná a je potrebné ju preskúmať. Potrebujeme tento právny predpis doplniť silnejším, rozumným vymáhaním a dohľadom, aby sme si boli istí, že tvrdo zakročíme proti zlým výrobcom.
<P>
Pani komisárka, osobne podporujem váš zámer prikročiť v prípade potreby až k zákazu dovozov nebezpečných hračiek z Číny a budem tak robiť aj naďalej. Je však potrebné povedať, že vaša činnosť má výsledky. Teraz sme zaznamenali 93 zákazov zo strany samotnej Číny a od júla ďalších 184 vyšetrovaní, čo znamená, že hranice Číny opúšťa menej nebezpečných hračiek. Musíme túto činnosť zintenzívniť a podporiť vás, ale zodpovednosť za dovoz nebezpečných hračiek musia niesť aj dovozcovia, a preto vítam preskúmanie dodávateľského reťazca, ktoré má vyplniť medzery, ktoré zanechávajú výrobcovia.
<P>
Pani komisárka, v oblasti bezpečnosti hračiek nie sme pripravení robiť žiadne kompromisy, varovania nemusia stačiť. Napríklad v Spojených štátoch vidíme, že niektoré hračky sú zakázané pre deti mladšie ako 3 roky a niektoré obsahujú varovania pre deti staršie ako 6 rokov, a oni sa sťažujú, že z európskeho trhu dovážajú nebezpečné hračky. Možno by sme sa v tejto oblasti mali riadiť podľa amerického vzoru. Dosiahnime teda uvedenie rýchlych a účinných opatrení na obnovu dôvery našich spotrebiteľov v trh hračiek. Sľubujem vám, pani komisárka, že môj výbor bude na splnení tohto cieľa spolupracovať.
<SPEAKER ID="148" NAME="Zbigniew Krzysztof Kuźmiuk" AFFILIATION="UEN">
(PL) Pán predsedajúci, vo svojom vystúpení v rozprave o bezpečnosti hračiek by som chcel upozorniť na niekoľko všeobecných záležitostí.
<P>
Po prvé, liberalizácia obchodu vykonávaná pod záštitou Svetovej obchodnej organizácie robí európsky trh stále prístupnejším, pričom prináša spotrebiteľom nielen výhody v podobe nižších cien pre veľké množstvo tovarov, ale aj nebezpečenstvo. Výstižným príkladom toho je otázka nebezpečných hračiek, o ktorých dnes rokujeme.
<P>
Po druhé, juhoázijské krajiny sú na európskom trhu konkurencieschopné, pretože nekryjú plnú výšku nákladov produkcie výrobkov. Často nenesú náklady na ochranu životného prostredia, náklady spojené s dodržiavaním práv zamestnancov ani náklady spojené s bezpečnosťou tovaru, aby som uviedol len niektoré z nich.
<P>
Po tretie, je teda potrebné, aby orgány ochrany spotrebiteľov a hospodárskej súťaže v krajinách EÚ využívali nástroje, ktoré majú k dispozícii, na rýchlejšiu a efektívnejšiu reakciu na takéto situácie a vylúčili z trhu nielen nebezpečné výrobky, ale aj ich výrobcov alebo dovozcov.
<P>
Na záver, po štvrté, Európska únia musí v prebiehajúcich rokovaniach o rozširovaní prístupu na európsky trh, ktoré sú vedené pod záštitou Svetovej obchodnej organizácie, požadovať, aby tretie krajiny dodržovali pravidlá spravodlivej hospodárskej súťaže, hlavne začleňovanie plných výrobných nákladov do cien výrobkov vypočítaných pomocou európskych noriem.
<SPEAKER ID="149" NAME="Heide Rühle" AFFILIATION="Verts/ALE">
(DE) Pán predsedajúci, pani komisárka, už vo výbore som uviedla, že oceňujeme vaše úsilie a ďakujeme vám zaň.
<P>
Niektoré z týchto otázok však poukazujú na zlý stav v danej oblasti. Ak chcete napríklad uvádzať varovania o magnetoch, znamená to, že smernica o bezpečnosti hračiek nie je primeraná. Bohužiaľ, smernica o bezpečnosti hračiek vychádza z nového prístupu. Nový prístup znamená, že sú aktívne rovnocenné výbory pre normalizáciu. Výbory pre normalizáciu však doteraz o otázke magnetov, rovnako ako o otázke karcinogénnych látok, bohužiaľ, nerokovali. V súčasnej dobe sú zakázané tri karcinogénne látky, ostatné vôbec. Pri revízii smernice o bezpečnosti hračiek musíme okamžite skontrolovať, či je nový prístup skutočne správnou cestou, alebo či nie je oveľa dôležitejšie, aby európski zákonodarcovia práve teraz stanovili normy v odvetví hračiek, pretože hračky sa týkajú hlavne detí a deťom je treba zabezpečiť zvláštnu ochranu. Vyzývam vás, aby ste ešte raz preverili, či je nový prístup v tejto oblasti skutočne správnym postupom, alebo či pri revízii smernice o bezpečnosti hračiek nepotrebujeme v skutočnosti iný prístup.
<P>
Tiež by som rada poukázala na to, že sme pri revízii balíčka pre výrobky zdôraznili zodpovednosť dovozcov. Títo dovozcovia musia brať svoju zodpovednosť vážne. Dúfam, že nás vy aj Komisia v tomto trialógu podporíte. Dovozcovia musia byť postavení pred rovnakú zodpovednosť ako výrobcovia.
<P>
A ešte poslednú vec: členské štáty. Tu možno dokázať, že smernica o bezpečnosti hračiek bola jednoducho príliš slabá. Členské štáty musia byť nútené túto bezpečnosť sledovať a musia byť nútené aj postupne výrobu určitých výrobkov ukončovať. Bohužiaľ, nie u všetkých k tomu skutočne došlo.
<SPEAKER ID="150" NAME="Iliana Malinova Iotova" AFFILIATION="PSE">
(BG) Pani komisárka, moja dnešná otázka má niekoľko dôvodov. Prvým je vaša odpoveď počas rozpravy o tejto otázke vo Výbore pre vnútorný trh a ochranu spotrebiteľa, ktorá bola podľa môjho názoru všeobecná. Druhým je písomná otázka, ktorú som už položila, a dúfam, že na ňu dnes dostanem odpoveď spoločne s ostatnými odpoveďami. A tretí dôvod je nasledujúci: rada by som upozornila na Christensenovu správu z roku 2005 o začleňovaní nových členských štátov do systému ochrany spotrebiteľov dopĺňajúceho režim vnútorného trhu Európskeho spoločenstva. Správa obsahuje odporučenie pre Európsku komisiu, aby venovala zvláštnu pozornosť novým členským štátom, ku ktorým patrí i moja krajina.
<P>
Rada by som vyjadrila svoj osobný názor, že aj napriek úsiliu Komisie v tejto oblasti sa len tri percentá bulharských občanov cítia byť chránení ako spotrebiteľ. Preto moja konkrétna otázka znie takto: čo urobila Európska komisia pre to, aby zaručila bezpečnosť čínskych hračiek distribuovaných počas vianočných a novoročných sviatkov na trhoch nových členských štátov vzhľadom na ich relatívne slabší systém ochrany spotrebiteľov?
<SPEAKER ID="151" NAME="Vicente Miguel Garcés Ramón" AFFILIATION="PSE">
(ES) Pán predsedajúci, pani komisárka, bez toho aby som dramatizoval, rokujeme o probléme, ktorý postihuje celú Úniu. Len jeden príklad: každý deň prichádza do Španielska 40 000 kontajnerov s tovarom a tisícky týchto kontajnerov obsahujú hračky.
<P>
Pýtame sa, či systém oprávnených hospodárskych subjektov, ktorý bude zavedený od 1. januára 2008, skutočne podporí efektívne opatrenia na riešenie komerčných činností ohrozujúcich zdravie detí, ktoré boli toľkokrát odsúdené.
<P>
Vo svojom uznesení zo dňa 26. septembra o bezpečnosti výrobkov, hlavne hračiek, Európsky parlament naliehavo žiadal Komisiu a členské štáty, aby prijali opatrenia, ktoré zabezpečia, že predávaný spotrebný tovar nebude predstavovať zdravotné riziko.
<P>
Je čas, aby sme urýchlili prijímanie potrebných opatrení a aby sa zrealizovalo uznesenie Európskeho parlamentu. Potrebujeme zlepšiť kontrolu a sledovanie trhov, o ktorých sme sa zmieňovali. V dobe globalizácie nie sú hračky len ďalším druhom tovaru. Bez kontrol budeme svedkami opakovania incidentov, ktoré boli opakovane hlásené; zas a znova sa objavujú prípady obchodného dampingu, ako aj možnosti závažného poškodenia zdravia spotrebiteľov, obzvlášť detí.
<SPEAKER ID="152" NAME="Meglena Kuneva">
členka Komisie. - Pán predsedajúci, rada by som najskôr odpovedala pani Thyssenovej na otázku, čo robíme pre zvýšenie nášho kladného vplyvu na čínskom trhu. Ak máme dosiahnuť pokrok, mala by Európa rozvinúť svoju vodcovskú úlohu, a práve o to sa pokúšame. Systém RAPEX-Čína dáva čínskym orgánom možnosť prístupu k podrobnostiam o rizikách zistených pri čínskych výrobkoch predávaných v Európe a je to pre nich veľmi cenný zdroj informácií.
<P>
Čína buduje v súčasnej dobe svoj vlastný vnútroštátny systém rýchleho varovania, ktorý kopíruje systém európsky. Ten skutočne predstavuje veľký úspech pre bezpečnosť výrobkov na svetovej úrovni. Systém zabezpečuje rýchle šírenie informácií k miestnym úradom, ktoré majú zasiahnuť, a mal by byť spustený do konca roka. Pokiaľ bude vývoj pokračovať podľa predpokladov, bude si môcť Európa do konca roka blahoželať k zásadnému úspechu, pretože poskytla čínskym orgánom vzor.
<P>
Tiež by som rada zvýraznila, že budúci rok bude pre mňa veľmi náročný, pretože bude prebiehať príprava nového memoranda o porozumení s Čínou, keďže platnosť súčasného memoranda, ktoré je v účinnosti od roku 2006, vyprší začiatkom roku 2009. To bude oblasť vysoko konkrétnej práce Komisie.
<P>
Mnohí z vás spomenuli smernicu o hračkách. Nemôžem komentovať nič, čo spadá do zodpovednosti podpredsedu Verheugena, pretože smernica o hračkách je súčasťou jeho portfólia aj napriek tomu, že spolu vynikajúcim spôsobom spolupracujeme. Mali by ste však vedieť, že revízia smernice o hračkách prebieha a dokument bude predložený veľmi skoro. Pred mojím stretnutím s vami som túto záležitosť overovala v útvaroch komisára Verheugena a u neho osobne a viem, že túto smernicu bude Komisia čoskoro prerokovávať. Som si istá, že útvary Komisie pracujú naplno.
<P>
Nejde o žiadne miešanie dvoch prístupov, prístupu zo strany priemyslu, ktorý zahŕňa smernicu o hračkách, a prístupu, ktorý je základom mojej činnosti a ktorý zahŕňa smernicu o všeobecnej bezpečnosti výrobkov. Môžem vás ubezpečiť, že ich rozlíšenie je v rámci Komisie naozaj veľmi jasné.
<P>
Práve o to sa prostredníctvom nového prístupu snažíme - zachovať obidve množiny kontrol súbežne vedľa seba. Jedna množina sa týka požiadaviek na hračky ako priemyselný tovar a druhá sa navyše zaoberá kontrolami, ktoré zisťujú, či sú hračky bezpečné pre naše deti, a ktoré sa vykonávajú v akomkoľvek danom momente. Dobrým príkladom sú magnety používané v hračkách. Tie teraz spadajú do pôsobnosti smernice o všeobecnej bezpečnosti výrobkov a my sme schopní vykonávať kontroly, zakazovať nebezpečné výrobky a požadovať novú normu. Súčasne sme schopní opatriť hračky varovaním a potom prísť s predložením návrhu. S najväčšou pravdepodobnosťou dôjde k štandardizácii a zákazu určitých druhov použitia magnetov. Tento prístup presne vychádza z vyplnenia medzery v oblasti bezpečnosti prostredníctvom skutočnej smernice všeobecnej bezpečnosti výrobkov. To je vynikajúci príklad toho, prečo potrebujeme zachovať obidva prístupy spoločne.
<P>
Začala som odpovedať pani Rühleovej na otázku o magnetoch. Kolégium zváži môj návrh na prijatie cieleného opatrenia požadujúceho zvláštne varovanie na magnetických hračkách, čo vyplní túto medzeru do doby, kým toto riziko poriadne vyriešia príslušné normy. Ako viete, tento proces je trochu dlhý, ale to nie je vecou Komisie. Ide o právne predpisy, ktoré jednoducho plníme, pokiaľ ide o spôsob realizácie našich noriem.
<P>
Rada by som sa na chvíľu zdržala pri názore, ktorý vyjadril pán Matsakis. Môj postoj je celkom jednoduchý, pretože som presvedčená, že pán Harbour odpovedal veľmi dôsledne. Nemyslím si, že nebezpečné hračky majú pas, a nebezpečenstvom by sme sa mali zaoberať, nech prichádza odkiaľkoľvek. Rada by som vám pripomenula, že hoci 50 % nebezpečných hračiek v Európe pochádza z Číny, som prekvapená, že sme vôbec nehovorili o tom, odkiaľ pochádza zvyšných 50 %. Musím vám povedať, že 30 % nebezpečných hračiek pochádza práve z Európy. Preto skutočne trvám na bezpečnosti bez ohľadu na cestovné pasy. Musíme znovu zvážiť, v akej miere je dôvera dôležitá pre naše trhy. Nebudem túto zodpovednosť presúvať inam.
<P>
Článok 1 smernice o všeobecnej bezpečnosti výrobkov stanoví, že všetci výrobcovia by mali vyrábať len bezpečné výrobky a že ktokoľvek uvádza výrobky na trh po prvýkrát, či už ide o dovozcu, maloobchodníka alebo výrobcu, mal by skontrolovať bezpečnosť hračiek, za ktoré nesie zodpovednosť.
<P>
V reakcii na pani Iotovovú by som chcela odpovedať po bulharsky, pretože v tomto jazyku položila svoju otázku.
<P>
členka Komisie - (BG) Moja odpoveď bola veľmi špecifická podľa štandardov Komisie. Cieľom našej práce v minulom roku bolo zlepšiť právne predpisy. Áno, časť týchto právnych predpisov sa týka priemyselného tovaru a patrí do portfólia iného komisára, na množstve otázok však pracujeme spoločne. Niektoré z otázok sa týkajú aj smernice REACH, ktorá tiež nepatrí do môjho portfólia, ale aj tu robíme všetko potrebné na zaistenie bezpečnosti na základe existujúcich právnych predpisov.
<P>
Uskutočnilo sa množstvo stretnutí so všetkými subjektmi zúčastnenými v tomto procese - výrobcami, príslušnými vnútroštátnymi orgánmi, maloobchodníkmi a množstvom mimovládnych organizácií.
<P>
Okrem toho by som vám rada povedala, že my nikoho nesúdime a nerozdeľujeme členské štáty na staré a nové. Bezpečnosť tovarov je rovnako dôležitá pre nových i starých členov. Chcela by som vás znova uistiť, že existujú niektoré staré členské štáty, ktoré boli členmi pred pristúpením dvanástich nových krajín a ktoré majú závažné problémy, a nemám v úmysle ich vynechať. Zodpovednosť Komisie vo veci realizácie právnych predpisov obzvlášť v nových členských štátoch je niečo, čo mi bezpochyby veľmi leží na srdci. Preto sa v nových členských štátoch snažím viac hovoriť s orgánmi, viac trvať na vnútroštátnom rozpočte pre rozvoj orgánov dohľadu nad trhom.
<P>
Môžem vám povedať, pani Iotovová, že bulharský trh má 180 inšpektorov. Včera, vlastne dnes skoro ráno, som viedla ďalšie rozhovory so všetkými účastníkmi bezpečnostného reťazca a uzavreli sme "Vianočnú zmluvu", ktorá zahŕňa výrobcov na európskej úrovni a aj obchodníkov a vládne orgány v Bulharsku. Po dôrazných rozhovoroch, ktoré som viedla s ministerstvom hospodárstva v Bulharsku, sa počet kontrol štvornásobne zvýšil. Preto budem v tejto práci pokračovať a rovnako, ako som to mohla urobiť minule, aj teraz znova vyzývam toto plénum na spoločnú prácu. Som presvedčená, že tak sa nám bude dariť viac.
<P>
členka Komisie. Rada by som skončila tam, kde som začala, teda tým, že všetky naše kroky musia byť primerané a ich základom musí byť solidarita a subsidiarita, čo nám dodá ďalšiu silu k riešeniu tohto veľmi dôležitého problému.
<P>
Pozorne som vypočula vás všetkých, vaše láskavé slová i vaše výzvy k zintenzívneniu našej práce. Pokiaľ by sa kedykoľvek vyskytli konkrétne prípady, ktoré by ste so mnou chceli prerokovať, budem v rozhovoroch veľmi rada pokračovať.
<SPEAKER ID="155" NAME="Predsedajúci">
Rád by som poďakoval pani komisárke a všetkým kolegom, ktorí v rozprave vystúpili.
<P>
Rád by som uviedol krátku poznámku: pred pár rokmi dostala moja staršia dcéra ako darček gumovú bábiku vyrobenú v Číne. Keď jej odpadla hlava, bola vnútri malá gumová gulička, na ktorej hlava držala, a ten, kto tú hračku vyrobil, nech už to bol ktokoľvek, na ňu namaľoval tváričku. Nebola to však usmievavá tvár, bola to tvár veľmi smutná a tá osoba sa tým pokúsila poslať akýsi odkaz o podmienkach, v ktorých pracuje. Som preto veľmi rád, že som dnes mal príležitosť to verejne spomenúť.
<P>
Rozprava sa skončila.
