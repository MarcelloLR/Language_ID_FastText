<CHAPTER ID="010">
Tragická situácia v Mjanmarsku (býv. Barme) (rozprava) 
<SPEAKER ID="299" NAME="Predsedajúca">
Ďalším bodom programu sú vyhlásenia Rady a Komisie v súvislosti s tragickou situáciou v Mjanmarsku.
<SPEAKER ID="300" NAME="Janez Lenarčič">
úradujúci predseda. - (SL) Všetci sme ešte stále otrasení ľudským utrpením, ktoré ničiaci cyklón Nargis spôsobil chudobnému a utláčanému obyvateľstvu Mjanmarska (býv. Barma).
<P>
Európska únia vyjadrila úprimnú sústrasť v mnohých vyhláseniach uverejnených po katastrofe. Okrem toho Európska únia okamžite prisľúbila bezodkladné finančné prostriedky na humanitárnu pomoc. Záväzky Únie doposiaľ presiahli sumu 60 miliónov EUR. Rovnako je potrebné zdôrazniť, že prisľúbená suma doplní už existujúcu pomoc, ktorú poskytla Európska únia, a nejde o malú sumu.
<P>
Napriek tomu kľúčovým problémom je aj naďalej prístup do postihnutých oblastí a spôsob rýchleho rozloženia pomoci. Predsedníctvo v spolupráci s pánom komisárom Louisom Michelom zvolalo minulý utorok mimoriadne zasadnutie Rady Európskej únie. Pri tejto príležitosti sa ministri zodpovední za rozvoj zhodli na tom, že existovalo nebezpečenstvo tragédie ešte väčšieho rozsahu, ak by mjanmarské orgány neboli pripravené na lepšiu spoluprácu.
<P>
Situácia je stále kritická. Preto Európska rada presviedča mjanmarské orgány, aby zaviedli nevyhnutné opatrenia, ktoré by uľahčili prístup k ľuďom, ktorí sa nachádzajú v odľahlých oblastiach. Rada privítala úsilie, ktoré vyvinul pán komisár Louis Michel, aby presvedčil orgány v Mjanmarsku, že humanitárna pomoc je naliehavá a nestranná. Rovnako sme sklamaní, že mjanmarské orgány neboli pripravené využiť všetku pomoc, ktorú im bola pripravená poskytnúť Európska únia a medzinárodné spoločenstvo.
<P>
Okrem toho Rada vyjadrila svoju plnú podporu generálnemu tajomníkovi OSN a všetkým iniciatívam uskutočneným zo strany orgánov OSN, ktoré by mohli pomôcť splniť humanitárne požiadavky. Takisto vítame návštevu generálneho tajomníka OSN pána Ban Ki-moona v Mjanmarsku, ktorá je naplánovaná na zajtra.
<P>
Rada nastolila otázku situácie v Mjanmarsku na všetkých politických stretnutiach, ktoré sa nedávno uskutočnili s jej partnermi. Ázijské krajiny boli vyzvané, aby ovplyvnili mjanmarské orgány a presvedčili ich, že charakter medzinárodnej humanitárnej pomoci je nestranný a objektívny.
<P>
Dňa 19. mája sa v Singapure streli ministri zahraničných vecí členských štátov ASEAN-u. Európska únia ešte predtým predložila tejto skupine návrh so žiadosťou, aby ovplyvnila mjanmarské orgány s cieľom otvoriť hranice humanitárnej pomoci a pracovníkom poskytujúcim humanitárnu pomoc.
<P>
Rada pre všeobecné záležitosti a vonkajšie vzťahy bude v pondelok 26. mája viesť s odborníkmi na humanitárnu pomoc diskusiu na tému humanitárnej situácie v Mjanmarsku a o zamietnutí prístupu a o doručení pomoci do postihnutých oblastí.
<P>
Mjanmarsko je aj naďalej hlavnou témou diskusií Rady z dôvodu politickej situácie v danej krajine. Skutočnosť, že vojenská junta aj napriek obrovskému rozsahu humanitárnej katastrofy nezrušila národné referendum, je dôvodom na obavy. Domnievame sa, že to môže viesť k nezrovnalostiam v postupe prijatia novej ústavy.
<P>
Takisto sme znepokojení v súvislosti so správami o stupňujúcom sa zastrašovaní v období príprav na referendum. Chcel by som zdôrazniť, že Európska únia je tiež sklamaná, pretože orgány nevenovali žiadnu pozornosť výzvam Organizácie Spojených národov na obsiahlejší a legitímnejší prechod k demokracii. Rád by som potvrdil, že Európska únia bude aj naďalej podporovať úsilie OSN.
<P>
Nakoniec prosím venujte pozornosť skutočnosti, že 29. apríla Európska únia prepracovala spoločný postoj, ktorý bol prijatý v novembri 2007. Tento postoj, ktorý bol prijatý ako odpoveď na potlačenie pokojných protestov, odteraz zahŕňa prísnejšie reštriktívne opatrenia voči Mjanmarsku.
<SPEAKER ID="301" NAME="Louis Michel">
člen Komisie. - (FR) Pani predsedajúca, dámy a páni, dovoľte mi, aby by som sa v prvom rade poďakoval za to, že ste zaradili Mjanmarsko do programu rokovania.
<P>
Vzhľadom na rozsah katastrofy, ktorú spôsobil cyklón Nargis 2. mája, sme navrhli predsedníctvu, aby zvolalo mimoriadne stretnutie ministrov zahraničných vecí Rady EÚ. Slovinské predsedníctvo zvolalo stretnutie Rady hneď ako to bolo možné, za čo by som sa rád poďakoval, a sa uskutočnilo 12. mája.
<P>
EÚ vyzvala na stretnutí mjanmarské orgány na zvýšenú spoluprácu, aby umožnili prístup a rozdelenie medzinárodnej humanitárnej pomoci. Rozhodol som sa priamo reagovať na výzvu tým, že som v dňoch 15. a 16. mája navštívil Mjanmarsko. Počas svojej misie, ktorá bola vyložene humanitárna a nie politická, som mal možnosť sa stretnúť s mjanmarskými orgánmi a zástupcami humanitárnych organizácií v Mjanmarsku a na mieste som navštívil postihnuté oblasti v okolí Rangúnu. Dve a pol hodiny som mal intenzívne stretnutia a diskusie s ministrom pre plánovanie - ktorý očividne disponoval najväčšími právomocami a bol určite najviac autoritársky spomedzi troch, ktorých som stretol -, ministrom sociálnych vecí a ministrom zdravotníctva.
<P>
Skutočnosť, ktorá veľmi jasne vyšla najavo v súvislosti s mojou misiou, bola, že mjanmarské orgány sú ešte stále mimoriadne neochotné vytvoriť normálne prevádzkové podmienky, ktoré sú potrebné na poskytnutie medzinárodnej humanitárnej reakcie, aby sa splnili miestne potreby. Je mi rovnako jasné, že prístup, ktorý sa snaží mjanmarským orgánom vnucovať medzinárodnú humanitárnu pomoc, nemôže vzhľadom na prostriedky, ktorými v súčasnosti disponujeme fungovať a môže byť dokonca kontraproduktívny. To isté mi povedali všetky humanitárne organizácie v Mjanmarsku a potvrdili, že problémom očividne nie je nedostatok organizácií na mieste, alebo dokonca nedostatok finančných prostriedkov, keďže nedostatok prostriedkov závisí aj od prístupu medzinárodných expertov a odborníkov, ale skôr nedostatok prístupu.
<P>
Moja misia určite iba nepatrne prispela k pootvoreniu štrbiny, ktorá by postupne umožnila vytvoriť minimálny humanitárny priestor pre humanitárnu pomoc. Mjanmarské orgány poskytli iba čiastočnú odpoveď na rôzne konkrétne požiadavky: napríklad víza pre odborníkov pracujúcich pre Komisiu boli predĺžené iba o dva týždne. Tieto osoby získali víza na tri dni a boli predĺžené na dva týždne. Žiadali sme jeden mesiac.
<P>
Takisto sme objasnili situáciu, ktorá vyzerala byť skutočne vážna. Miestne mjanmarské orgány vyžadovali na niektorých miestach písomné povolenie dokonca aj pre miestnych pracovníkov, čo znamená, že v prípade osôb, ktoré zamestnávajú naše agentúry, buď OSN alebo mimovládne organizácie, to vo väčšine prípadov nebolo, samozrejme, možné. Táto záležitosť bola objasnená a, samozrejme, pre miestnych pracovníkov už nie je potrebné žiadne povolenie. Povolenie už nie je potrebné ani na vstup do oblasti postihnutých katastrofami, najmä na letisko Pathein. Takisto som žiadal, aby sa pre pristávajúce lietadlá s tovarom otvorilo druhé letisko, inými slovami letisko Pathein, ktoré je vojenským letiskom. Bolo mi povedané, že to nie je možné, pretože technické normy, ktoré využíva kontrolná veža sa líšia od medzinárodných noriem, a že v každom prípade by to neuľahčilo prácu, keďže cesty medzi Rangúnom a ústim rieky, najviac postihnutou oblasťou, boli v omnoho lepšom stave a bolo by jednoduchšie ich využívať. Nanešťastie som nemal povolenie overiť si tento druh informácie.
<P>
Domnievam sa, že je dôležité udržiavať medzinárodný tlak zo strany susediacich krajín, ako aj zo strany medzinárodného spoločenstva ako celku. Musím povedať, že v diskusiách, ktoré som viedol s orgánmi, som vyjadril osobitnú požiadavku - v skutočnosti ich bolo päť, o ktorých sa zmienim o chvíľu - aby umožnili lekárom a zdravotníckemu personálu zo susediacich krajín rozmiestniť sa v najviac postihnutých oblastiach, a toto povolenie získali v deň môjho odchodu. To znamená, že bolo rozmiestnených 140 lekárov a tiež zdravotnícky personál z Laosu, Kambodže, Indie, Bangladéša a Thajska. Týmto mali možnosť navštíviť najviac postihnuté oblasti. Susediace krajiny zohrávajú kľúčovú úlohu, a zatiaľ čo som čakal lietadlo na návrat do Bangkoku, mal som možnosť zhovárať sa aj s generálnym tajomníkom Ban Ki-moonom. Odovzdal som mu všetky tieto informácie, vyjadril som svoje pocity a tiež ako prebiehala moja misia.
<P>
Generálny tajomník OSN súhlasil s touto analýzou, ale predniesol dva konkrétne návrhy: poveriť spoločného koordinátora humanitárnej pomoci OSN/ASEAN a rýchlo usporiadať v Bangkoku v dňoch 24. a 25. mája konferenciu darcov, ktorej by spolupredsedala OSN a ASEAN. Po nedávnej návšteve koordinátora humanitárnej pomoci OSN Johna Holmesa zajtra navštívi Mjanmarsko generálny tajomník Ban Ki-moon, aby prediskutoval otázku, akými prostriedkami prepraviť medzinárodnú pomoc.
<P>
Vzhľadom na reálne potreby humanitárna situácia v Mjanmarsku ostáva aj naďalej dramatická. Existuje nebezpečenstvo, že prvú katastrofu spôsobenú cyklónom by mohla zhoršiť druhá humanitárna katastrofa: riziko nedostatku potravín, keďže úrody boli zničené a rovnako epidémie medzi tými, ktorí prežili, a ktorých životné podmienky sú poľutovaniahodné. Existuje riziko epidémie. V čase, keď sme tam boli, Svetová zdravotnícka organizácia nevidela riziko cholery, ale obrovské množstvo detí trpelo na hnačku a tak ďalej. To znamená, že existovalo riziko epidémie spôsobenej znečistením vody. Takisto existuje riziko nedostatku potravín. Región sa zásobuje veľkými množstvami ryže a všetky zásoby potravín boli zničené.
<P>
Vynára sa jeden praktický problém: táto pôda by mala byť vysadená tak, aby umožnila zber úrody v októbri. Ostáva teda čas maximálne troch až štyroch týždňov. Množstvo ľudí v dočasných táboroch, ako ich nazývajú, si neželá návrat do ich vlastných oblastí z viacerých dôvodov, zatiaľ čo niektorí by sa radi vrátili, ale potrebujú špeciálne druhy semien, keďže všetka pôda je slaná, a preto potrebujú omnoho silnejšie rastliny aj hnojivá. Takže som sa snažil viesť konštruktívny a praktický dialóg s orgánmi na danú tému. Predpokladalo sa, že schéma mikropôžičiek by sa mohla použiť ako finančný mechanizmus. V súčasnosti sa o tom ešte stále diskutuje. Musím Vám povedať, že to nie je rýchly proces.
<P>
Komisia zareagovala rýchlo a poskytla núdzovú pomoc vo výške dvoch miliónov EUR, ktorá bola prijatá 5. mája. Ako iste viete, mám povolenie uvoľniť tri milióny EUR bez akýchkoľvek oficiálnych postupov. Samozrejme, keďže sme nemali dôkaz, na začiatok sme uvoľnili dva milióny. Následne sme sa rozhodli uvoľniť päť miliónov EUR na potravinovú pomoc, a okrem toho sme prijali dodatočné naliehavé opatrenia vo výške desiatich miliónov EUR. Sme pochopiteľne ochotní prispieť viac na základe hodnotenia potrieb a záruk týkajúcich sa monitorovania pomoci.
<P>
Keď som po dva a pol hodine rozhovorov s orgánmi odišiel, poslal som im osobitné písomné oznámenie obsahujúce rôzne požiadavky, ktoré som sformuloval. Moja prvá požiadavka sa týkala predĺženia víz pre tých, ktorí sú pracovne vyslaní na dočasnú misiu, konkrétne pre zamestnancov Komisie. Dosiahli sme predĺženie na dva týždne.
<P>
Takisto som požadoval, aby definitívne objasnili a oznámili miestnym úradom, že mjanmarskí zamestnanci, ktorí pracujú v našich agentúrach, ako aj ostatný personál, už viac nepotrebujú oficiálne alebo cestovné povolenie. Tento bod bol, samozrejme, objasnený.
<P>
Žiadal som víza s možnosťou viacnásobného vstupu do krajiny na šesť mesiacov, ktoré by umožnili nevládnym organizáciám financovaným EÚ, ktoré tam pracujú, aby strojnásobili medzinárodný personál. Po odchode z Mjanmarska ostali nevybavené stovky žiadosti o víza pre agentúry OSN a niečo vyše sto žiadosti pre nevládne organizácie. Požiadal som, aby nás pravidelne informovali. Odvtedy už niektoré boli vydané, ale stále málo v porovnaní s tým, čo sme žiadali.
<P>
Takisto som žiadal o víza a cestovné povolenia na návštevu ústia rieky a na zabezpečenie, aby bolo možné zmobilizovať dostatočné množstvo zamestnancov. Ako som spomenul, požiadal som aj o rýchle vydanie povolení pre miestnych lekárov a zdravotnícky personál. Vyzerá to tak, že dokonale pochopili, čo sa od nich žiadalo.
<P>
Čo sa týka letiska Pathein, ktoré mohlo slúžiť ako istý druh strediska na prerozdelenie alebo presun tovaru, ktorý prichádzal lietadlami a ktorý posielala medzinárodná spoločnosť, odpoveď znela jednoznačné nie. Dôvodom bolo podľa nich, že riadiace zariadenie a prostriedky neboli v súlade s medzinárodnými normami a že je jednoduchšie sa dostať cez Rangún. Pochybujem o tom, pretože keď som tam bol, Rangún bol už preplnený a mal množstvo problémov, ktoré sa potom do istej miery odstránili. Nie som si istý, že boli vyriešené vďaka môjmu zásahu. Dôvodom bol jednoducho fakt, že nedokázali nájsť spôsob ako riadiť letisko v Rangúne. Takisto sa domnievam, že takýmto spôsobom sa uskutočnilo riadenie, a to z dôvodu súvisiaceho s inštitucionálnym komfortom.
<P>
Môžem Vám povedať, že celkovo to bola mimoriadne frustrujúca misia. Mám pocit, že tam prevláda úplná nedôvera voči medzinárodnému spoločenstvu. V krajine sú a priori obavy, ktoré sú veľmi hlboko zakorenené. Očividne máte niekedy dojem, že nikto nikoho nepočúva. Je mimoriadne náročné zasiahnuť vedomie a myseľ osoby, s ktorou sa práve rozprávate. Rozhovory prebiehali dobre, pretože dve a pol hodiny sme viedli nefalšovanú diskusiu, celkom zdvorilú, ale zároveň aj tvrdú, pretože je tu jedna otázka, ktorá nás trápi: prečo odmietať medzinárodných pracovníkov, ktorí sú takí potrební na pomoc obyvateľstvu?
<P>
Takisto som spomenul povinnosť chrániť, najmä týmto spôsobom, a dokonca aj to viedlo k zásadnému problému. V danej chvíli mi bolo povedané, že niektoré otázky si nevyžadovali odpovede. Takto prebiehala misia. Samozrejme, že som bol smutný, že som nedocielil viac konkrétnych vecí, ale neskrývam, že som bol spokojný, že sa vraciam do Európy.
<SPEAKER ID="302" NAME="Hartmut Nassauer">
v mene skupiny PPE-DE. - (DE) Pani predsedajúca, dámy a páni, pán komisár nám poskytol presvedčivý a názorný obraz o tom, aká je vládnuca vojenská vláda v Mjanmarsku cynická a ako kruto klame svoj vlastný ľud.
<P>
Rád by som sa tu prihovoril Združeniu národov juhovýchodnej Ázie a členským krajinám ASEAN-u. Európsky parlament udržiaval mnoho rokov priateľské vzťahy s parlamentmi krajín ASEAN-u. Tieto krajiny podpísali nedávno novú Chartu ASEAN, v ktorej výslovne potvrdzujú svoju príslušnosť k zásade rešpektovania a ochrany ľudských práv. Samozrejme, aj ASEAN nesie časť zodpovednosti za Mjanmarsko, ktoré je jedným z jeho členských štátov, a že celosvetová povesť krajín ASEAN-u bude poškodená, ak aj naďalej umožní, aby mjanmarská vojenská junta konala tak, ako koná v súčasnosti.
<P>
Vyzývam členské krajiny ASEAN-u, aby vo svojom najlepšom záujme a pre ich dobré a priateľské vzťahy s Európskou úniou urobili čokoľvek s cieľom presvedčiť mjanmarskú vojenskú juntu, aby povolila vonkajšiemu svetu pomôcť obyvateľstvu jej krajiny. Ako som poznamenal, toto spočíva v právomoci a zodpovednosti krajín ASEAN-u. Bude sa od nich žiadať vysvetlenie, ako vykonávajú túto povinnosť a či používajú svoj rozsah právomocí na konanie v danej veci, a táto skutočnosť bude mať vplyv na naše vzťahy s ASEAN-om. Nepotrebujú konať prostredníctvom verejných výziev - existujú aj iné spôsoby -, ale Európska únia očakáva, že najmä susedia Mjanmarska urobia, čo je v ich silách, aby zmenili postoj ich vládnuceho režimu.
<SPEAKER ID="303" NAME="Jan Marinus Wiersma">
v mene skupiny PSE. - (NL) Na začiatok vzdávam poklonu pánu komisárovi v mene svojej skupiny. Veľmi jasne dnes uviedol, že robí, čo môže vo veľmi náročných podmienkach. Sám sa zmienil o dialógu ako medzi hluchými. Musíme si všimnúť, že situácia v Mjanmarsku nadobúda veľmi zvláštnu podobu. Už ubehli tri týždne odvtedy, čo krajinu postihol cyklón a vláda len ťažko povoľuje akúkoľvek vonkajšiu pomoc. Vyzerá to tak, že samotné orgány zostávajú dosť pasívne. Krajina je už celé týždne uzavretá pred pracovníkmi poskytujúcimi pomoc, odborníkmi a médiami. Je takmer "kafkovské", že junta zaviedla pred týždňom a pol referendum na posilnenie svojho vlastného postavenia.
<P>
Podľa mnohých zdrojov, oficiálny počet obetí je približne osemdesiat tisíc. Desaťtisíce sú stále nezvestné a počet vysťahovaných predstavuje dva milióny. Postupne dosahujú rozsah, ako za vlády Pol Pota, alebo aspoň sa domnievame, pretože z krajiny vychádza tak málo informácií, koľko pomoci sa tam dostáva. Bývalý koordinátor OSN Jan Egeland začiatkom tohto týždňa povedal, že odmietnutie prijať pomoc je vražda. Mjanmarská vláda premieňa svoju zodpovednosť chrániť na frašku. Protiklad s Čínou, ktorú minulý týždeň postihlo silné zemetrasenie, je pozoruhodný. Rozsiahla devastácia nebola pokrytá a bolo možné ju pozorovať všade v televízii vrátane samotnej Číny a čínska vláda vyzvala na medzinárodnú pomoc.
<P>
Obraz mjanmarskej vlády nemožno ešte viac poškodzovať. Dosiahol viac alebo menej historicky najnižšiu úroveň. Čína vo svojom postavení môže urobiť omnoho viac, aby presvedčila mjanmarskú vládu prijať pomoc. Podobne ako Rusko a India, ktoré vyvíjajú nátlak na juntu buď v OSN alebo v ASEAN-e. Súhlasím s pripomienkou pána Nassauera v danej veci.
<P>
Minulý pondelok ASEAN dosiahol dohodu o medzinárodnej pomoci Mjanmarsku. ASEAN bude koordinovať všetku pomoc. Je to krok vpred, ale priama pomoc zo Západu je stále odmietaná. Budúci týždeň sa uskutoční konferencia darcov. Vyzývam Európu, aby veľkoryso a bezvýhradne poskytla podporu, ale iba v prípade záruky, že naša podpora pôjde na správne miesto, a že aj novinárom sa umožní vstup do krajiny tak, aby sme získali skutočný obraz o tamojšej situácii.
<SPEAKER ID="304" NAME="Jules Maaten">
v mene skupiny ALDE. - (NL) Koľkokrát sme vystúpili v tomto Parlamente s prejavmi o Mjanmarsku? Niekoľkokrát za rok a situácia je aj naďalej zúfalá.
<P>
Situácia v Mjanmarsku sa však ešte viac zhoršila odvtedy, čo sme o nej naposledy hovorili. Štyri milióny obetí ešte stále nezískalo žiadnu pomoc. Tridsať tisíc detí trpí akútnou podvýživou. Státisíce sú bez domovov a podstupujú riziko cholery, zápalu pľúc a infekčných chorôb. Dozvedel som sa, že dnes dopoludnia sa povolil vstup do oblastí katastrofy ôsmim zahraničným lekárov z organizácie Lekári bez hraníc.
<P>
Rád by som podporil výzvu, ktorú adresoval pán Nassauer ASEAN-u. Je potrebné preukázať odhodlanie, pretože je jasné, že junta sa viac zaujíma o prežitie svojho vlastného režimu prostredníctvom referenda, ktorý nie je hodný žiadneho mena - pán Wiersma ho nazýva "kafkovský" -, ako o prežitie svojho ľudu. Generáli si myslia, že cudzinci prichádzajúci do krajiny ohrozujú prežitie vojenského režimu.
<P>
Je jasné, že organizácia Lekári bez hraníc, Oxfam, britské, francúzske a americké lode prinášajú pomoc, nie zmenu režimu, hoci veľmi by som si to prial. Očividne však nemôžeme presvedčiť juntu, preto musíme hľadať iné alternatívy. Myslím si, že najlepšou alternatívou je Bezpečnostná rada. Európa a Spojené štáty musia trvať na tom, aby situácia v Mjanmarsku bola zaradená do programu. Všetky členské štáty Organizácie Spojených národov sa zaviazali k nasledovným dvom zásadám: prijať zodpovednosť za ochranu občanov, a ak krajina nemôže alebo nie je ochotná to naďalej uskutočňovať, právo medzinárodného spoločenstva zasiahnuť v prípade katastrofy.
<P>
Organizácia Spojených národov musí konať. Rozumiem problémom a som hrdý na pána komisára Michela, ktorý namiesto toho, aby sedel so založenými rukami a zvolal pracovnú skupinu, sa jednoducho pustil do práce držiac sa hesla "skutky, nie slová". To ma dojíma. Zároveň si myslím, že podpora, ktorú sľúbila Európska únia môže slúžiť ako vzor. Domnievam sa, že francúzsky minister, pán Kouchner, mal pravdu, keď povedal, že junta je vinná za zločiny proti ľudskosti. Zaujímalo by ma, prečo my, ďalších 26 členských štátov, nedokážeme poriadne počúvať.
<P>
Pani predsedajúca, mjanmarskému ľudu musíme poskytnúť pomoc, a to so súhlasom junty, alebo aj bez nej. Neposkytnutie základnej pomoci je zločin proti ľudskosti. Rád by som videl, ako Európska únia s iniciatívou požiada Organizáciu Spojených národov a Bezpečnostnú radu, aby predniesli tento prípad prokurátorovi na Medzinárodný trestný súd v Haagu. Všetko má svoje hranice, už došla trpezlivosť. Poviem to tak, dostaňme juntu pred Medzinárodný trestný súd. To je to, čo chceme. Taká je situácia v súčasnosti, oni sú tí, ktorí patria za mreže, nie disidenti v Mjanmarsku!
<SPEAKER ID="305" NAME="Daniel Cohn-Bendit">
v mene skupiny Verts/ALE. - (FR) Pani predsedajúca, domnievam sa, že by sme sa mali vyjadrovať trochu presnejšie, keď sa rozprávame o tejto téme; napríklad v súvislosti s pojmom nestrannosti. Nie sme nestranní. Podporujeme ľud v Mjanmarsku, to znamená, že sme proti vojenskej junte. Sme proti nej, odkedy vojenská junta nemá v úmysle pomôcť ľudu Mjanmarska. Musíme vyjadriť svoju podporu a presne tak budeme aj vnímaní.
<P>
Pán Louis Michel viedol diskusie dve a pol hodiny. Celá výpoveď má surrealistický podtón: hovorí, že tam išiel, rozprával sa s nimi dve a pol hodiny, bolo mu povedané, že také a také letisko nebolo možné zmobilizovať do 24 hodín, zatiaľ čo v Sarajeve sa na otvorenie letiska poskytli technické možnosti. Toto nie je v skutočnosti problém.
<P>
Je preto zrejmé, že sa nachádzame v mimoriadne a osobitne dôležitej situácii, a s tým súhlasím: povinnosť chrániť spôsobuje, že vojenská junta sa dopúšťa zločinov proti ľudskosti, proti svojmu vlastnému obyvateľstvu. To je skutočnosť. Uvidíme, ako sa vyvinie táto situácia vo verejných diskusiách, ktoré budú nasledovať. Je však pravda, že tento prípad musí byť predložený pred Medzinárodný trestný súd. Zaujímavé je, že týmto oslovíme Bezpečnostnú radu a ochrancovia Mjanmarska, Číňania, rozprávajú v skutočnosti dosť nezrozumiteľným jazykom.
<P>
V skutočnosti by sme mohli povedať, že Čína urobila dobre, keď otvorila svoje hranice, ale zároveň chráni Mjanmarsko aj naďalej a chráni vládu, ktorá vraždí svoj vlastný ľud.
<P>
Takže mám pocit, že v tejto situácii je zrejmé, že nikto im nemôže ponúknuť potraviny. Napriek tomu musíme vyvinúť tlak, všetok možný tlak. Dokonca aj možné riešenie, ktoré si vyžaduje pomoc vojenskej sily, by nám a podobne aj ázijským krajinám ponúklo možnosť vyvinúť tlak na Mjanmarsko. Myslím si, že dnešný prejav pána Louisa Michela bol dosť jasný: hovor, zlato, hovor, počúvam, ale je mi to úplne jedno. To je presne to, čo nám povedal diplomatickým spôsobom, pre ktorý mám hlboký rešpekt.
<P>
Dnes sú však orgány v Mjanmarsku hluché. Nebudú počúvať, nezaujíma ich ústavné referendum, ako už bolo spomenuté. Vysmievajú sa nám všetkým. Preto odteraz je potrebné vystupňovať tlak na maximum a musíme žiadať, aby následky boli predložené Bezpečnostnej rade a Medzinárodnému trestnému súdu v Haagu.
<SPEAKER ID="306" NAME="Brian Crowley" AFFILIATION="UEN">
Pani predsedajúca, už uplynuli takmer tri týždne, odkedy cyklón Nagris postihol Mjanmarsko a zničil prístavy a ústie rieky Ayeyarwady. Zničil domy a mestá, zabil tisíce ľudí a ďalšie tisíce ostali bez domova.
<P>
História nás učí, že pokiaľ nebudeme reagovať okamžite na utrpenie ľudí, ich utrpenie sa niekoľkonásobne zvýši a faktory presiahnu naše predstavy.
<P>
Neúspech mjanmarského režimu je v mnohých ohľadoch odrazom toho, čo bolo v tomto Parlamente povedané za posledné roky o vojenskej junte, ktorá je v Mjanmarsku pri moci. Aj napriek našim výhradám voči vojenskej junte však musíme nájsť mechanizmy, ako doručiť pomoc priamo ľuďom. Vítam skutočnosť - a takmer vôbec som neočakával, že to budem môcť spomenúť -, že vojenská junta povolila, aby päť helikoptér Organizácie Spojených národov rozdelilo potraviny napriek skutočnosti, že francúzska a anglická námorná loď čakali v zálive, kým doručia ľuďom pomoc vo forme potravín a liekov.
<P>
Je na nás všetkých, aby sme zaručili, že dokážeme využiť všetko úsilie na pomoc pri utrpení ľudských bytostí. Vzhľadom na tých veľkých obhajcov Mjanmarska, Číňanov, by sa mohlo Mjanmarsko od nich učiť, ako Číňania reagovali na nedávnu prírodnú katastrofu, keď vyzvali Japonsko a iné krajiny na medzinárodnú pomoc. Našťastie medzi týmito rôznymi spolkami môžeme vytvoriť podmienky na to, aby bolo možné doručiť pomoc a podporu.
<P>
Otázka týkajúca sa Medzinárodného trestného súdu je záležitosť na iný deň. Naším prvým a neodkladným cieľom a úlohou je, na základe toho, čo už povedal pán Louis Michel, zaručiť, aby sme zaviedli mechanizmy na doručenie pomoci, znovuvybudovanie infraštruktúry, domovov a predovšetkým zabrániť pretrvávajúcemu utrpeniu mjanmarského ľudu.
<SPEAKER ID="308" NAME="Jim Allister" AFFILIATION="NI">
Pani predsedajúca, režim, ktorý bezohľadne umožňuje svojim občanom zbytočne trpieť v honbe za svojou vlastnou xenofobickou paranojou nie je len nemorálny, ale aj nešťastný, a, bohužiaľ, takto junta vládne v Mjanmarsku. Chladne, a keďže jej vlastný ľud dal slovo, je nepravdepodobné ich ovplyvniť tým, čo sa hovorí v Európskom parlamente, ale v mene ľudskosti musíme hovoriť smelo.
<P>
Nesnažíme sa kontrolovať Mjanmarsko, pokúšame sa len pomôcť jeho ľudu, aj keď realita je taká, že ak sa nezmení režim, nedôjde k výraznému dlhodobému zlepšeniu situácie pre mjanmarský ľud. Áno, musíme čo najviac zväčšiť humanitárnu pomoc, zvážiť zhadzovanie potravín a zásob ako nevyhnutnú taktiku; ale hlavne znovunastolením demokracie si táto kedysi prosperujúca krajina bude nárokovať svoje postavenie a potreby ľudí klásť pred zachovanie junty.
<SPEAKER ID="309" NAME="Urszula Gacek" AFFILIATION="PPE-DE">
Pani predsedajúca, dovoľte mi, aby som v prvom rade vyjadrila úprimnú sústrasť všetkým mjanmarským ľuďom, ktorí boli zranení následkami cyklónu Nargis. Mnoho Európanov je vo svojich myšlienkach a modlitbách s mjanmarským ľudom. Naša sústrasť však nie je postačujúca. Musíme hovoriť o praktických opatreniach a rozhliadnuť sa, ako ich vykonávať tak, aby sme zmiernili utrpenie tých, čo prežili.
<P>
Veľa krajín a medzinárodných organizácií sú ochotné, ako aj schopné poskytnúť okamžitú humanitárnu pomoc; a sú pripravené už niekoľko týždňov. Nanešťastie, vládnuce vojenské orgány považujú za najdôležitejšie zachovanie svojej vlastnej moci; zdá sa, že utrpenie ich ľudí má iba malý význam. Obávajú sa akejkoľvek zahraničnej účasti v Mjanmarsku, dokonca aj keď ide o pracovníkov poskytujúcich pomoc. Komisárova výpoveď z prvej ruky týkajúca sa jeho rozhovorov s mjanmarskými vojenskými orgánmi hovorí o triezvom počúvaní, a nie je veľká nádej, že mjanmarské orgány zmenia svoj postoj. Zatiaľ čo tu rozprávame a stískame si ruky ako prejav strachu nad tým, že je nemožné presvedčiť mjanmarské orgány prijať pomoc a nad slabosťou ASEAN-u, státisíce ľudí trpia.
<P>
Bezpečnostná rada OSN môže a mala by vyzvať na zásadu zodpovednosti chrániť a poskytnúť pomoc bez súhlasu mjanmarských orgánov. Dôrazne by som trvala na tom, aby vláda Spojeného kráľovstva - ktorá v súčasnosti predsedá Bezpečnostnej rade - okamžite povolila zhadzovanie pomoci z lietadiel. Mjanmarské orgány sú zodpovedné za zločiny proti ľudskosti, ale my nemôžeme len tak sedieť a umožňovať im, aby pokračovali v týchto zločinoch. A zatiaľ čo súhlasím, že zhadzovanie z lietadiel nie je ideálny spôsob, ako dostať pomoc do krajiny - radšej by sme mali vycvičených pracovníkov, ktorí by rozdávali pomoc - je to vždy lepšie ako nič, tak prosím, dovoľte nám poskytnúť im pomoc a umožnite nám to teraz.
<SPEAKER ID="310" NAME="Libor Rouček" AFFILIATION="PSE">
(CS) Dámy a páni, dovoľte mi, aby som aj ja vyjadril úprimnú sústrasť pozostalým desaťtisícom obetí ničivého cyklónu Nargis v Mjanmarsku. Takisto by som chcel vyjadriť plnú solidaritu státisícom ľudí, ktorí zostali po tejto prírodnej katastrofe bez potravín a strechy nad hlavou. V tejto súvislosti by som chcel oceniť rýchlu humanitárnu pomoc Európskej komisie a tiež rýchle konanie pána komisára Michela. Bohužiaľ, nemôžem oceniť vystupovanie mjanmarskej vlády a mjanmarských orgánov. Je neľudské a kruté brániť vlastným ľuďom, obetiam tejto hroznej katastrofy, prijať humanitárnu pomoc zo zahraničia. Preto by som chcel vyzvať mjanmarskú vládu a mjanmarských predstaviteľov, aby plne otvorili hranice zahraničnej pomoci a pustili do krajiny tovar a pracovníkov zahraničných humanitárnych organizácií. Zároveň by som chcel vyzvať Čínu, Indiu a Singapur a ostatné krajiny regiónu vrátane členských krajín ASEAN-u, aby využili svoj vplyv a presvedčili Mjanmarsko, aby sa otvorilo zahraničnej pomoci. Žiadna krajina sveta sa nedokáže vyrovnať s prírodnou katastrofou takéhoto rozsahu.
<SPEAKER ID="311" NAME="Marios Matsakis" AFFILIATION="ALDE">
Pani predsedníčka, situácia v Mjanmarsku po nedávnom katastrofickom cyklóne je tragická a každým dňom sa zhoršuje. Tí občania, ktorí prežili, keď ich zasiahol cyklón, teraz čelia chorobám a hladovaniu, chýbajú im domovy a primeraná zdravotnícka starostlivosť. Vojenskí diktátori v Mjanmarsku stále ostávajú výrazne nevšímaví voči naliehavej potrebe pomôcť obetiam.
<P>
Títo krutí vojenskí generáli sa omnoho viac zaujímajú o to, ako sa udržať pri moci a ďaleko menej o osudy ľudí, ktorí prežili katastrofu. Spôsob, akým mjanmarský režim konal a koná aj naďalej je neprijateľný a trestný. Medzinárodné spoločenstvo a EÚ najmä prostredníctvom pána komisára Michela urobilo všetko, čo bolo v jeho silách, aby presvedčilo juntu v Mjanmarsku, aby počúvala a premýšľala, ale, bohužiaľ, bez želaného efektu.
<P>
Domnievam sa, že neexistuje žiadny iný spôsob, jedine pristúpiť na to, aby pomoc bola do postihnutého regiónu doručená nasilu. Toto možno podniknúť na základe naliehavého schválenia zo strany OSN a potrebnou logistikou, ktorú poskytnú vhodné vojenské doručovacie systémy v úzkej spoluprácu s ostatnými krajinami, ako sú USA.
<P>
Toto je skutočne posledné východisko, výnimočné opatrenie, ale podľa mňa je absolútne nevyhnutné na záchranu tisícov nevinných životov. Nemôžeme jednoducho ostať nečinní a pozerať sa na utrpenie a úmrtia mjanmarského ľudu, ktoré aj naďalej pokračujú.
<SPEAKER ID="312" NAME="Frithjof Schmidt" AFFILIATION="Verts/ALE">
(DE) Pani predsedajúca, rozsah krízy v Mjanmarsku je hrôzostrašný: 100 000 mŕtvych, 200 000 nezvestných a viac ako dva milióny ľudí bez domovov v krajine, ktorá má 54 miliónov obyvateľov. Ústie rieky Irrawaddy je najväčším regiónom v Mjanmarsku, kde sa vyrába ryža a zohráva kľúčovú úlohu pri výrobe potravín. Prílivová vlna sa prehnala vnútrozemím v dosahu 35 kilometrov, zaplavila polia a mnoho z nich zanechala slané. Inými slovami, súčasnú humanitárnu katastrofu bude v strednodobom časovom horizonte nasledovať potravinová kríza v ústi rieky Irrawaddy.
<P>
Ľud Mjanmarska naliehavo potrebuje od medzinárodného spoločenstva okamžitú, ako aj dlhodobú pomoc. Táto pomoc musí byť nanešťastie násilná proti vôli generálov, nech príde, čo má prísť. Skutočnosť, že vláda bráni príchodu núdzovej pomoci je škandál bez precedensu v histórii medzinárodných vzťahov. Obete cyklónu sa stávajú rukojemníkmi v rukách paranoidnej a vražednej skupiny vojakov, ktorá vládne v Mjanmarsku už niekoľko desaťročí.
<P>
Minulý september bolo kruto potlačené ľudové prodemokratické hnutie vedené budhistickými mníchmi. Tisíce ľudí bolo zabitých alebo unesených, a teraz desaťtisíce umierajú, pretože vláda im nedovoľuje pomôcť. Odmietnutie prijať pomoc pre ľudí ich zabíja. Tento vražedný režim patrí na samotný vrchol čierneho zoznamu Organizácie Spojených národov a členovia junty patria pred Medzinárodný trestný súd.
<SPEAKER ID="313" NAME="Hanna Foltyn-Kubicka" AFFILIATION="UEN">
(PL) Ľudstvo sa ešte nenaučilo ako predchádzať tragickým následkom prírodných katastrof. Tieto následky sú ešte dramatickejšie v prípade krajín, kde vládnu diktátori. Situácia mjanmarského národa je toho súčasným príkladom. Ľud Mjanmarska trpí tak v dôsledku cyklónu, ako aj v dôsledku fungovania vojenského režimu, ktorý je tam pri moci. Ukázalo sa, aká krutá je vláda mjanmarských generálov, keď odmietli medzinárodnú pomoc na záchranu mjanmarského ľudu, aj keď samotní generáli nemohli pomôcť. Toto rozhodnutie bolo vopred premysleným plánom zločinu proti celému národu. Napriek rozsiahlemu medzinárodnému odsúdeniu, mjanmarskí generáli aj naďalej udržiavajú tento trestuhodný spôsob vládnutia. Zdá sa, že humanitárna pomoc skončí v rukách vojakov a ich rodín, alebo sa s ňou bude obchodovať. Zároveň je ešte viac potrebná v dôsledku šírenia hladu a chorôb.
<P>
Zvláštnu pozornosť je potrebné venovať situácii mjanmarských sirôt. Existuje stále čoraz viac náznakov, že obchodníci využívajú tieto siroty na prostitúciu do verejných domov po celom svete.
<P>
Rešpektovanie ľudských práv neznamená len to, že štátne orgány sa budú vyhýbať mučeniu, vraždám a zatknutiam. Neposkytnutie pomoci obetiam katastrofy, alebo dobrovoľné zabraňovanie pomoci sa rovná páchaniu genocídy.
<SPEAKER ID="314" NAME="Colm Burke" AFFILIATION="PPE-DE">
Pani predsedajúca, rád by som poďakoval pánovi komisárovi za prácu, ktorú vykonal v danej záležitosti do dnešného dňa. Je jasné, že viac ako 125 000 ľudí zomrelo na následky cyklónu, ktorý zasiahol južné regióny Mjanmarska v dňoch 2. a 3. mája. Organizácia Spojených národov odhaduje, že viac ako 2,4 milióna ľudí bolo priamo postihnutých touto tragédiou. Mnohí z nich sú vážne zranení a je pravdepodobné, že vypukne choroba v dôsledku nedostatku potravy a čistej vody. Možno sa tak už v tejto oblasti aj stalo.
<P>
Politika vojenskej junty, ktorá bráni v tom, aby humanitárni pracovníci získali prístup do postihnutých oblastí, je bezprecedentná. Títo pracovníci poskytujúci pomoc a agentúry, pre ktoré pracujú, majú odborné znalosti, aby mohli vykonávať prácu, ktorá by priniesla pomoc mnohým ľuďom v krátkom časovom období. Bude musieť zomrieť podobné množstvo ľudí, skôr ako vojenský režim povolí pomoc zo strany agentúr?
<P>
Spoločné úsilie EÚ, Číny, Indie, všetkých národov juhovýchodnej Ázie a OSN má moc prinútiť mjanmarské orgány, aby odstránili obmedzenia. Na základe spolupráce môžeme zmeniť myslenie tejto skorumpovanej vlády. Musíme najmä zmobilizovať Čínu a Indiu, aby vnútili zmenu.
<P>
Už ubehlo 18 dní, odkedy cyklón zasiahol región. Medzinárodné spoločenstvo musí aj naďalej pracovať tak, aby každá osoba postihnutá katastrofou získala potraviny, čistú vodu, potrebnú zdravotnícku starostlivosť a prístrešie. Dovoľte nám pokračovať vo vyvíjaní tlaku na mjanmarských vodcov a prinútiť ich, aby povolili medzinárodným agentúram poskytujúcim pomoc vykonávať svoju prácu. Umožnime každej krajine v EÚ a samotnej EÚ aj naďalej vyvíjať diplomatický tlak. Práve tu je potrebné okamžité konanie. Nemôžeme pripustiť, aby uplynulo ďalších 18 dní, kým sa začne konať. Obmedzenia treba odstrániť teraz.
<SPEAKER ID="315" NAME="Thijs Berman" AFFILIATION="PSE">
(NL) Dva týždne po katastrofe konečne niektorí mjanmarskí ľudia dostali ryžu, fazuľu a lieky, ale táto pomoc sa ešte stále nedostala k štvrtine všetkých obetí a je hanba, ako neskoro prichádza, čo má na svedomí junta. Svetový potravinový program OSN hovorí, že bol schopný dodať ryžu a fazuľu 212 000 z 750 000 ľudí, ktorí sú najviac postihnutí. Preto je potrebný osobitný fond pomoci OSN, ktorý požadujú aj sociálni demokrati. Som vďačný Komisii za všetko cenné úsilie v Mjanmarsku, ako aj z Bruselu.
<P>
Milióny ľudí sú však ponechaní napospas hladu, smädu a chorobám. Je to istý druh mučenia, čo je vražda a úplné zlyhanie povinnosti chrániť. Tieto činy hraničia s genocídou. Preto je armáda zodpovedná za zločiny proti ľudskosti. Pre našu skupinu a zajtra pre tento Parlament ide o záležitosť pre Medzinárodný trestný súd. Bezpečnostná rada musí prešetriť zločiny režimu. Aký názor má Komisia na danú vec?
<P>
Ako spravodajca vo veci Mjanmarska sa pýtam, kedy dosiahnete hranicu rešpektu pre zvrchovanosť krajiny? Napokon hranica bola o niečo bližšie v prípade Iraku. Kedy sa stane rešpektovanie základných ľudských práv neporušiteľné pre rovnaké medzinárodné spoločenstvo? Dôveryhodnosť ľudských práv je v súčasnosti poškvrnená na celom svete odmietnutím, hlavne susediacich krajín, rokovať s mjanmarskou vládou a neochotou pomôcť ľuďom aj bez súhlasu generálov. Zvrchovanosť neoprávňuje potláčať svoj vlastný ľud.
<P>
Preto žiadam Radu Európskej únie a najmä Spojené kráľovstvo ako súčasného predsedu Bezpečnostnej rady, aby rokovali o situácii v Bezpečnostnej rade. Čína a Rusko musia pochopiť, že situácia je v súčasnosti ešte žalostnejšia a vážnejšia ako krátko po cyklóne.
<SPEAKER ID="316" NAME="Thomas Mann" AFFILIATION="PPE-DE">
(DE) Pani predsedajúca, 130 000 mŕtvych a viac ako dva milióny ľudí bez domovov: to je krutá realita v Mjanmarsku. Navyše hrozí rozsiahly nedostatok potravín. Záplavy spôsobujú patogénne hnačky, podobne ako salmonelóza, ktoré sa šíria ako ničivé požiare. Existuje vysoké riziko chorôb ako sú týfus, cholera, malária a horúčka dengue. Deti, ktoré majú slabší imunitný systém, a ktorých telá sa rýchlejšie dehydrujú, sú zvlášť ohrozené. Ľudia, ktorí prežili katastrofu, potrebujú čistú pitnú vodu, ktorú bez spoľahlivých čističiek nemožno poskytnúť na základe trvalej udržateľnosti. Potrebujú náhradné ubytovanie rovnako ako zabrániť šíreniu respiračných chorôb.
<P>
Vojenská junta je aj naďalej neochotná pustiť pracovníkov zo Západu poskytujúcich pomoc, ako potvrdil pán komisár Michel vo svojom silnom prejave. Ide o ohrozovanie existencie niekoľko desiatok tisíc ľudí. Aký je zodpovedný prístup? Vyvíjať tlak prostredníctvom petícií na trestný súd v Haagu? Rozhodne! Je však potrebné zmeniť a doplniť medzinárodný zákon v súvislosti s obmedzením národnej zvrchovanosti v prípade humanitárnej krízy? Bolo by to ťažké dosiahnuť a Číňania by ho určite vetovali v Bezpečnostnej rade OSN.
<P>
Čína je jedným z mála spojencov mjanmarských diktátorov. Musí však vynakladať maximálne úsilie, podobne ako členské štáty ASEAN-u, ako uviedol Hartmut Nassauer, s cieľom zabezpečiť, aby sa povolil vstup do krajiny medzinárodnému tímu expertov a materiálnej pomoci, ktorá je už nejaký čas na mieste. Jednou z príčin, prečo sa Mjanmarsko bráni operáciám pomoci zo strany medzinárodného spoločenstva, je očividne túžba ovplyvniť konferenciu darcov s cieľom získať miliardové sumy a môcť ich využiť podľa vlastných predstáv.
<P>
Podobne ako pohŕdavé a kruté zaobchádzanie mjanmarského režimu s mierumilovnými demonštrantami počas vzbury budhistických mníchov v septembri 2007 a následné vnútenie tlačového embarga trvajúce niekoľko mesiacov, aj v tomto prípade ide o totalitný čin, ktorý je namierený proti záujmom obyvateľstva. Takéto uplatňovanie národnej suverenity je vonkoncom nepolitické a maximálne neľudské.
<SPEAKER ID="317" NAME="Ana Maria Gomes" AFFILIATION="PSE">
(PT) Viac ako 63 000 mŕtvych a nezvestných ľudí a dva a pol milióna bez domovov je v súčasnosti výsledok cyklónu, ako aj neľudského zaobchádzania junty, ktorá zle spravuje a utláča Mjanmarsko, a ktorá zabránila medzinárodnej pomoci pre tých, ktorí ju potrebujú. Aký protiklad v porovnaní s otvorenosťou a ochotou Číny, ktorá sa snažila pomôcť ľuďom v provincii Si-čchuan, ktorí prežili!
<P>
Bezpečnostná rada OSN už dlhšie nemôže prisudzovať zodpovednosť za ochranu svojho ľudu mjanmarskej vojenskej junte, a medzinárodným humanitárnym nevládnym organizáciám a agentúram by mala umožniť vstup do krajiny s cieľom pomôcť opustenému ľudu v ústi rieky Irrawaddy. Takisto by sa nemala vyhýbať predvedeniu mjanmarskej vojenskej junty pred Medzinárodný trestný súd za zločiny proti ľudskosti.
<P>
Tento Parlament dúfa, že európske vlády vyvinú okamžitý tlak na Bezpečnostnú radu OSN. Je čas, aby všetci členovia Rady vrátane Číny, ktorá podporovala mjanmarskú diktatúru, prijali zodpovednosť za obete Mjanmarska.
<SPEAKER ID="318" NAME="Laima Liucija Andrikien" AFFILIATION="PPE-DE">
(LT) Dnes sa tu rozprávame o tragickej situácii v Mjanmarsku spôsobenej cyklónom, ktorý sa prehnal krajinou začiatkom mesiaca. Katastrofálnymi následkami tragédie sú státisíce mŕtvych, zranených, chorých a nezvestných ľudí s obrovským množstvom tých, čo stratili svoje domovy a potrebujú potraviny a vodu. Každý deň sa v televízií stávame svedkami strašných pohľadov na krajinu, ktorá je zdevastovaná týmto cyklónom a je nemožné ostať ľahostajným.
<P>
Je pravda, že ľudstvo je bezmocné voči prírodným katastrofám, najmä keď prichádzajú bez varovania. Nedávna situácia v Mjanmarsku je však odlišná, keďže sme si vedomí skutočnosti, že indická vláda upozornila vodcov Mjanmarska na cyklón dva dni predtým, ako zasiahol krajinu, takže boli informovaní.
<P>
Napriek tomu cyklón zasiahol ľud krajiny celou svojou silou, pretože generáli zodpovední za krajinu si nedali námahu, aby upozornili ľudí na hroziacu katastrofu. Takáto vláda je odsúdeniahodná, keďže jej nedávne konanie poukazuje na absolútnu neúčinnosť a ľahostajnosť voči občanom, čo znamená očividné porušenie ľudských práv. Zodpovední generáli sú vinní za to, že povolili, aby táto prírodná katastrofa nadobudla takýto katastrofický rozsah.
<P>
Zoznam trestných činov, ktorí vykonali mjanmarskí vodcovia, a na ktoré sa nikdy nezabudne, zahŕňa zákaz medzinárodným pracovníkom poskytujúcim pomoc vstúpiť do krajiny, odmietnutie pomôcť tým, ktorí túto pomoc potrebujú a prejavenie maximálnej neúcty voči úsiliu medzinárodného spoločenstva pomôcť trpiacim. Hanebné pokusy generálov uskutočniť referendum o ústave za takýchto okolností iba dopĺňajú tento zoznam.
<P>
Skutočne si myslím, že Európska únia musí sledovať každú možnú cestu - opakujem: každú možnú cestu - spolupráce s vládami Indie, Číny a iných ázijských krajín a využiť všetky inštitúcie v sieti Organizácie Spojených národov, aby sa zabezpečilo, že ľud Mjanmarska dostane maximálnu možnú pomoc.
<SPEAKER ID="319" NAME="Józef Pinior" AFFILIATION="PSE">
Pani predsedajúca, v dnešnej diskusii by som rád vyzdvihol tri sporné body. Po prvé, problém novej ústavy. Mjanmarská junta oznámila, že provojenská ústava získala prevažnú podporu v referende, ktoré sa uskutočnilo aj napriek rozsiahlej kritike a potrebám národnej tragédie. Skupina za ľudské práva odmietla hlasovať ako prejav výsmechu. Referendum uskutočnené za takýchto podmienok nemôže byť dôveryhodné. Pravdepodobne nebude možné uskutočniť druhé kolo hlasovania vo väčšine oblastí ústia rieky Irrawaddy dňa 24. mája.
<P>
Po druhé, existuje všeobecnejší problém týkajúci sa sankcií, najmä sankcií zo strany EÚ. Skutočne fungujú? Najviac je postihnuté široké obyvateľstvo. Niektorí pozorovatelia - ostrieľaní novinári, diplomati, bývalí veľvyslanci EÚ v juhovýchodnej Ázii - hovoria, že Mjanmarsku nepomôže izolovanie sa takýmto spôsobom.
<P>
Tretí a posledný, ale nie najmenší problém je, že nastal čas, aby začala konať Bezpečnostná rada OSN. Bezpečnostná rada Organizácie Spojených národov by mala trvať na tom, aby dodávky pomoci a humanitárni pracovníci mali do Mjanmarska neobmedzený prístup. Krajiny EÚ doručujúce pomoc by mali vyžadovať monitorovanie, ktorým by sa zabezpečilo, že pomoc dostávajú tie obete cyklónu, ktoré ju najviac potrebujú.
<SPEAKER ID="320" NAME="Alessandro Battilocchio" AFFILIATION="PSE">
(IT) Pani predsedajúca, dámy a páni, o chvíľu by som rád pritiahol pozornosť Parlamentu k výstražnému volaniu, ktoré sa ku mne dostalo od dobrovoľníkov pracujúcich pre medzinárodnú organizáciu Save the Children, ktorá nás informuje o hroziacich rizikách tragédie smerujúcej k ďalšej tragédii.
<P>
Záchranná posádka oznámila, že v bahennej oblasti ústia rieky Irrawaddy umiera viac ako 30 000 detí na následky biedy, deti, ktoré prežili cyklón Nargis a v mnohých prípadoch ich vlastní rodičia, ktorí sú obeťami hladu a smädu, chorôb ako úplavica a vyčerpaní dažďom a chladom.
<P>
Pán komisár, v tejto súvislosti je politika odmietajúca pomoc, ktorú zaviedol režim Than Shwe a jeho vojenskí pomocníci, šialenstvom. Nemôžeme strácať čas! Tieto deti neprežijú z dôvodu podvýživy, ktorá je už prítomná, nedostatku pitnej vody, širokému rozsahu chorôb a nedostatku pomoci: buď zasiahneme okamžite, alebo budeme úplne a priamo zodpovední za to, že sme nekonali dostatočne!
<SPEAKER ID="321" NAME="Neena Gill" AFFILIATION="PSE">
Pani predsedajúca, rada by som sa poďakovala a pochválila činnosť, ktorú vyvinul pán komisár Michel. Dnes sme počuli, že cyklón Nargis zasiahol dva a pol milióna mjanmarských obyvateľov, a ako povedal pán Michel, situácia sa zhoršila neústupčivosťou režimu, keď odmietli cudziu pomoc, takže iba štvrtina tých, ktorí potrebovali naliehavú pomoc, ju aj skutočne dostali. Je to neuveriteľné a srdcervúce popretie najzákladnejších ľudských práv mjanmarského ľudu. Zároveň to hraničí s trestnou nedbalosťou.
<P>
Nedávno sme počuli o akejsi nedostatočnej flexibilite junty, ale naliehavo žiadam Komisiu a Radu, aby upozornila na nebezpečenstvo takéhoto zľahčovania, pretože ide o režim, ktorý bezcitne potlačil svoje vlastné prodemokratické hnutie. Rád by som zdôraznil, že je dôležité aj naďalej vyvíjať tlak na juntu tak, aby bol umožnený prístup všetkým agentúram OSN so skúsenosťou a logistickým know-how na riešenie situácie. Zvlášť sa obávam, ako už podotkol pán komisár, že sú to práve deti, ktoré trpia najviac. Rovnako je potrebné, aby aj UNICEF-u bol umožnený prístup do krajiny s cieľom zmierniť hrozbu chorôb a podvýživy.
<P>
Nakoniec vyzývam tých, ktorí majú vplyv v Mjanmarsku, najmä susediace krajiny a partnerov EÚ - Indiu, Čínu a krajiny ASEAN-u -, aby povzbudili juntu na prijatie pomoci od ostatných. Takisto vyzývam Komisiu a ďalších, aby podnikli kroky s cieľom objasniť junte, že demokracia a spolupráca s vonkajším svetom sú jediné možné spôsoby, ako sa dostať z krízy. Dúfam, že pán komisár Michel odpovie na otázky kam smerujeme a ako sa posunieme vpred.
<SPEAKER ID="322" NAME="Mario Mauro" AFFILIATION="PPE-DE">
(IT) Pani predsedajúca, dámy a páni, absolútny neúspech misie, ktorú opísal pán komisár Michel, a ktorému ďakujem za jeho maximálnu úprimnosť, nám umožňuje pochopiť, ako by bolo v tejto chvíli vhodné sa zamerať na doktrínu humanitárnej intervencie tak, aby sme oživili nielen vzťahy s mjanmarskými orgánmi, ale tiež s čínskymi orgánmi, ktoré v súčasnosti prejavujú odlišné vnímanie týkajúce sa vážnych nepokojov a katastrof, ktoré nastali v krajine.
<P>
Zameranie sa na vzťahy s Čínou nám môže otvoriť cestu na humanitárnu intervenciu, ktorá môže viesť od vytvorenia neletovej zóny pre priame zhadzovanie z lietadiel až po otvorenie skutočného humanitárneho koridoru.
<P>
Takisto mám otázku pre Radu: Európska únia vymenovala predstaviteľa v Mjanmarsku; ďakujem pánu komisárovi za jeho oddanosť a za návštevu oblasti, ktorú nazval oblasťou frustrácie, ale aká je úloha predstaviteľa? Čo sa usiluje dosiahnuť?
<SPEAKER ID="323" NAME="Tunne Kelam" AFFILIATION="PPE-DE">
Pani predsedajúca, existuje jedna ľudská priorita: poskytnúť medzinárodnú humanitárnu pomoc miliónom ľudských bytostí, ktorí boli zatlačení na pokraj zničenia. Vojenská junta nesie zodpovednosť v prvom rade za to, že nevarovala ľudí včas pred blížiacim sa cyklónom a po druhé, že odmietla humanitárnu pomoc.
<P>
Teraz si myslím, že je čas predviesť túto zločineckú skupinu, ktorá spáchala zločiny proti ľudskosti, pred Medzinárodný trestný súd v Haagu, ale vyžaduje si to intenzívne medzinárodné úsilie. Medzičasom by sa mal na mjanmarských vodcov a ich spojencov vrátane Číny vyvinúť všetok možný tlak, aby sa najprv zapojili do etapy medzinárodnej pomoci, skôr ako samy vyhlásia etapu obnovy.
<SPEAKER ID="324" NAME="Glyn Ford" AFFILIATION="PSE">
Pani predsedajúca, tragédia v Mjanmarsku bola spôsobená odmietnutím vojenskej junty povoliť dodanie pomoci a podpory. Odmietli viac ako symbolickú pomoc zo strany pracovnej skupiny USA sídliacej v Okinave, ktorá bola prechodne umiestnená v Thajsku. Zatiaľ čo státisíce zahynuli na začiatku katastrofy, tento počet sa môže ešte výrazne zväčšiť v prípade odmietnutia prijatia pomoci a následného prepuknutia chorôb. Oxfam odhaduje, že za súčasných okolností môžu byť ohrozené až dve tretiny ľudí z jedného milióna.
<P>
Musíme nabádať každého - Číňanov, Európsku úniu, ostatných susedov - aby vyvíjali na režim najväčší možný tlak s cieľom zmierniť ich postoj a otvoriť dvere pomoci a pracovníkom poskytujúcim pomoc, ktorí v súčasnosti sídlia v Bangkoku a v Thajsku.
<SPEAKER ID="325" NAME="Janez Lenarčič">
úradujúci predseda. - (SL) Rád by som sa poďakoval všetkým účastníkom tejto rozpravy, ktorá ma vedie k presvedčeniu, že v tomto Parlamente vládne široký konsenzus v súvislosti s niektorými základnými prvkami, ktoré sú zároveň dôležitou súčasťou prístupu Rady k situácii v Mjanmarsku.
<P>
V prvom rade sme mimoriadne znepokojení humanitárnou situáciou v Mjanmarsku a v druhom rade zodpovednosťou mjanmarských orgánov čeliť následkom ničivého cyklónu a v tejto súvislosti aj ich povinnosťou zabezpečiť prístup tak, aby sa humanitárna pomoc dostala k tým, ktorí ju potrebujú.
<P>
Rád by som zdôraznil, že Európska rada je aj naďalej odhodlaná vyvíjať úsilie, aby zabezpečila humanitárnu pomoc pre tých, ktorí ju potrebujú. A za týmto účelom použije všetky prostriedky, všetky možné mechanizmy, ktoré má k dispozícii. Opäť by som rád v mene Rady ocenil a podporil úsilie, ktoré vyvinul pán komisár Michel.
<P>
Na druhej strane Európska únia bude aj naďalej pokračovať vo svojich snahách v rámci Organizácie Spojených národov a regionálnych organizácií, ako je ASEAN. Rád by som zdôraznil, že pred stretnutím ministrov zahraničných vecí členských štátov ASEAN-u, ktoré sa uskutočnilo predvčerom, Európska únia podala voči štátom ASEAN-u diplomatický demarš, v ktorom vyjadrila svoje očakávania a návrhy týkajúce sa situácie v Mjanmarsku. A dňa 19. mája po stretnutí ASEAN-u v Singapure sme dostali vyhlásenie obsahujúce niektoré povzbudivé prvky. Budem menovať aspoň niektoré.
<P>
Po prvé, ministri zahraničných vecí ASEAN-u sa dohodli, že pod záštitou ASEAN-u založia mechanizmus humanitárnej koordinácie. Po druhé, orgány v Mjanmarsku súhlasili s prijatím pomoci v podobe lekárskych tímov z iných krajín ASEAN-u. A po tretie, mjanmarské orgány vyjadrili ochotu prijať odbornú pomoc medzinárodných a regionálnych agentúr s cieľom čeliť následkom tejto katastrofy.
<P>
Takisto by som mal spomenúť spoločné rozhodnutie krajín ASEAN-u a Organizácie Spojených národov zvolať konferenciu darcov, ktorá sa uskutoční v nedeľu 25. mája v Rangúne.
<P>
Na záver by som rád vyjadril vďačnosť za stanoviská, ktoré boli prezentované počas tejto rozpravy. Ubezpečujem vás, že budú veľmi užitočné v súvislosti s prípravami na rozpravu, ktorej uskutočnenie sa očakáva v pondelok počas zasadnutia Rady pre všeobecné záležitosti a vonkajšie vzťahy.
<P>
Ďakujem.
<SPEAKER ID="326" NAME="Louis Michel">
člen Komisie. - (FR) Pani predsedajúca, dámy a páni, samozrejme chápem a naplno zdieľam všeobecné pocity v Parlamente - pochopiteľne ide o pocity kritiky a frustrácie.
<P>
Takmer všetci rečníci spomenuli vyhľadanie útočišťa v Bezpečnostnej rade, koncepciu povinnosti chrániť, právo do istej miery zasiahnuť, hranice národnej suverenity a sankcie všeobecne. Práve s týmto sa v skutočnosti zaoberáme. Rád by som sa však vyjadril k prostriedkom, ktoré má medzinárodné spoločenstvo k dispozícii, aby mohlo konať vo všetkých spomínaných oblastiach a zabezpečiť rešpektovanie všetkých týchto zásad. Je to trochu problematickejšia záležitosť, pretože kladie vážnu otázku rešpektovania medzinárodného humanitárneho zákona, ktorou sa Európska komisia a Parlament zaoberali v septembri v súvislosti s niektorými osobitnými prípadmi. Takže v súvislosti s touto analýzou existuje široký konsenzus: všetci súhlasíme, že je to neprijateľné, všetci súhlasíme, že je to neľudské a všetci súhlasíme, že je potrebný lepší prístup a tak ďalej.
<P>
Rád by som navrhol - je to, samozrejme, môj osobný názor -, aby sme okamžite zužitkovali, alebo aspoň vyťažili maximum z konferencie darcov uskutočnenej na podnet generálneho tajomníka Ban Ki-moona, ktorej darcami sú Európska únia a ASEAN, a v rámci tejto iniciatívy alebo návrhu vymenovali spoločného koordinátora EÚ/ASEAN. To musíme uskutočniť vo veľmi krátkom čase.
<P>
Bude to, samozrejme, náročná úloha. Ak si medzinárodné spoločenstvo praje zabezpečiť určitý stupeň koherencie, ak z týchto iniciatív nevznikne žiadny výsledok, bude veľmi ťažké konať, akoby už nebolo čo urobiť, a v tomto štádiu by sa malo medzinárodné spoločenstvo, buď OSN alebo iné inštitúcie, zamerať na iné riešenia.
<P>
Hovorím to preto, lebo - a tu aj skončím - očividne najviac frustrujúce zo všetkého, čo znevažuje alebo v každom prípade oslabuje samotnú koncepciu morálnej povinnosti zasiahnuť alebo uplatňovať koncepciu povinnosti chrániť je, že sme všetci vedení uskutočňovať zásadné vyhlásenia, pretože to takto vnímame, je to naša kultúra, je to naše ponímanie demokracie a ľudských práv a tak ďalej - existujú prostriedky, ktoré sú nám dostupné, alebo ktoré sme schopní politicky vykonávať.
<P>
Toto je skutočná pravda. Toto je politická odvaha, o ktorú sa musíme usilovať. Je príliš ľahké povedať: musíme zasiahnuť, musíme poslať toto, musíme ich prinútiť, musíme urobiť toto a tamto. Áno, v poriadku, ale akými prostriedkami? Sú naše krajiny schopné a ochotné politicky prijať prípadné následky - použiť silu v prípade potreby - a dokážeme konať takýmto spôsobom? Toto je skutočná otázka.
<P>
Súhlasím so všetkým, čo tu bolo povedané, ale závery musíme urobiť na základe našich veľkorysých postojov. Rád by som vysvetlil, prečo sa domnievam, že existujú dve časti k tejto rozprave. Existuje všeobecná rozprava, v súvislosti s ktorou všetci súhlasíme, a existuje neodkladná otázka. Domnievam sa, že neodkladná otázka spočíva v poskytnutí plnej podpory a vytvorení najlepších podmienok pre generálneho tajomníka tak, aby dialóg, ktorý vedie, mal zmysel a umožniť mu vyťažiť čo najviac z jeho dvoch iniciatív. Viac alebo menej, to je všetko, čo by som navrhoval.
<P>
Pochybujem, že akékoľvek vyhlásenia, vyhrážky alebo dokonca reči - aj keď sú potrebné - môžu tu a teraz zmeniť situáciu. Nanešťastie si to nemyslím. Preto sa domnievam, že by sme mali sprevádzať dve iniciatívy generálneho tajomníka Ban Ki-moona a úplne ich podporiť.
<SPEAKER ID="328" NAME="Predsedajúca">
Dostala som šesť návrhov uznesenia predložených v súlade s článkom 103 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční vo štvrtok.
<P>
Písomné vyhlásenia (článok 142)
<SPEAKER ID="329" NAME="Zita Pleštinská  " LANGUAGE="SK">
Som otrasená obrovským nešťastím, ktoré postihlo obyvateľstvo v Mjanmarsku. Je odsúdenia hodné, že generálov, ktorí držia krajinu pevne vo svojich rukách nedokáže zmäkčiť ani obrovské množstvo obetí ničivého cyklónu Nargis, ktorých počet sa môže vzhľadom na nedostatok pitnej vody, potravín, lekárskej pomoci zvyšovať. Neviem pochopiť, čo sú to za ľudia, ktorí sa zahrávajú s osudom vlastného ľudu a držia Mjanmarsko v úplnej izolácii, keď je jasné, že krajina si nedokáže sama pomôcť. Arogancia moci pravdepodobne nepozná hranice. Otázka štátnej zvrchovanosti v takejto mimoriadnej krízovej situácii je absolútne nehumánna.
<P>
Humanitárna organizácia Oxfam varovala, že ak sa k postihnutým ľuďom rýchlo nedostane pomoc, počet obetí môže dosiahnuť až 1,5 milióna. Podľa OSN katastrofa postihla až 2 milióny ľudí, ktorí potrebujú pomoc. Tieto hlasy sú alarmujúce a vyžadujú si jasné a rýchle stanovisko. Nemožno viac čakať a bezmocne sa prizerať, ako hlad skolí ďalšie obete.
<P>
Budem hlasovať za uznesenie Európskeho parlamentu o tragickej situácii v Mjanmarsku. Som presvedčená, že EÚ nesmie zostať ľahostajná a musí využiť všetky dostupné prostriedky, aby pomohla mjanmarskému ľudu. Vzhľadom na obrovské rozmery tohto nešťastia musí EÚ použiť aj donucovacie prostriedky, ak "vnútroštátne orgány zjavne nedokážu ochrániť svoje obyvateľstvo pred genocídou, vojnovými zločinmi, etnickými čistkami a zločinmi proti ľudskosti".
