<CHAPTER ID="014">
Jednominútové vystúpenia k otázkam politického významu
<SPEAKER ID="030" NAME="Predseda">
Nasledujúcim bodom programu sú jednominútové vystúpenia k otázkam politického významu.
<SPEAKER ID="031" NAME="Jörg Leichtfried" AFFILIATION="S&amp;D">
(DE) Vážený pán predseda, neviem, či to, čo chcem povedať, sa stále týka programu, ale myslím si, že teraz je tá najvhodnejšia chvíľa, aby som to spomenul. Jedným z dôsledkov Lisabonskej zmluvy je, samozrejme, to, že veľa poslancov Európskeho parlamentu sa zmení, čo pre Rakúsko znamená, že tu bude mať dvoch nových poslancov. Títo poslanci sú pripravení, zvolili ich a je dôležité, aby sem prišli čo najskôr.
<P>
Rád by som sa vás opýtal, aké kroky sa podnikli, aby tu títo poslanci mohli rýchlo zaujať svoje miesta, či už ako pozorovatelia, alebo ako plnoprávni poslanci, alebo čo zamýšľate urobiť, aby sa tak stalo čo najskôr.
<SPEAKER ID="032" NAME="Predseda">
Prvý krok by mala v tejto veci urobiť Európska rada. Minulý štvrtok som vystúpil v Európskej rade a jasne som povedal, že pre Parlament je mimoriadne dôležité, aby Rada podnikla prvé právne kroky s cieľom umožniť nám privítať ďalších poslancov a dozvedieť sa, z ktorých krajín prídu. Musí sa to urobiť v súlade so zásadami práva a tento krok by mala teraz urobiť Rada. Sústavne od Rady žiadam, aby podnikla príslušné kroky. Po prvom rozhodnutí Rady by mal ďalšie kroky podniknúť Parlament.
<SPEAKER ID="033" NAME="Carlos José Iturgaiz Angulo" AFFILIATION="PPE">
(ES) Vážený pán predseda, v tomto Parlamente by som chcel odsúdiť ustavičné provokácie, zneužívanie moci a hrozby zo strany venezuelského prezidenta Huga Cháveza. Svojím diktátorským spôsobom vládnutia ohrozuje okrem iného slobodu prejavu vo Venezuele a demokratické usporiadanie v Latinskej Amerike.
<P>
Prezident Chávez zrušil tridsať rozhlasových staníc a niekoľko televíznych kanálov. Vyhráža sa venezuelským novinárom a trestá ich, lebo nepodporujú jeho autokratický režim.
<P>
Pán predseda, pre toto všetko treba zdôrazniť, že v čase, kedy vo Venezuele dochádza k výpadkom elektrického prúdu a nedostatku vody a potravín a chudoba naďalej rastie z dôvodu zlého riadenia Chávezovej vlády, venezuelský tyran sa usiluje všetko zakryť vyhadzovaním hraničných mostov do vzduchu a ohrozovaním Kolumbie. Velebí medzinárodných teroristov, pridáva sa k despotickým diktátorom sveta a jeho slová a prejavy sú ustavičnými provokáciami a vojnovými pokrikmi, ktorých cieľom je destabilizovať americký kontinent.
<P>
Z tohto dôvodu musí Parlament, ktorý vždy hájil slobodu a demokraciu vo všetkých častiach sveta, rázne odsúdiť autokratické a diktátorské politiky Huga Cháveza vo Venezuele.
<SPEAKER ID="034" NAME="Alain Cadec" AFFILIATION="PPE">
(FR) Vážený pán predseda, chcel by som ďalšie podrobnosti o následkoch 40 % zníženia svetových kvót rybolovu tuniakov.
<P>
Medzinárodná komisia pre zachovanie atlantických tuniakov (ICCAT) 15. novembra v Recife rozhodla, že všetky zmluvné strany musia znížiť svoju rybolovnú kapacitu aspoň o 40 %. Toto opatrenie znamená, že svetové kvóty rybolovu modroplutvých tuniakov sa znížia zo súčasných 22 000 ton na 13 500 ton v roku 2010.
<P>
Samozrejme, členské štáty ICCAT sa rozhodli riešiť nadmernú kapacitu svojich rybárskych lodí tak, aby ju do roku 2011 znížili o polovicu. Okrem toho sa rybolovná sezóna pre lode loviace tuniakov skráti na jeden mesiac, a to bez akejkoľvek možnosti predĺženia. Tieto opatrenia, ktoré sú potrebné na zachovanie tohto druhu a ktoré sa transponujú do právnych predpisov Európskej únie, ohrozia činnosť európskych rybárov.
<P>
Rád by som vedel, aké kroky zamýšľame podniknúť, aby sme podporili živobytie rybárov a zastavili plány na zníženie počtu rybárskych lodí. Aké opatrenia boli prijaté, aby sa zmiernili podstatné sociálno-ekonomické dôsledky transpozície týchto rozhodnutí komisie ICCAT do právnych predpisov EÚ?
<SPEAKER ID="035" NAME="Vasilica Viorica Dăncilă" AFFILIATION="S&amp;D">
(RO) Ako všetci dobre vieme, realizácia stratégií a operačných programov na roky 2007 - 2013 je stále v prvej fáze a Rumunsko má po prvýkrát príležitosť využiť fondy EÚ ako súčasť politiky súdržnosti. Politika regionálneho rozvoja je jednou z najdôležitejších a najkomplexnejších politík Európskej únie. Jej cieľom musí byť zníženie terajších hospodárskych a sociálnych rozdielov, ale v rôznych regiónoch Európy.
<P>
Chcela by som však poukázať na úsilie všetkých členských štátov integrovať všeobecné priority politiky súdržnosti do operačných programov. Nazdávam sa však, že Európska únia sa musí podujať na strategickú úlohu, aby sa mohli operačné programy čo najskôr zaviesť vo všetkých členských štátoch, vďaka čomu by sa podporili opatrenia na konsolidáciu jej inštitucionálnej funkcie podľa osobitných potrieb každého členského štátu.
<SPEAKER ID="036" NAME="Ramon Tremosa i Balcells" AFFILIATION="ALDE">
Vážený pán predseda, rád by som odsúdil hlbokú hospodársku krízu, ktorou katalánske a európske odvetvie produkcie orechov trpí už niekoľko rokov. Nepretržitý pokles cien orechov ohrozuje budúcnosť našich európskych výrobcov.
<P>
Rád by som vás upozornil na politiku nezasahovania tureckej vlády. Turecký verejný orgán pre nákup orechov skladuje 500 000 ton orechov. V januári 2010 chce týchto 500 000 ton orechov predať. Podľa toho, čo turecké orgány povedali na bilaterálnej schôdzi s Európskou úniou, ktorá sa konala 2. októbra 2009, by taká situácia vážne uškodila európskym výrobcom, lebo ceny orechov by znova výrazne klesli.
<P>
Pred dvomi mesiacmi som sa na túto záležitosť pýtal Európskej komisie, ale na ochranu našich výrobcov sa nebude uplatňovať ani jedno osobitné ochranné ustanovenie. O tieto obavy som sa chcel s vami podeliť.
<SPEAKER ID="037" NAME="Petru Constantin Luhan" AFFILIATION="PPE">
(RO) Vážený pán predseda, dámy a páni, ako všetci viete, Rumunsko by sa chcelo stať v roku 2011 súčasťou schengenského priestoru. Z tohto dôvodu sa podrobilo niekoľkým posúdeniam, konkrétne piatim, z ktorých štyri sa už dokončili.
<P>
Rád by som vám pripomenul najmä posúdenie námornej hranice, ktorej dali schengenskí odborníci také vysoké hodnotenie, že Rumunsko sa dokonca stalo príkladom správnej praxe. Musíme však prejsť ešte jedným testom a som si istý, že v ňom uspejeme.
<P>
Vzhľadom na príklad Rumunska vám navrhujem, aby sme sa na rozširovanie schengenského priestoru pozerali optimistickejšie. Inými slovami, tento proces by sme viac nemali považovať za hrozbu pre bezpečnosť našich hraníc, ale skôr za príležitosť posilniť spoluprácu medzi členskými štátmi v oblasti spravodlivosti, slobody a bezpečnosti.
<P>
Teší ma, že tieto myšlienky sa objavili aj v Štokholmskom programe, ktorý Európska rada prijala minulý týždeň. Tento program považuje rozšírenie schengenského priestoru za prioritu vnútornej politiky Európskej únie.
<SPEAKER ID="038" NAME="Luis Yáñez-Barnuevo García" AFFILIATION="S&amp;D">
(ES) Vážený pán predseda, ako všetci vedia, v Hondurase došlo 28. júna k štátnemu prevratu. Prešlo takmer pol roka a Parlament si stále nenašiel čas, aby tento prevrat odsúdil. Poslanci z Poslaneckého klubu Európskej ľudovej strany (kresťanských demokratov) a skupiny Európskych konzervatívcov a reformistov dokonca túto krajinu navštívili, aby svojou prítomnosťou podporili dôsledky prevratu. Prostredníctvom svojej podpory zamenili Európsky Parlament s politickými skupinami a podporili voľby, ktoré zorganizovala nelegitímna vláda a ktoré sa konali za podmienok nezaručujúcich ich právoplatnosť.
<P>
Prevrat v Hondurase vytvára zvrátený precedens, keďže odteraz bude nielen kontinentálne právo akceptovať mierne, dočasné a relatívne nekrvavé prevraty, ale európske a severoamerické právo ich bude dokonca chváliť a podporovať. To, čo sa stalo v Hondurase, je nesmierne poľutovaniahodné.
<SPEAKER ID="039" NAME="Sarah Ludford" AFFILIATION="ALDE">
Vážený pán predseda, chcem odsúdiť veľmi znepokojivé piatkové rozhodnutie tureckého ústavného súdu zrušiť Stranu za demokratickú spoločnosť, ktorá háji prevažne kurdské záujmy, a vykázať jej čelných poslancov z politiky. Je to veľmi spiatočnícky krok a extrémistom poslúži ako zámienka na návrat k násiliu. Blokuje možnosť demokratickej politiky, ktorú chce pán premiér Erdoğan, podľa vlastných slov, vykonávať.
<P>
Jedným z problémov je ten, že vláda strany AK nereformovala zákony, podľa ktorých bola zrušená Strana za demokratickú spoločnosť - vlastne zákony, podľa ktorých bola takmer zrušená samotná strana AK. Toto nie je v záujme tureckej vlády ani tureckých občanov.
<P>
Skupina ALDE bude žiadať, aby sa o tejto téme viedla rozprava čo najskôr v novom roku, lebo pre Turecko je to naozaj veľmi zlý krok späť.
<SPEAKER ID="040" NAME="Marina Yannakoudakis" AFFILIATION="ECR">
Vážený pán predseda, všetci vieme, aká je recyklácia dôležitá, a v skutočnosti aj očakávame, že náš papier sa po použití recykluje.
<P>
Nedávno som vo svojom londýnskom volebnom obvode navštívila tlačiarenskú firmu, kde som sa dozvedela viac o atramentovej tlači. Recyklácia papiera s atramentovou potlačou je vďaka komplikovanému procesu nákladnou činnosťou a používanie dodatočného bielidla znamená, že nie je šetrná k životnému prostrediu. Atrament sa nedá od papiera ľahko oddeliť, čo znamená, že väčšina dnešnej vytlačenej hmoty sa nedá recyklovať.
<P>
Spoločnosti ako tá, ktorú som navštívila v Londýne, a tie ktoré používajú iné formy tlače šetrné k životnému prostrediu, treba podporovať a poskytovať im stimuly, aby bol celý proces spravodlivejší z hospodárskeho hľadiska. Chcela by som, aby členské štáty podporovali riešenie orientované na trh, riešenie, kedy by sa priemysel reguloval sám podľa kódexu postupov a prevládali by programy šetrnosti k životnému prostrediu.
<P>
EÚ má však dôležitú úlohu, pokiaľ ide o zvýšenie informovanosti o týchto otázkach a podporovanie alternatív k atramentovej tlači, a to kde sa dá a kedy sa dá.
<SPEAKER ID="041" NAME="Nikolaos Chountis" AFFILIATION="GUE/NGL">
(EL) Vážený pán predseda, požiadal som o slovo, aby som mohol upozorniť a informovať Európsky parlament o aspekte prisťahovaleckej politiky, ktorý sa vzťahuje na maloleté osoby bez sprievodu a práva dieťaťa, čiže na otázku, ktorou sa musí zaoberať Únia ako celok a nie len krajiny vstupu, ako je napríklad Grécko.
<P>
Ako dobre viete, podľa právnych predpisov Spoločenstva sa musí každá žiadosť o azyl alebo pobyt preskúmať v členskom štáte, do ktorého žiadateľ vstúpil ako do prvého, a to bez ohľadu na konečný cieľ žiadateľa.
<P>
To zaťažuje štruktúry krajiny vstupu a bráni tomu, aby sa práva žiadateľov riešili hromadne najkratším možným postupom. Často sa posielajú ďalej bez záruky, že ich práva a život sa budú rešpektovať, alebo zostávajú v krajine bez ochrany alebo sociálnej starostlivosti, v dôsledku čoho padnú, pokiaľ ide o deti, za obeť rôznym zločineckým skupinám, ktoré ich zneužívajú a vykorisťujú.
<P>
Domnievam sa, že ako Európsky parlament by sme mali pracovať na zmene a úprave právnych predpisov Spoločenstva a jednotlivých členských štátov, aby sa maloleté osoby bez sprievodu dostali do krajiny, ktorá je ich konečným cieľom, aby ich nedeportovali a aby im bol zaručený dôstojný a bezpečný pobyt v Európskej únii.
<SPEAKER ID="042" NAME="Niki Tzavela" AFFILIATION="EFD">
(EL) Vážený pán predseda, minulý týždeň som sa stretla s rôznymi politikmi z arabských štátov, konkrétne zo Spojených arabských emirátov, Egypta a Jordánska. Rada by som pretlmočila ich obavy, pokiaľ ide o iránsky jadrový program.
<P>
Stretla som sa s Izraelčanmi, ktorí sú mimoriadne znepokojení, a ich hlavnou obavou je podpora, ktorú Turecko v súčasnosti preukazuje Iránu. Opýtali sa ma, aké je oficiálne stanovisko Európskej únie, pokiaľ ide o podporu premiéra Erdoğana teheránskej administratíve a vyhlásenia pána Erdoğana, že iránsky jadrový program je určený na mierové účely.
<P>
Musím pripustiť, že som nevedela, aké je naše oficiálne stanovisko k vyhláseniam a správaniu Turecka, pokiaľ ide o iránsky jadrový program. Správa o pokroku hovorí jedno a pán Erdoğan niečo iné.
<SPEAKER ID="043" NAME="Georgios Papastamkos" AFFILIATION="PPE">
(EL) Vážený pán predseda, skutočnosť, že pani komisárka Boelová, ktorá je prítomná, nazvala text o preskúmaní rozpočtu Spoločenstva v súvislosti so spoločnou poľnohospodárskou politikou na verejnom zasadnutí Výboru pre poľnohospodárstvo a rozvoj vidieka Európskeho parlamentu neprimeraným, je dobrým znamením.
<P>
Podľa môjho názoru by rozprava o finančnom preskúmaní nemala za žiadnych okolností predchádzať preskúmaniu spoločnej poľnohospodárskej politiky na obdobie po roku 2013. Nevyžadujeme len určenie pomeru výdavkov na poľnohospodárstvo k celkovému rozpočtu Spoločenstva. V prvom rade vyžadujeme formulovanie poľnohospodárskej politiky, ktorá dorieši príspevky odvetvia poľnohospodárstva k výrobe verejných statkov a potom rozhodne o zdrojoch, ktoré sa majú sprístupniť pre stanovené ciele.
<P>
Tento odkaz som chcel pretlmočiť a odovzdať komisárke Boelovej.
<SPEAKER ID="044" NAME="Iliana Ivanova" AFFILIATION="PPE">
(BG) Vážený pán predseda, dámy a páni, voľný pohyb osôb je jednou zo základných slobôd Európskej únie a jedným z pilierov jednotného trhu. Niektoré členské štáty však naďalej obmedzujú prístup Bulharov a Rumunov na svoj pracovný trh.
<P>
Argumenty, ktoré ich k takýmto obmedzeniam vedú, sú v rozpore s trhovou logikou, najmä v čase krízy. Dokonca aj komisár pre zamestnanosť pred nejakým časom vyhlásil, že "právo pracovať v inej krajine je jednou zo základných slobôd ľudí v EÚ". Má aj úplnú pravdu. Zachovávanie týchto obmedzení namierených proti pracovníkom z nových členských štátov vytvára anomálie na trhu a odporuje zásade nediskriminácie uvedenej v zmluvách, na ktorých sa Európska únia zakladá, a tým poškodzuje imidž Európskej únie.
<P>
Naliehavo žiadam Európsku komisiu, aby s členskými štátmi čo najskôr skoordinovala zrušenie obmedzení na pracovnom trhu namierených proti členským štátom, ktoré nedávno vstúpili do EÚ. Vážené kolegyne, vážení kolegovia, aj vás žiadam o podporu, aby sme čo najskôr dosiahli skutočný slobodný trh a rovnaké práva pre všetkých európskych občanov.
<SPEAKER ID="045" NAME="Françoise Castex" AFFILIATION="S&amp;D">
(FR) Vážený pán predseda, rada by som sa vrátila k jednej nedávnej udalosti, konkrétne k švajčiarskemu referendu o minaretoch. Referendum sa, samozrejme, konalo v krajine mimo Európskej únie, ale nepochybne sa týka otázky, ktorá nám nie je cudzia.
<P>
K tejto udalosti by som sa rada vrátila aj preto, lebo mi dáva zámienku hovoriť o sekularizme a v tomto Parlamente nikdy nemôžeme toho o sekularizme povedať dosť. Zásada sekularizmu musí nutne prevládať v organizácii našej spoločnosti. Vyjadrím sa veľmi jednoducho.
<P>
Po prvé, zásadou opačnou k sekularizmu nie je nábožnosť a už vôbec nie duchovnosť. Zásadou opačnou k sekularizmu je náboženský komunitarianizmus, ktorý stanovuje predpisy a zákony nadradené občianskemu právu, a jednotlivcov uzatvára do sociálnych podskupín.
<P>
Naša Európska únia je v dôsledku svojej histórie multikultúrna a multietnická. Takou je a čoraz viac takou aj bude a len sekularizmus umožní emancipovaným jednotlivcom a ich spoločenstvám žiť a prosperovať.
<SPEAKER ID="046" NAME="Teresa Riera Madurell" AFFILIATION="S&amp;D">
(ES) Vážený pán predseda, klinické testy sú referenčnou metódou klinického výskumu a považujú sa za najspoľahlivejší zdroj informácií, od ktorých sa odvíjajú rozhodnutia o liečbe.
<P>
Rada by som však Parlament upozornila na to, že nedávna štúdia Európskej kardiologickej spoločnosti znova preukázala, že táto metodika má vážne nedostatky v dôsledku nízkej účasti žien na takých testoch.
<P>
Rozdiely medzi mužmi a ženami, pokiaľ ide o rizikové faktory, prejavy ochorenia a reakcie na liečbu, boli vedecky dokázané.
<P>
Preto sa vynikajúce výsledky za posledné roky, pokiaľ ide o prevenciu a liečbu srdcovo-cievnych ochorení, neodzrkadľujú na významnom poklese miery úmrtnosti žien.
<P>
Z toho dôvodu je nevyhnuté, aby sme ako európske inštitúcie podporovali výskum zameraný špeciálne na ženy, či už zvýšením ich účasti na klinických štúdiách, alebo vytváraním štúdií, ktoré sa budú vykonávať iba na ženách.
<SPEAKER ID="047" NAME="Frieda Brepoels" AFFILIATION="Verts/ALE">
(NL) Vážený pán predseda, aj ja by som rada hovorila o rozhodnutí tureckého ústavného súdu z minulého piatka zakázať Stranu za demokratickú spoločnosť (DTP), v dôsledku čoho bolo až 22 poslancov tureckého parlamentu buď vykázaných z parlamentu, alebo zbavených svojich politických práv na päť rokov. Medzi týchto poslancov patrí, žiaľ, aj Leyla Zanaová, ktorej sme v roku 1995 udelili Sacharovovu cenu. Už po štvrtýkrát bola zakázaná kurdská strana, a tak sa Kurdi zas a znova usilujú hájiť práva svojho ľudu pod iným názvom a zas a znova ich utláčajú za údajné podporovanie myšlienok odporujúcich jednote tureckého štátu. Ale podstata demokracie zahŕňa slobodu združovania a slobodu názoru, a preto stráca iniciatíva za takzvaný demokratický začiatok, ktorú začal premiér Erdoğan v priebehu tohto roka s ohľadom na kurdskú otázku, všetku dôveryhodnosť. Veľmi rada podporím výzvu pani Ludfordovej, aby sme o tejto otázke viedli v januári rozpravu.
<SPEAKER ID="048" NAME="Hélène Flautre" AFFILIATION="Verts/ALE">
(FR) Vážený pán predseda, právny zástupca Taoufika Bena Brika pán William Bourdon napísal v liste prezidentovi Francúzskej republiky pánovi Sarkozymu, že mal príležitosť odsúdiť - a že tak urobili aj všetci tuniskí právni zástupcovia Taoufika Bena Brika - právnu frašku, ktorej dôsledkom bolo odsúdenie Taoufika Bena Brika bez podrobného vyšetrovania na šokujúcich šesť mesiacov vo väzení. Píše, že môže jednoznačne a formálne dosvedčiť, že spisy z konaní, ktoré viedli k tomuto odsúdeniu, sú celé vykonštruované a zakladajú sa na osobnej pomste prezidenta Bena Alího.
<P>
Ďalej uvádza, že v priebehu tohto roka 2009 nemohol Taoufik Ben Brik cestovať, lebo jeho imunitný systém je taký slabý, že môže kedykoľvek vážne ochorieť. Domnieva sa, že jeho rodina mu dokázala zabezpečiť nevyhnutné lieky, ale nie je si tým istý. Jeho tuniskí právni zástupcovia sa môžu so svojím klientom stretávať len sporadicky, pričom niektorí ho nemôžu vôbec navštíviť. Jeho manželka sa s ním stretla len raz, pred niekoľkými dňami, a to len na niekoľko minút, odvtedy ho už nevidela.
<P>
Vážený pán predseda, napíšte, prosím, tuniským orgánom a požiadajte ich, aby Taoufika Bena Brika prepustili.
<SPEAKER ID="049" NAME="Marie-Christine Vergiat" AFFILIATION="GUE/NGL">
(FR) Vážený pán predseda, nadviažem na vystúpenie pani Flautrovej a vyzývam vás, aby ste napísali tuniským orgánom.
<P>
Tento rok udelíme Sacharovovu cenu, symbol oddanosti Európskeho parlamentu ľudským právam. S Tuniskom sme uzatvorili dohodu o partnerstve, v ktorej sa uvádza veľa ustanovení o demokracii a ľudských právach.
<P>
Prezidentské voľby, ktoré sa v Tunisku práve konali, sa napriek tomu uskutočnili za žalostných podmienok, ktoré vôbec nezodpovedajú ustanoveniam uvedeným v dohode s Európskou úniou. Nemôžeme mlčať. Obrancami ľudských práv v Tunisku opovrhujú, zatýkajú ich a ponižujú. To musí prestať.
<P>
Z toho dôvodu vás, pán predseda, naliehavo žiadam, aby ste napísali prezidentovi Benovi Alímu a najmä ho vyzvali, aby prepustil oduševneného novinára Taoufika Bena Brika, ktorý sa dopustil jedine toho, že kritizoval takzvanú demokraciu v Tunisku.
<SPEAKER ID="050" NAME="Fiorello Provera" AFFILIATION="EFD">
(IT) Vážený pán predseda, dámy a páni, požiadal som o to, aby sa fotografia mladej Iránky Nedy Ágháovej-Sultánovej vyvesila v Bruseli vedľa fotografie Aun Schan Su Ťijovej.
<P>
Pani Sultánovú zabili, lebo sa dožadovala slobody a transparentnosti v Iráne, a stala sa symbolom slobody a predovšetkým symbolom pre všetky ženy bojujúce za slobodu. Moju žiadosť podpísalo 75 poslancov a päť politických skupín. Domnievam sa, že schválenie mojej žiadosti je mimoriadne dôležité najmä v súčasnosti, keďže Ajatolláh Chomejní v Iráne hovorí, že zamýšľa potlačiť akýkoľvek protest a akýkoľvek odpor. Dúfam, že moja žiadosť bude schválená.
<SPEAKER ID="051" NAME="Alajos Mészáros" AFFILIATION="PPE">
Vážený pán predseda, spolu s prichádzajúcim zimným obdobím prichádza z východu aj hrozba novej plynovej krízy. Premiér Putin nám dal pred niekoľkými týždňami jasne najavo, že Rusko môže znova porušiť zmluvy o dodávkach plynu, ktoré uzatvorilo s členskými štátmi EÚ. Aby k tomu nedošlo, vyzval EÚ, aby požičala Ukrajine až 1 miliardu EUR, pomocou ktorej by mohla plniť svoje záväzky týkajúce sa tranzitu plynu. Takže môžeme očakávať ďalšie dejstvo zvláštnej politickej hry v réžii nášho ruského partnera. Toto je neprijateľné.
<P>
Hoci to jednotlivé členské štáty znepokojuje na rôznych úrovniach, EÚ bude musieť zo zásady a solidarity podniknúť jednotné kroky a prijať asertívne stanovisko k tejto kľúčovej otázke. Je to dokonca signál, aby sme urýchlili naše nové projekty diverzifikácie dlhodobých dodávok energie a tým minimalizovali vplyv Ruska.
<SPEAKER ID="052" NAME="Eduard Kukan" AFFILIATION="PPE">
(SK) Ďakujem pán predseda, vážené kolegyne a kolegovia, po vstupe Lisabonskej zmluvy do platnosti sa priaznivo zmenili aj podmienky pre ďalšie rozširovanie Európskej únie. Nikto už dnes nemôže argumentovať, že Únia nemá inštitucionálne kapacity pre rozširovanie a rozhodovanie, lebo teraz ich už má.
<P>
Niet teda dôvodov na odkladanie a zdržovanie procesu ďalšieho rozširovania. Platí to hlavne pre región západného Balkánu. V poslednom období v ňom dochádza k intenzívnemu, väčšinou pozitívnemu vývoju. Nedávno vydané správy o pokroku v jednotlivých krajinách, ako aj stratégia rozširovania Európskej únie pre rok 2010, vydané Európskou komisiou, to potvrdili.
<P>
Spolu so zavedením bezvízového styku pre vstup do schengenského priestoru tak vzniká pre krajiny regiónu reálna šanca na pokrok na ich európskej ceste. Je na nich, aby ju využili. Ale aj zo strany Európskej únie netreba váhať, treba postupovať zodpovedne a racionálne plne rešpektujúc túto skutočnosť a Európsky parlament by mal byť aktívny.
<SPEAKER ID="053" NAME="Tanja Fajon" AFFILIATION="S&amp;D">
(SL) Tento týždeň v noci z piatka na sobotu budú môcť občania Bývalej juhoslovanskej republiky Macedónsko, Srbska a Čiernej Hory po viac ako dvoch desaťročiach konečne znova vstúpiť do Európskej únie bez víz. Bude to veľký deň a príležitosť na oslavu.
<P>
Rada by som však využila túto príležitosť a znova vyzvala Európsku komisiu a Radu, aby urobili všetko, čo je v ich silách, s cieľom zrušiť vízovú povinnosť občanov Bosny a Hercegoviny a Albánska, a to čo najskôr. Nesmieme dovoliť, aby sa krajiny západného Balkánu znova rozdelili, ani strácať čas, lebo by to uškodilo predovšetkým mladej generácii. Ťažko možno uveriť, že väčšina mladých ľudí v týchto krajinách stále nič nevie o Európskej únii.
<P>
Našou povinnosťou je strhnúť vízové múry, ktoré na západnom Balkáne vyrástli po páde Berlínskeho múru. Platí to aj pre obyvateľov Kosova. Krajiny západného Balkánu potrebujú jasné európske vyhliadky. Nepoddávajme sa neopodstatneným obavám.
<SPEAKER ID="054" NAME="Cristian Silviu Buşoi" AFFILIATION="ALDE">
(RO) Vážený pán predseda, dámy a páni, koniec roka 2009 sa vyznačuje dvomi skutočne historickými udalosťami: nadobudnutím platnosti Lisabonskej zmluvy a kodanským samitom.
<P>
Rád by som túto chvíľu využil na to, aby som vyjadril svoju spokojnosť so spôsobom, akým Európska únia v súčasnosti dokazuje, že hrá hlavnú úlohu, pokiaľ ide o nachádzanie účinných riešení v boji proti zmene klímy. Rovnako ma teší, že členské štáty sa vôbec dokázali dohodnúť a zaujať spoločné stanovisko, hoci dohodnúť sa nie je pre 27 členských štátov ľahká úloha.
<P>
Výsledok zrejme nebude zodpovedať našim ambíciám a očakávaniam, ale rozhodnutie členských štátov Európskej únie poskytnúť rozvojovým štátom 7,2 miliardy EUR je o to dôležitejšie, že tieto štáty naliehavo potrebujú finančnú podporu. Tiež sa môže stať, že tento príklad inšpiruje ďalšie členské krajiny OSN, aby konali rovnako.
<P>
Mali by sme oceniť aj to, že aj krajiny v Európskej únii, ktoré finančná kríza silno zasiahla, preukázali solidaritu, vyvinuli úsilie a finančne prispejú, hoci od niektorých je to len symbolické gesto, náznak odhodlania bojovať proti globálnemu otepľovaniu.
<SPEAKER ID="055" NAME="Charalampos Angourakis" AFFILIATION="GUE/NGL">
(EL) Vážený pán predseda, chcel by som začať vyjadrením absolútnej solidarity s bojom odborárov v Európskom parlamente a zaželať im, aby vo všetkom uspeli.
<P>
Grécka vláda rozpútala masívnu vlnu protipracovných opatrení a pružné formy práce sa stávajú celoplošným pravidlom. Systém sociálneho zabezpečenia sa takisto ničí a mzdy a dôchodky sa zmrazujú.
<P>
Grécka vláda, Európska únia a predstavitelia kapitálu sa snažia zastrašovať pracujúcich deficitom rozpočtu a verejným dlhom Grécka. Pracujúcich zapájajú do sociálneho dialógu, ktorý je pascou, aby ich prinútili súhlasiť, aby zmiernili ich oprávnený hnev a odvrátili reakcie radových občanov.
<P>
Prvou reakciou na protiľudový útok vlády a Európskej únie bude celoštátny štrajk, ktorý sa uskutoční 17. decembra a ktorý ohlásil a zorganizoval Militantný front všetkých pracujúcich (PAME). Dožaduje sa opatrení uspokojujúcich požiadavky moderného ľudu, ktoré môže splniť len zjednotený front tried pracujúcich, tried chudobných a stredných vrstiev v mestách a na vidieku, front, ktorý dokáže čeliť protiľudovej politike Európskej únie a zvrhnúť ju.
<SPEAKER ID="056" NAME="Martin Ehrenhauser" AFFILIATION="NI">
(DE) Vážený pán predseda, 8. decembra oslávila misia v rámci EBOP, operácia Atalanta, prvé výročie svojej existencie. Táto operácia podľa švédskeho predsedníctva dokázala, že je schopná účinne bojovať proti pirátstvu, a počet útokov sa výrazne znižuje. Posledné vyhlásenie je však veľmi sporné.
<P>
Podľa správy Medzinárodného námorného úradu došlo len za prvých deväť mesiacov roku 2009 k väčšiemu počtu útokov než za celý rok 2008. Počet ozbrojených útokov okrem toho celkovo vzrástol o 200 %. Finančná účinnosť tejto operácie je tiež veľmi sporná. Výška škody, ktorú piráti v tomto regióne spôsobili, sa celkovo odhaduje na 200 miliónov USD, pričom EÚ a jej členské štáty každoročne vynaložia 408 miliónov USD.
<P>
Nová plánovaná misia v rámci EBOP v Somálsku sa znova nedostane ku koreňu veci, bude sa zaoberať iba jej príznakmi. Európskej únii by sa naozaj oplatilo zriadenie účinnej pobrežnej hliadky, ktorá by bránila nezákonnému rybolovu...
<P>
(Predseda prerušil rečníka.)
<SPEAKER ID="057" NAME="Dominique Baudis" AFFILIATION="PPE">
(FR) Vážený pán predseda, program SESAR, ktorého cieľom je modernizovať riadenie letovej prevádzky v Európe, je obrovským projektom.
<P>
Ako sa bude Komisia pripravovať na fázu spustenia programu SESAR a najmä na financovanie tohto programu, ktorý je zásadný ako pre životné prostredie, tak aj pre našu vedeckú a technickú povesť? Bude sa Komisia riadiť odporúčaniami uvedenými v správe z roku 2007, podľa ktorých by politickú kontrolu tohto programu mal zabezpečiť jednotlivec s vysokou kvalifikáciou? Bude, samozrejme, treba prekonať množstvo prekážok právnej, psychologickej a technickej povahy, ak chceme zjednotiť národné vzdušné priestory a úspešne dosiahnuť spoluprácu dispečerov z rôznych krajín.
<P>
Ak Európa nedokáže vytvoriť jednotný vzdušný priestor, ako chce vybudovať silnú politickú úniu?
<SPEAKER ID="058" NAME="Edit Bauer" AFFILIATION="PPE">
(HU) Vážený pán predseda, keďže vy aj Komisia ste informovali o svojom zámere dohliadať na uplatňovanie slovenského zákona o štátnom jazyku, rada by som vás upozornila na tieto aspekty. Vláda zverejnila vykonávací predpis, ktorý nielenže nie je v súlade s právnym poriadkom, ale prináša aj ďalšie obmedzenia. V návrhu tohto vykonávacieho predpisu sa uvádza, že legitímnym účelom tohto zákona je len chrániť a podporovať štátny jazyk v oficiálnom styku, ako aj chrániť práva tých, ktorí štátnym jazykom rozprávajú. Uvádza sa v ňom, že v prípade fyzických a právnických osôb má ochrana týchto práv za svoj legitímny cieľ zasahovanie do základných práv a slobôd. Z tohto dôvodu je očividné, že je to odkaz na práva a slobody osôb patriacich k menšinám. V tomto vykonávacom predpise sa ďalej zdôrazňuje, že bez ohľadu na to, či je podiel vyšší alebo nižší ako 20 %, jazyk menšiny sa môže kdekoľvek používať len vtedy, ak s tým súhlasí tretia osoba, ktorá je prítomná. Myslím si, že tento nezmysel je v Európe neprijateľný.
<SPEAKER ID="059" NAME="Bogdan Kazimierz Marcinkiewicz" AFFILIATION="PPE">
(PL) Vážený pán predseda, na poslednom samite EÚ - Rusko podpísali strany memorandum o zásadách mechanizmu včasného varovania v oblasti energetiky. Európska komisia dúfa, že v budúcnosti nám to umožní zabrániť energetickej kríze podobnej tej, ktorú sme zažili na začiatku tohto roka, keď v dôsledku sporu medzi Ruskom a Ukrajinou o dodávkach a tranzite plynu Moskva zastavila dodávky plynu na takmer tri týždne, čím vlastne ochromila niekoľko európskych krajín.
<P>
Blížiaca sa zima a súvisiaci nárast spotreby plynu znamenajú, že musíme vytvoriť zásady, ktorými by sa mal riadiť európsky trh s energiou. Európska únia musí pochopiť, že zastavenie dodávok plynu nie je len hrozbou pre hospodárstvo, ale aj možnou hrozbou pre základy európskej integrácie, ktoré - posilnené európskou solidaritou - podporujú slobodný trh. Tiež dúfam, že táto zima nebude musieť byť skúškou pravdivosti prednesených vyhlásení a toho, či je solidarita bezvýznamnou, prázdnou frázou, alebo skutočnou zárukou spolupráce medzi členskými štátmi Európskej únie.
<SPEAKER ID="060" NAME="Ioan Mircea Paşcu" AFFILIATION="S&amp;D">
Vážený pán predseda, ako pravdepodobne viete, v Rumunsku sa nedávno skončilo dvojročné obdobie, v priebehu ktorého sa konali rôzne voľby každého pol roka. Posledné voľby boli prezidentské a vyhral ich vtedajší prezident s tesným rozdielom 70 000 hlasov, ktoré pochádzali zväčša z diaspór.
<P>
Ako občana ma znepokojuje to, že v priebehu celej volebnej kampane som nemohol na svojom blogu Europolis zverejniť žiadnu kritiku namierenú proti vtedajšiemu prezidentovi a verejnosti bol úplne zamedzený prístup na môj blog. Považujem to za neprijateľné, keďže to jednak predstavuje cenzúru práva na slobodný prejav, jednak to dokazuje, že aj internet kontrolujú osoby, ktoré sú pri moci, alebo ich podporovatelia.
<P>
Celkovo vzaté, je poľutovaniahodné, že 20 rokov po revolúcii, v ktorej zomrelo veľa ľudí, aby sa demokracia mohla pevne zakoreniť, takéto prejavy tolerujú - možno dokonca podporujú - osoby, ktoré si dočasne užívajú plody demokracie a ktoré boli do funkcie zvolené s takým tesným rozdielom.
<SPEAKER ID="061" NAME="Frédéric Daerden" AFFILIATION="S&amp;D">
(FR) Vážený pán predseda, železničná preprava tovaru prešla od roku 2007 masovou liberalizáciou dodávok. Prevádzkovatelia, ktorých poslaním nie je služba verejnosti, budú odteraz čeliť väčšej konkurencii.
<P>
To znamená, že v mnohých krajinách dôjde k zvýšeným dodávkam v najziskovejších trhových segmentoch, menovite v kombinovanej doprave a doprave vlakom, kedy je naložený celý vlak. Naopak, doprava samostatnými vozňami nevzbudzuje v súkromných spoločnostiach veľký záujem, keďže jej výnosnosť je obmedzená.
<P>
Ak naozaj chceme, aby sa železničná nákladná doprava stala ťahúňom udržateľnej mobility, nevyhnutne treba podporovať dopravu samostatnými vozňami. Inak sa celá doprava premiestni na cesty a to by odporovalo našim cieľom v oblasti znižovania emisií oxidu uhličitého. Podporovanie dopravy samostatnými vozňami sa preto musí považovať za službu verejnosti, keďže je neoddeliteľnou súčasťou stratégie udržateľnej mobility.
<P>
V súvislosti s usmerneniami Európskej komisie, ktoré opisujú podmienky pre štátny zásah, sa domnievame, že je celkom možné zahrnúť podporu dopravy samostatnými vozňami, či už vo forme kompenzácií za povinnosť verejnej služby, alebo vo forme pomoci pre...
<P>
(Predseda prerušil rečníka.)
<SPEAKER ID="062" NAME="Vilja Savisaar" AFFILIATION="ALDE">
(ET) Vážený pán predseda, rada by som sa venovala téme, ktorá je síce veľmi praktická, ale pre moju rodnú krajinu Estónsko nesmierne dôležitá. Pred niekoľkými rokmi nemali tri pobaltské štáty - Estónsko, Lotyšsko a Litva - prakticky žiadne železničné spojenie s Európou. Vtedajšia infraštruktúra bola v zlom stave a len málo sa používala. Odvtedy sa veci vyvíjajú pozitívne, čo sa týka obnovy terajšej železnice aj vykonávania štúdií, aby sa vybudovala železnica vyhovujúca európskym štandardom. Ak chceme zrealizovať železničnú trať Rail Baltica - pod týmto názvom tento projekt poznáme -, je nesmierne dôležité, aby Európsky parlament aj Európska komisia výrazne podporili projekt Rail Baltica aj napriek tomu, že populácia v tomto regióne nie je práve najväčšia a finančná situácia pobaltských štátov je katastrofálna.
<P>
Tento projekt je mimoriadne dôležitý nielen pre zabezpečenie normálneho železničného spojenia, ale bude mať tiež výrazný vplyv na všetky tri štáty, pokiaľ ide o regionálnu a sociálnu politiku. Estónsko, Lotyšsko a Litva potrebujú železničné spojenie s Európou, a to ako z hospodárskych dôvodov, tak aj preto, aby zostalo environmentálne hospodárstvo stredobodom pozornosti, lebo železničná doprava umožňuje prepravovať náklad šetrnejšie k životnému prostrediu. V súčasnosti je hlavným spojením Via Baltica...
<P>
(Predseda prerušil rečníčku.)
<SPEAKER ID="063" NAME="Angelika Werthmann" AFFILIATION="NI">
(DE) Vážený pán predseda, rada by som povedala niekoľko slov k dvom témam. Po prvé, otázka rovnakého zaobchádzania rovnako naliehavo súvisí s nevyriešeným problémom rovnosti mužov a žien. Malo by byť samozrejmosťou, že muži a ženy rovnakých kvalít a s rovnakou kvalifikáciou by na rovnakej pozícii mali dostávať rovnaký plat. V Rakúsku je všetko postavené na hlavu, lebo čím sú ženy lepšie kvalifikované, tým horší je ich postup v porovnaní s ich mužskými kolegami s rovnakou kvalifikáciou. Najnovšie prieskumy dokazujú, že znevýhodnenie žien s pribúdajúcim vekom narastá, napríklad ženy staršie ako 60 rokov zarábajú o asi 34 % menej než ich mužskí kolegovia.
<P>
Po druhé, rada by som poznamenala, že deti potrebujú ochranu. Chcela by som, aby sa Dohovor OSN o právach dieťaťa zahrnul do rakúskej ústavy. Dúfam, že táto diskusia sa v Rakúsku čoskoro znova otvorí a že bude mať pozitívny výsledok.
<SPEAKER ID="064" NAME="Iosif Matula" AFFILIATION="PPE">
(RO) S potešením tomuto Parlamentu oznamujem, že pán Traian Băsescu bol znova zvolený za prezidenta Rumunska. Naša krajina vstúpila do Európskej únie v roku 2007 počas prvého funkčného obdobia prezidenta Traiana Băsesca, a to aj vďaka jeho priamym zásluhám. Nový mandát prezidentovi umožní, aby pokračoval v reformách a úplnom uplatňovaní európskych noriem a hodnôt v Rumunsku.
<P>
Po týchto prezidentských voľbách môžeme vyvodiť len jeden záver: v Rumunsku prebehli prezidentské voľby, ktoré splnili prísne medzinárodné požiadavky, čo potvrdili pozorovatelia OBSE, ako aj rozhodnutie rumunského ústavného súdu a prepočítanie neplatných hlasov, po ktorom úradujúci prezident zvýšil svoj náskok pred svojím protivníkom.
<P>
Domnievame sa, že demokratické víťazstvo prezidenta Băsesca, ktoré podporila Liberálnodemokratická strana, tiež predstavuje víťazstvo Poslaneckého klubu Európskej ľudovej strany (kresťanských demokratov). Naši kolegovia v skupine PPE vyjadrili pod vedením Wilfrieda Martensa a Josepha Daula podporu prezidentovi Băsescovi, za čo im ešte raz ďakujeme.
<SPEAKER ID="065" NAME="Silvia-Adriana Ţicău" AFFILIATION="S&amp;D">
(RO) V priebehu druhého štvrťroka 2009 sa príjmy 27 členských štátov rovnali 43,9 % HDP a výdavky 49,7 %. V priebehu toho istého obdobia sa dane a sociálne príspevky na úrovni EÚ-27 rovnali približne 90 % všeobecných príjmov členských štátov, kým náklady na sociálnu starostlivosť boli len 42,2 % HDP. Deficit rozpočtu 27 členských štátov narástol z 0,8 % v druhom štvrťroku 2008 na 5,8 % v druhom štvrťroku 2009. V tom istom období klesla miera zamestnanosti o 2 % a priemyselná výroba o 10,2 %. Medzi najpostihnutejšie odvetvia patrí výstavba, poľnohospodárstvo, priemyselná výroba, obchod, doprava a komunikácie. Nazdávam sa, že budúca Európska komisia musí bezpodmienečne predstaviť pracovný program zameraný na hospodársky rozvoj, znižovanie nezamestnanosti a zaručenie dôstojných životných podmienok.
<SPEAKER ID="066" NAME="Alf Svensson" AFFILIATION="PPE">
(SV) Vážený pán predseda, antisemitizmus sa rozširuje na celom svete, dokonca aj tu v Európe, v rámci EÚ. Určite netreba hovoriť, že Európsky parlament sa musí postaviť tejto hydre - ktorá stále rastie a rozširuje sa - a pokúsiť sa zadusiť ju v zárodku.
<P>
Tiež treba zdôrazniť, že, samozrejme, politiku izraelského štátu možno kritizovať - ako ktorýkoľvek iný štát, lebo žiadny štát nefunguje bezchybne. Politika izraelského štátu a antisemitizmus sú však dve rozdielne otázky.
<P>
Predpokladám, že Európsky parlament sa nekompromisne postaví proti každej tendencii k antisemitizmu. V súčasnosti sú tieto tendencie časté a rozšírené.
<SPEAKER ID="067" NAME="Diogo Feio" AFFILIATION="PPE">
(PT) Vážený pán predseda, otázka, na ktorú chcem dnes Parlament upozorniť, sa týka opatrení DPH vzťahujúcich sa na portugalských poľnohospodárov. Podľa právnych predpisov Spoločenstva existujú tri možné úpravy: všeobecná úprava s organizovaným účtovníctvom, možnosť úpravy pre malé a stredné podniky a paušálna úprava, v rámci ktorej nedochádza k vráteniu, ale je tu právo na kompenzáciu. Žiaľ, odkedy Portugalsko vstúpilo do EÚ, jeho právo na kompenzáciu je stále 0 %.
<P>
Proti portugalskému štátu sa v súčasnosti vedú konania vo veci porušenia právnych predpisov. Táto forma zdanenia ovplyvňuje približne 18 000 poľnohospodárov vo vzťahu k 5,3 % ich tržieb. Chcel by som jasne povedať, že treba nájsť spôsob, akým sa portugalské právne predpisy zosúladia s acquis Spoločenstva.
<SPEAKER ID="068" NAME="Predseda">
Vážené kolegyne, vážení kolegovia, jednominútové vystúpenia sa končia. Chcel by som vysvetliť, že na zozname mám ešte veľa mien - aspoň dvakrát toľko, než na koľko máme čas. Dnes sme mali viac času ako obyčajne, ale nesmiete zabúdať, že ak mal niekto jednominútové vystúpenie naposledy pred mesiacom alebo dvomi mesiacmi, potom nemá veľkú šancu vystúpiť aj dnes. Pozornosť musíme venovať tým, ktorí ešte vôbec nevystúpili. Je mi to ľúto, ale také sú pravidlá. Na zozname mám dvakrát toľko poslancov, než koľko si ich môžeme vypočuť. Je mi veľmi ľúto, že nie všetci mohli vystúpiť.
<SPEAKER ID="069" NAME="James Nicholson" AFFILIATION="ECR">
Vážený pán predseda, oceňujem, čo hovoríte, ale to, že na zozname máte dvakrát toľko mien poslancov, ktorí chcú vystúpiť, dokazuje, aká dôležitá táto konkrétna súčasť našej práce - zastupovať ľudí - v skutočnosti je.
<P>
Možno by som vás mohol požiadať, aby ste na toto nezabudli a našli nejaký iný spôsob, aby sme tu nesedeli jednu hodinu bez toho, že by sme mohli vystúpiť - a nesťažujem sa, viem, že vaša úloha je náročná. Potom by nám aspoň mohli povedať, aby sme sem napríklad tento týždeň nechodili. Vopred by ste sa rozhodli, koľkým poslancom dáte slovo, a my ostatní by sme prišli až na ďalší raz alebo by sme sa vyjadrili iným spôsobom. Myslím si, že by to bolo lepšie, než plytvať časom poslancov.
<SPEAKER ID="070" NAME="Predseda">
Myslím si, že vždy sa nájde dôvod, prečo si tu s nami sadnúť a počúvať diskusiu. Nemyslím si, že by sme sa mali takto vyjadrovať. Dnes sa mohol ujať slova takmer každý, kto sa nevyjadril na minulej schôdzi.
