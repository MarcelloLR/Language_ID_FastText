<CHAPTER ID="002">
Vyhlásenie predsedníctva
<SPEAKER ID="006" NAME="Predseda">
Predovšetkým by som chcel vyjadriť nádej, že naša práca s ďalšími európskymi inštitúciami pri zavádzaní Lisabonskej zmluvy, ktorá nadobudne platnosť o týždeň, bude prebiehať bezproblémovo. V tejto veci nepretržite pracujem a udržiavam kontakt s pánom predsedom Európskej komisie a pánom premiérom, ktorý zastupuje švédske predsedníctvo. Chcel by som tiež zopakovať, že Európsky parlament je pripravený vypočuť nastávajúcich komisárov. Sme na to pripravení a oznámil som to aj obidvom inštitúciám - Rade a Komisii (teda pánovi predsedovi Komisie).
<P>

<P>
Budúci týždeň 1. decembra bude Svetový deň boja proti AIDS. Je dôležité, aby sme si vždy, nielen v tento deň, spomenuli na obete tohto hrozného ochorenia. Uctenie si pamiatky obetí a poznatky o tejto chorobe môžu pomôcť v budúcnosti znížiť počet nových prípadov.
<P>

<P>
O dva týždne 10. decembra si pripomenieme 61. výročie prijatia a vyhlásenia Všeobecnej deklarácie ľudských práv na Valnom zhromaždení Organizácie Spojených národov. Bola prijatá v dôsledku udalostí 2. svetovej vojny. Táto deklarácia bola prijatá jednomyseľne, a to je potrebné zdôrazniť. Všeobecnú deklaráciu ľudských práv možno považovať za prvý významný úspech Organizácie Spojených národov v oblasti ochrany ľudských práv. Upozorňujem vás na tento dôležitý dátum, pretože táto oblasť patrí oprávnene k hlavným záujmom Európskeho parlamentu. Na to by sme mali vždy pamätať.
