<CHAPTER ID="005">
Program činnosti maďarského predsedníctva Rady (rozprava) 
<SPEAKER ID="044" NAME="Predseda">
Ďalším bodom programu sú vyhlásenia Rady a Komisie o programe činnosti maďarského predsedníctva Rady.
<P>
Rotujúceho predsedníctva sa teraz ujíma ďalšia krajina. Maďarsko preberá predsedníctvo po prvýkrát vo svojej histórii, čo je v Európskej únii vždy dôležitá udalosť. Počas belgického predsedníctva sme rozvinuli nové spôsoby spolupráce s predsedníctvom a s Radou, so stretnutiami na úrovni administratívy, Komisie, na ministerskej i predsedníckej úrovni alebo, inými slovami, medzi predsedníctvom a predsedom Európskeho parlamentu. V týchto formách spolupráce budeme pokračovať aj počas maďarského predsedníctva, ako sme sa už dohodli s pánom premiérom Orbánom. Dnes budeme diskutovať o programe činnosti maďarského predsedníctva. Rád by som privítal pána premiéra Orbána v Európskom parlamente. Teší nás, že sa budeme môcť zapojiť do dôkladnej diskusie o mnohých záležitostiach týkajúcich sa tohto šesťmesačného obdobia a našej spolupráce.
<SPEAKER ID="045" NAME="Viktor Orbán" LANGUAGE="HU">
Teší ma, že naša prítomnosť vzbudila toľko pozornosti v Európskom... (Predseda sa ujal slova.)
<SPEAKER ID="046" NAME="Predseda">
Dámy a páni, chápeme, že toto je demonštrácia a že ste vyjadrili svoj názor, ale už s tým, prosím vás, skončite. Musíme pokračovať v našej rozprave.
<SPEAKER ID="047" NAME="Viktor Orbán" LANGUAGE="HU">
Teší ma, že rokovania Európskeho parlamentu nie sú o nič menej živé a bohaté na výstupy ako rokovania maďarského parlamentu, takže sa cítim celkom ako doma.
<P>
Ďakujem vám veľmi pekne za pozvanie. Úctivo zdravím poslancov Parlamentu a predsedu Barrosa, ako aj predsedu Európskeho parlamentu, svojho drahého starého priateľa.
<P>
Dámy a páni, v prvom rade by som chcel povedať, že mi je cťou vystupovať tu dnes ako úradujúci predseda Rady. Pre vás to je, samozrejme, rutina, opakujúca sa každých šesť mesiacov. Každých šesť mesiacov tu vidíte stáť premiéra, ktorý predstavuje program svojho predsedníctva. Z nášho pohľadu, z pohľadu Maďarov, to však je omnoho významnejšie ako len šesťmesačná rutina. Pre nás je to, že tu dnes môžeme stáť, aktom historickej spravodlivosti. Chcel by som vám pripomenúť, že práve Maďarsko obetovalo najviac ľudských životov a krvi za slobodu a demokraciu po druhej svetovej vojne, a to tak počas revolúcie v roku 1956, ako i následnej odplaty. Boli sme to my, ktorí vypálili prvý výstrel proti komunistickému režimu, ktorí sa chopili zbraní proti sovietskemu impériu a ukázali svetu, že komunistická doktrína nie je neškodná ideológia, ale nebezpečná hrozba pre západnú civilizáciu. Vybrali sme prvú tehlu z múra komunizmu a cez otvor, ktorý sme tak vytvorili, prievan zmietol celý komunistický systém.
<P>
Dámy a páni, z tohto dôvodu mám pocit, že my Maďari môžeme právom vyhlásiť, že sme veľkou mierou prispeli k tomu, že Európa sa opäť zjednotila. Pre Maďarov je teda istou historickou spravodlivosťou, že premiér Maďarska tu dnes môže vystupovať ako úradujúci predseda Rady. Chcem vás uistiť, že kráčame v stopách revolucionárov z roku 1956 a máme v úmysle slúžiť veci európskej jednoty prostredníctvom ich ideálov a viery.
<P>
Dámy a páni, my v strednej Európe vrátane nás Maďarov sme vždy mali záujem o zjednotenú Európu a tak to zostalo až dodnes. Vytváranie a zachovávanie európskej jednoty si však vyžaduje aj silu. Európa pred dvadsiatimi rokmi dokázala pozbierať sily, prekonať rozdelenie a zjednotiť sa. Pochopila, že to bola historická chvíľa, ktorú musela využiť, ak sa chcela zjednotiť. Túto silu pripomína motto maďarského predsedníctva: Silná Európa.
<P>
Dámy a páni, dnes stojíme pred úlohou podobných rozmerov ako pred dvadsiatimi rokmi, a preto možno nebude prehnané povedať, že Európska únia prežíva najzložitejšie obdobie za posledných dvadsať rokov. Dnes musíme prekonať búrky celosvetovej krízy a nájsť miesto Európy v globálnom hospodárstve, ktoré prechádza celkovou transformáciou a premenou. Som toho názoru, že ak chceme obstáť, Európa musí zostať jednotná, pričom aj dnes si jednota vyžaduje silu. Som presvedčený, že jednotlivé členské štáty Európskej únie vrátane našej krajiny sa môžu stať silnými a úspešnými len vtedy, keď bude silná aj samotná Európska únia. Ak bude silná, bude schopná reagovať na problémy svetovej konkurencieschopnosti, ako aj na demografické, environmentálne, klimatické a bezpečnostné problémy. Jedinou otázkou je, odkiaľ môže Európa čerpať túto silu. Na túto otázku nájdeme odpoveď, ak si položíme inú otázku, a to, čo dnes Európu oslabuje. Čo dnes bráni konkurencieschopnosti celej našej civilizácie? Evidentne nás neohrozujú iné kontinenty a nie je to ani cudzia ideológia. Práve naopak, náš skutočný problém je veľmi praktický. Anglický jazyk má na to veľmi krátke, jednoduché slovo, a tým slovom je dlh. Silu Európy dnes oslabuje a narúša kolosálna úroveň dlhu. V novej konkurencii vo svete po kríze bude dlh najväčšou prekážkou a najväčším rizikom pre západný svet vrátane Európy.
<P>
Dámy a páni, maďarské predsedníctvo je presvedčené, že proti dlhu sa dá bojovať len jediným spôsobom a ten sa nazýva práca. My Maďari sme si toho až príliš dobre vedomí, veď problémy maďarského hospodárstva sú spôsobené práve skutočnosťou, že máme najnižšiu mieru zamestnanosti v celej Európe, v celej Európskej únii. Dokonca sa hanbím povedať to nahlas, ale je to len 55 %. A tam, kde nie je práca, kde nie sú pracovné miesta, tam nie sú ani peniaze a z toho pramenia dlhy a pôžičky. Nuž, dámy a páni, naším skutočným zdrojom pre budúcnosť je tradičná európska mentalita, ktorá si cení prácu. Práve vďaka európskej mentalite, ktorá oceňuje prácu, bola naša civilizácia úspešná. Máme európsky kódex správania, ktorého jedným zo základných kameňov bola po stáročia zásada obozretného hospodárenia, čo znamená, že nesmieme míňať viac, ako dokážeme vyprodukovať. Ďalšou základnou európskou hodnotou je, že nesmieme prenášať svoje dlhy na svoje deti a vnúčatá. Som presvedčený, že úcta voči práci zahŕňa aj myšlienku a mentalitu, že niečo môžeme dokázať len vtedy, keď pre to najskôr niečo urobíme. Ak môžeme vopred získať všetko to, čo by sme inak získali len dlhoročnou prácou, potom je spochybnený samotný zmysel našej práce a tento zmysel sa čoraz viac mení na splácanie nášho neustále rastúceho dlhu, čím sa mení aj celý náš postoj k práci. Toto je kríza, ktorej všetci čelíme.
<P>
Dámy a páni, všetci sa zhodneme na diagnóze dlhu. Pre nás, diskutujúcich európskych politikov, je to ako choroba. Všetci sa zhodneme na diagnóze, je tu však rozsiahla diskusia o lieku. Táto choroba je však nebezpečná a času máme málo. Preto si myslím, že nemáme veľa času na diskusiu, najmä nie o tom, či by sme mali automaticky odmietať niektoré lieky, ktoré sa zdajú byť nezvyčajné alebo nové, len z toho dôvodu, že sú nezvyčajné a nové. Potrebujeme odvahu a otvorenosť, aby boli vlády a parlamenty jednotlivých národných štátov schopné prekonať svoje dlhové krízy. Som však presvedčený, že presne toto od nás občania Európy očakávajú. Očakávajú pracovné miesta, rast a bezpečnosť, a preto, dámy a páni, sa bude toto maďarské predsedníctvo zameriavať na hospodárske otázky - presný text s jednotlivými bodmi nájdete aj v tejto malej knihe - a na úplnom vrchu zoznamu priorít maďarského predsedníctva sú práve otázky týkajúce sa hospodárskej a dlhovej krízy.
<P>
Dámy a páni, maďarské predsedníctvo sa domnieva, že smerovanie určené Radou, teda smerovanie krízového riadenia, je správnou cestou, bude však potrebné ďalšie úsilie, a preto sme presvedčení, že bude nutné novelizovať zmluvu a vytvoriť právny základ pre nahradenie súčasného dočasného mechanizmu krízového riadenia trvalým mechanizmom stability od roku 2013. Maďarské predsedníctvo urobí v tejto súvislosti všetko, čo bude v jeho silách. Ďalej, základom myslenia maďarského predsedníctva je posilnenie koordinácie hospodárskej politiky, umožnenie hospodárskeho rastu a podpora udržateľného hospodárskeho rastu s cieľom tvorby pracovných miest. Preto bude zvláštnou úlohou nášho predsedníctva - a v tejto veci by som vás tiež chcel požiadať o spoluprácu - vytvoriť šesť právnych predpisov, ktoré umožnia dosiahnuť tento cieľ, teda koordináciu hospodárskej politiky. Rád by som vás požiadal o angažovanú spoluprácu v tejto veci. Maďarské predsedníctvo bude mať priateľský postoj voči Parlamentu, takže vás prosím, aby ste urobili všetko pre čo najrýchlejšie prijatie týchto šiestich právnych predpisov v spolupráci s nami.
<P>
Maďarské predsedníctvo je presvedčené, že štrukturálne reformy v členských štátoch sa musia realizovať dôslednejšie a musia byť koordinovanejšie ako predtým. Začal sa európsky semester a to je niečo nové pre všetkých, nielen pre nás Maďarov, ale aj pre vás, pretože je to úplne nový program Európskej únie. Semester začal výročnou správou Komisie o makroekonomickom raste a chcel by som zablahoželať pánovi Barrosovi k tomuto skvelému dokumentu, ktorý je vhodný ako prvý krok a ktorý udáva smer a otvára otázky, ktoré budú slúžiť ako základ diskusií v rôznych konfiguráciách Rady počas nášho predsedníctva.
<P>
Dámy a páni, keď chce nejaká krajina navrhovať spoločnú hospodársku politiku pre Európu, musí byť, samozrejme, dôveryhodná. Chcel by som vás informovať, že je tu dobrá šanca, že naša krajina, ktorá bola dlho na múre hanby Európskej únie z dôvodu postupu pri nadmernom schodku, ktorý sa proti nej začal, má teraz reálnu možnosť dostať sa z tejto situácie. V roku 2011 bude schodok rozpočtu Maďarska pod úrovňou 3 % a budeme jedným z dvoch členských štátov EÚ, ktorých národný dlh sa v roku 2011 zníži. To bude rozhodujúce pre dôveryhodnosť programu nášho predsedníctva.
<P>
Dámy a páni, maďarské predsedníctvo považuje za mimoriadne dôležité posilniť jednotný trh. Domnievame sa, že posilnenie jednotného trhu je jedným z potenciálnych zdrojov hospodárskeho rastu. Naším cieľom je odstrániť jestvujúce prekážky, realizovať dereguláciu a rozšíriť jednotný trh do nových oblastí, ako je napríklad digitalizácia. Podporujeme vytvorenie priaznivého podnikateľského prostredia pre malé a stredné podniky.
<P>
Medzi prioritné témy maďarského predsedníctva patrí energetická politika a inovácie, o ktorých budeme diskutovať 4. februára na spoločnom samite. Chcel by som vás informovať, že Maďarsko sa domnieva, že rozhodujúce je odstrániť jestvujúce regulačné prekážky v oblasti energetickej politiky a vytvoriť chýbajúce infraštruktúrne prepojenia s cieľom vytvoriť v Európe skutočný a interoperabilný trh s energiou. Podobne dôležitým cieľom maďarského predsedníctva je zaistiť, aby Európa v oblasti energetiky vlastnila diverzifikované dodávateľské reťazce. Európska energetická politika stojí pred zlomom: členské štáty podpísali dohody - budúci týždeň budem podpisovať slovensko-maďarskú dohodu so slovenskou premiérkou -, ktoré umožnia začatie prevádzky prvej severo-južnej plynovej distribučnej siete vedúcej od Baltského mora k Jadranu a cez Rumunsko k Čiernemu moru, čím sa vytvorí úplné prepojenie. Keďže posledných 40 rokov sme uvažovali v pojmoch východu a západu, severo-južné spojenie chýbalo, a preto považujem zmluvy, ktoré sa majú podpísať, za zlomové.
<P>
Dámy a páni, rómska stratégia je prioritným aspektom maďarského predsedníctva, pretože inteligentná Európa nemá žiaden význam, ak nemá srdce. Európa však bude mať srdce len vtedy, keď vytvorí príležitosti na sociálne začlenenie najznevýhodnenejších sociálnych skupín. Teraz nie je čas diskutovať o rómskej stratégii, a preto by som len chcel ako predstaviteľ krajiny, ktorej sa táto otázka týka, povedať, že sa všetci zahrávame s ohňom, a ak sa nám nepodarí vytvoriť rómsku stratégiu na európskej úrovni, rómske komunity, ktoré sa už usadili a do určitej miery integrovali, si opäť zvolia kočovný spôsob života v rámci Európy a problém sa tak prenesie z krajín, ktorých sa to dnes týka, aj do ďalších. Tým vzniká dôvod vypracovať európsku strategickú odpoveď na rómsku otázku, ktorá inak patrí do vnútroštátnych právomocí, a osobne by som bol veľmi hrdý, keby sa nám spoločne podarilo prijať spoločnú európsku rómsku stratégiu do konca maďarského predsedníctva v júni.
<P>
Dámy a páni, musím sa tiež dotknúť záležitosti rozširovania, hoci aj ja som si vedomý toho, že, pochopiteľne, Európa má z rozširovania strach. Sotva sme schopní prekonávať vlastné vnútorné problémy a za takýchto podmienok sú stále novšie a novšie myšlienky na rozširovanie mimoriadne riskantné. Maďarské predsedníctvo by však v každom prípade privítalo návrat k optimistickému prístupu k rozširovaniu v Európe. Privítali by sme, keby si Európska únia uvedomila, že máme pred sebou nedokončenú prácu, pretože nie všetky krajiny, ktoré by sa mohli integrovať do Európskeho spoločenstva, sú v súčasnosti súčasťou Európskej únie. Okrem toho si osobne myslím, že je nespravodlivé, že krajina ako napríklad Chorvátsko, ktorá za posledné roky ukázala lepšiu výkonnosť ako Maďarsko, členský štát EÚ, je stále ponechávaná mimo a nemá možnosť vstúpiť do kruhu členských štátov. Maďarské predsedníctvo by teda rado videlo pokrok v prístupových rokovaniach Chorvátska smerom k podpisu dohody, k obdobiu jej uzatvorenia.
<P>
Viem, že rozšírenie schengenského priestoru je kontroverznou témou. Krajiny, ktorých sa to týka, sú Rumunsko a Bulharsko, ale ako človek, ktorý tento región dobre pozná a žije v krajine, ktorá s ním susedí, s istotou viem, že tieto krajiny sú pripravené. Hoci viem, že maďarské predsedníctvo musí očakávať diskusie, vždy budem stáť, osobne vždy budem stáť za tým, aby boli Bulharsko a Rumunsko čo najskôr, teda bez odkladov, začlenené do schengenského priestoru.
<P>
Dámy a páni, programy maďarského predsedníctva zahŕňajú aj dunajskú stratégiu, ako aj presvedčenie, že Európska únia musí pokračovať vo svojej vedúcej úlohe v celosvetovom boji proti zmene klímy, a z tohto dôvodu by sme privítali, keby sa výsledky samitu v Kankúne v decembri 2010 posunuli do fázy realizácie a mohli by sme pokračovať v rokovaniach s cieľom prijať právne záväzné rozhodnutia do konca roka 2011.
<P>
Dámy a páni, keďže doba trvania môjho prejavu začína hraničiť s neslušnosťou, len stručne spomeniem to, že medzi témy maďarského predsedníctva bude patriť aj diskusia o rodinnej politike a demografickej situácii, a bol by som rád, keby Maďarsko dokázalo bez vyprovokovania medziinštitucionálnych diskusií prispieť k tomu, aby Európska únia sformulovala jasné a pevné stanovisko k otázke slobody náboženského vyznania a podnikla kroky proti prenasledovaniu kresťanov. To bude dôležitou otázkou na nasledujúcich šesť mesiacov.
<P>
Dámy a páni, na záver by som chcel zdôrazniť, že si uvedomujem, že všetci, ktorí sedíme alebo stojíme v tomto Parlamente, sme politici. Všetci máme svoje názory, svoje zásady, svojich súdruhov a svoje záujmy. Uvedomujem si to, ale chcem vám úctivo poradiť, aby ste bez ohľadu na svoj názor na maďarskú vnútornú politiku nespájali svoju kritiku a činnosť v súvislosti s maďarskou domácou politikou s nasledujúcimi šiestimi mesiacmi maďarského predsedníctva Európskej únie. Ak tieto otázky budete spájať, budem, samozrejme, pripravený na boj, ale ak to tak bude, nebude to prehra Maďarska, ale predovšetkým prehra celého spoločenstva Európskej únie. Preto vás žiadam, aby ste pre dobro Európskej únie a s ohľadom na náročné úlohy, ktoré nás čakajú, robili tento rozdiel vždy, keď to bude možné. Aj pri poslednej diskusii zvíťazili vďaka Maďarsku rozum a racionálna argumentácia, keď sme sa s predsedom Barrosom dohodli, že privítame vyšetrovateľov EÚ v súvislosti s kritizovaným mediálnym zákonom, že sa zapojíme do následných diskusií o ich zisteniach a že - ak sa nájdu a potvrdia akékoľvek chyby - budeme, samozrejme, ochotní tento zákon novelizovať. Pre nás tieto otázky nie sú vecou prestíže a nejde ani o napínanie svalov či samoľúbosť. Len poznamenám, že ak chce ktokoľvek bojovať za slobodu tlače v Európe, vždy sa môže spoľahnúť na maďarskú vládu, ktorá si užila svoj podiel na boji proti komunistom.
<P>
Dámy a páni, sme si vedomí toho, že pred Európou stojí mimoriadne náročných šesť mesiacov, ale som optimista a verím, že Európa túto úlohu zvládne. Po druhej svetovej vojne dokázala Európa vybudovať spoluprácu medzi ľuďmi Európy uprostred nenávisti a ruín. V rokoch 1989 a 1990 sa Európa dokázala zjednotiť, takže mám dôvod predpokladať, že bude schopná reagovať aj na podobnú historickú úlohu, ktorá je pred nami dnes. To znamená, že počas maďarského predsedníctva i po ňom budeme potrebovať viac ako len ambicióznu administratívu. Musíme sa pozerať ďalej ako len na dokumenty hromadiace sa na našich stoloch a musíme hľadieť na ešte vzdialenejší horizont ako len na horizont otázok, ktoré možno vyriešiť za šesť mesiacov či rok, alebo dva roky. Maďarské predsedníctvo je presvedčené, že spoločenstvo môžu spájať jedine spoločné ciele a spoločné hodnoty. Spoločné ciele môžu stáť jedine na spoločných hodnotách. Maďarské predsedníctvo bude vykonávať svoju každodennú prácu v duchu tohto veľkého, ďalekosiahleho európskeho cieľa, bude konať s úctou k nám všetkým a preukáže tú najväčšiu pokoru voči tejto veci. Ďakujem, že ste ma poctili svojou pozornosťou.
<SPEAKER ID="048" NAME="Predseda">
Vážený pán premiér, ďakujem vám za prejav a prednesenie programu činnosti maďarského predsedníctva Rady.
<SPEAKER ID="049" NAME="José Manuel Barroso">
predseda Komisie. - Začiatok roka 2011 je historickou chvíľou pre Maďarsko, ktoré sa po prvýkrát ujíma vedenia Rady Európskej únie, ale je to aj kľúčová chvíľa pre Európsku úniu ako celok. Maďarské predsedníctvo prichádza v čase, ktorý si vyžaduje zvláštny zmysel pre zodpovednosť v súvislosti s úlohami, ktoré stoja pred Európou.
<P>
Je zvlášť vhodné, že maďarské predsedníctvo si zvolilo motto "Silná Európa". Európa je najsilnejšia a najefektívnejšia, keď sme jednotní, keď konáme koordinovaným spôsobom so silnými inštitúciami, keď prejavujeme spoločné odhodlanie hľadať smer v týchto búrlivých vodách a keď vďaka spolupráci dokážeme nájsť riešenia najzávažnejších problémov.
<P>
To je dôležité zapamätať si, pretože ešte z toho nie sme vonku. Nesmieme cúvnuť a nesmieme sa vrátiť k tomu, ako to bolo predtým. Musíme bez odkladov realizovať naše reformy a vytvoriť inovatívne politiky potrebné na realizáciu vízie EÚ do roku 2020. Takže sa teším na partnerskú spoluprácu s premiérom Orbánom a s maďarským predsedníctvom s cieľom dosiahnuť úspech. Chcem tu a teraz povedať premiérovi Orbánovi, že môže v tejto veci počítať s plnou podporou Komisie.
<P>
Komisia zároveň veľmi dúfa, že môže počítať s podporou maďarského predsedníctva. Plodné partnerstvo je zvlášť dôležité v oblastiach finančných služieb, hospodárskeho riadenia, realizácie stratégie EÚ do roku 2020, energetiky a vnútorného trhu. Som preto rád, že priority predsedníctva to v plnej miere zohľadňujú.
<P>
Dôležité je aj silné partnerstvo s Európskym parlamentom, pretože v niektorých prípadoch bude dôležitý zrýchlený postup prijímania návrhov. Napríklad musíme mať čo najskôr k dispozícii nové nástroje posilneného hospodárskeho riadenia. Európska rada stanovila jasný cieľ vytvoriť ich do júna 2011. Tempo práce, ktoré už nasadilo maďarské predsedníctvo, a poznámky, ktoré sme práve počuli od pána premiéra, sú v tejto súvislosti povzbudzujúce.
<P>
Na začiatku tohto nového predsedníctva už máme k dispozícii podrobný program EÚ a vhodné nástroje riadenia. Európsky semester, stratégia EÚ do roku 2020 a jej pilotné iniciatívy a Akt o jednotnom trhu - o všetkých týchto kľúčových iniciatívach sa už diskutovalo a inštitúcie EÚ ich podporili. Musíme však, samozrejme, urobiť viac a teraz nastal čas na rozhodné opatrenia na realizáciu podrobného programu.
<P>
Európsky semester je stredobodom reformovanej hospodárskej stratégie Európskej únie. Jeho riadna realizácia bude hlavnou úlohou v nasledujúcich mesiacoch. Komisia začala tento semester prijatím výročného prieskumu rastu minulý týždeň. Po diskusiách v rôznych útvaroch Rady tento proces vyvrcholí na zasadnutí Európskej rady v marci, na ktorom sa prijme rozhodujúce politické usmernenie pre členské štáty, ktoré sa odrazí v ich programoch stability a konvergencie, ako aj v ich národných reformných programoch. Oba programy očakávame v apríli.
<P>
Keďže sme o tom už hovorili v predchádzajúcej rozprave, nebudem zachádzať do podrobností, ale, samozrejme, prioritami sú makroekonomická stabilita, konkrétne fiškálna konsolidácia, štrukturálna reforma a, samozrejme, predbežné opatrenia na hospodársky rast, pričom naším najdôležitejším záujmom je, samozrejme, zamestnanosť.
<P>
Konečná dohoda o európskom mechanizme riešenia krízového riadenia bude počas maďarského predsedníctva takisto kľúčovým cieľom. Maďarské predsedníctvo bude zohrávať dôležitú úlohu aj pri riadení nášho úsilia o opätovné otvorenie jednotného trhu. V nadväznosti na verejné konzultácie, ktoré začala Komisia v súvislosti s Aktom o jednotnom trhu, budú inštitúcie EÚ požiadané o dohodu o realizácii konečného akčného plánu do konca roka 2012.
<P>
Dôležitou oblasťou v nasledujúcich mesiacoch a už i na zasadnutí Európskej rady 4. februára bude aj energetika. Komisia už má na stole sériu dôležitých energetických iniciatív, ktoré predloží na februárovom zasadnutí Európskej rady. Patrí medzi ne energetický program do roku 2020, teda naše oznámenie o prioritách energetickej infraštruktúry. Čoskoro budeme prijímať pilotnú iniciatívu Európa efektívne využívajúca zdroje, v ktorej má dôležité miesto aj energetika.
<P>
Komisia má v úmysle rozvíjať svoju činnosť v nasledujúcich piatich kľúčových oblastiach: silná energetická politika ako kľúč ku konkurencieschopnému a udržateľnému rastu a k energetickej bezpečnosti, vnútorný trh s energiou ako prínos, budovanie novej energetickej infraštruktúry Európskej únie, dosiahnutie rozhodujúceho pokroku v oblasti energetickej účinnosti a vytvorenie účinného a jednotného nového prístupu k vonkajšej energetickej politike.
<P>
Podpora zo strany predsedníctva a Európskeho parlamentu bude rozhodujúca aj z hľadiska dosiahnutia dohody o patente Európskej únie. Na žiadosť viacerých členských štátov prijala Komisia návrh na rozšírenú spoluprácu v tejto oblasti 14. decembra. Komisia oceňuje záväzok Maďarska pokračovať v práci na patente EÚ počas jeho predsedníctva.
<P>
Rokovania s Chorvátskom teraz vstúpili do záverečnej fázy. Dokončenie rokovaní počas maďarského predsedníctva je ambicióznym cieľom najmä vzhľadom na zostávajúce požiadavky, ktoré ešte Chorvátsko musí splniť. Bude si to vyžadovať totálne nasadenie zo strany Chorvátska.
<P>
Vítam skutočnosť, že maďarské predsedníctvo považuje sociálne a hospodárske začlenenie Rómov za jednu zo svojich priorít. Komisia zriadila pracovnú skupinu pre problematiku Rómov s cieľom analyzovať využívanie a efektívnosť európskych a vnútroštátnych finančných prostriedkov určených na začlenenie Rómov vo všetkých členských štátoch. Vychádzajúc z tejto práce Komisia v apríli predstaví rámec Európskej únie pre vnútroštátne stratégie integrácie Rómov.
<P>
Nové predsedníctvo sa tiež zameria na našu dunajskú stratégiu. Podunajská oblasť má skvelý potenciál, ktorý doteraz nebol riadne využitý v dôsledku neefektívnej spolupráce. Cieľom je vytvoriť koordinovanejší prístup a priniesť tak tomuto regiónu európsku pridanú hodnotu. Komisia víta angažovanosť predsedníctva v tejto stratégii. Maďarsko už výrazne prispelo k jej príprave prostredníctvom vypracovania dokumentov o tejto politike a usporiadania konferencie v Budapešti, na ktorej som mal tú česť zúčastniť sa. Mojou úlohou bude presadiť dunajskú stratégiu v Rade a začať s jej realizáciou.
<P>
A nakoniec, v nasledujúcich mesiacoch sa zintenzívni diskusia o politike súdržnosti. Komisia víta úmysel predsedníctva diskutovať o návrhoch uvedených v piatej správe o súdržnosti. Toto leto - po predložení návrhov o ďalšom finančnom rámci - predstavíme legislatívne návrhy o budúcej politike súdržnosti. Piate kohézne fórum, ktoré sa uskutoční koncom januára v Bruseli, umožní veľkú diskusiu medzi zainteresovanými stranami. Je povzbudzujúce, že sa ho zúčastní aj sám premiér Orbán. Hnacími zásadami reformy musia byť efektívnosť a európska pridaná hodnota. Komisia je presvedčená, že politika súdržnosti sa musí silnejšie opierať o politické priority a reformný program stratégie EÚ do roku 2020. V tejto práci počítam s podporou predsedníctva. Naším spoločným záujmom a zodpovednosťou je zefektívniť financovanie. Len takto môžeme brániť ambiciózny rozpočet pre politiku súdržnosti.
<P>
Keďže viem, že toto je otázka politického záujmu, dovoľte mi dodať poslednú poznámku k maďarskému mediálnemu zákonu. Zásada slobody tlače je v Európskej únii posvätná. Povedal som to v Bruseli i v Budapešti, keď som mal tú česť byť prijatý premiérom Orbánom. Komisia preskúmala zákony a tento týždeň napíše maďarským orgánom a požiada o objasnenie niektorých aspektov, ktoré by mohli vytvárať právne problémy a ktoré spôsobujú určité obavy. Na základe odpovedí maďarských orgánov budeme túto situáciu ďalej vyhodnocovať. Premiér už veľmi jasne povedal, že ak Komisia po tomto právnom preskúmaní rozhodne, že treba urobiť zmeny, tieto zmeny sa urobia.
<P>
Premiér Orbán práve povedal, že je politik. Som si istý, že je veľmi zanietený politik, a myslím si, že budete súhlasiť s tým - ponechajúc mimo právne otázky, ktoré sa budú riešiť objektívnym a nestranným spôsobom, pretože k Maďarsku sa budeme správať úplne rovnako ako k akémukoľvek inému členskému štátu -, že sa musíme zaoberať aj politickými aspektmi. Maďarsko, rovnako ako každý členský štát, ktorý sa ujíma rotujúceho predsedníctva, musí mať plnú podporu všetkých ostatných členských štátov a európskych inštitúcií, ak chce, aby bolo jeho predsedníctvo úspešné. Dúfam, že premiér Orbán to zoberie do úvahy.
<P>
Nemám žiadne pochybnosti o tom, že toto predsedníctvo, ktoré prichádza v takom kritickom období pre Európsku úniu, musí byť úspešné. Držme sa riadnych postupov a zároveň poskytnime Maďarsku plnú podporu pri preberaní tejto veľkej zodpovednosti. Počas svojej nedávnej návštevy Maďarska som dostal odkazy od mladých ľudí, ktorí hovorili, že sú hrdí na to, že ich krajina prvýkrát prebrala zodpovednosť za vedenie Rady Európskej únie. Priblížme Maďarsko Európe a Európu Maďarsku.
<P>
Musíme toho veľa urobiť. Maďarské predsedníctvo môže jednoznačne počítať s pomocou zo strany Európskej komisie pri presadzovaní svojich priorít. Len spoločným dosiahnutím týchto cieľov sa nám podarí vybudovať silnú Európu, Európu, ktorá zaistí rast a pracovné miesta, ktorá chráni a potvrdzuje svoje hodnoty - konkrétne posvätné hodnoty slobody a spravodlivosti - a ktorá umožní našej spoločnosti prekvitať v meniacom sa svete.
<P>
(potlesk)
<SPEAKER ID="050" NAME="Joseph Daul" LANGUAGE="FR">
Predsedníctvo Rady ministrov musí len zriedka čeliť toľkým problémom: problému eura, ktoré sa musí stabilizovať, problému zamestnanosti, ktorý súvisí s dosiahnutím silnejšieho rastu a tým aj efektívnejšieho hospodárstva, problému energetickej nezávislosti a potravinovej bezpečnosti, pretože ceny surovín znepokojujúco stúpajú. Nepochybujem o tom, že maďarské predsedníctvo bude schopné riešiť tieto problémy spolu s Komisiou, Radou a Parlamentom.
<P>
Pán Orbán, získali ste dôveru svojich voličov v Maďarsku. Vaša strana Fiatal Demokraták Szövetsége (FIDESZ) je založená na myšlienke, ideáli, hodnote: na slobode a demokracii. Po zvolení ste spolu s maďarským parlamentom začali sériu reforiem, ktoré si vaši ľudia želali a prejavili to tým, že vám demokraticky dali veľkú väčšinu.
<P>
Dnes je jedna z týchto reforiem - tá, ktorá sa týka médií - predmetom právneho skúmania zo strany Európskej komisie, strážkyne zmlúv. Vy sám ste minulý týždeň počas rozhovorov s pánom Barrosom i neskôr vyhlásili - a ja vám za to ďakujem -, že ak tento zákon nebude kompatibilný s európskym právom, predložíte ho do vášho parlamentu s cieľom prijať potrebné zmeny. Úplne vašim slovám dôverujem. Čo sa týka mňa, podobne ako vy mám dôveru v Európsku komisiu, ktorá zohráva úlohu strážkyne zmlúv, a tiež mám dôveru v to, že budete rešpektovať znenie a ducha európskych pravidiel.
<P>
Pán premiér Orbán, poznáme sa už dlho a považujem vás za skvelého Európana. Pokiaľ ide o mňa, nemám žiaden dôvod pochybovať o tom, že urobíte to, čo ste povedali v súvislosti s mediálnym zákonom i s ďalšími prioritami vášho predsedníctva.
<P>
Teraz sa dostávam k týmto prioritám a začnem tou prvou: stabilitou Európy. Možno je dobré, že oboch predsedníctiev Rady, ktoré po sebe nasledujú v roku 2011, sa ujmú krajiny, ktoré nepatria do eurozóny, ale ktoré do nej chcú vstúpiť v blízkej budúcnosti.
<P>
Skutočne, Maďarsko i Poľsko majú právo do nej vstúpiť. Majú preto záujem zaistiť stabilitu tejto meny. Opakujem: jediným účinným spôsobom, ako ukončiť špekulatívne útoky proti euru a posilniť základy európskeho hospodárstva, je obnoviť poriadok v našich verejných financiách. To zahŕňa silnejšiu koordináciu fiškálnych a sociálnych politík v našich krajinách, ktorú celkom správne obsahuje nové rozpočtové obdobie pre európsky semester. Závisí to aj od väčšej pružnosti nášho trhu práce a od väčšej produktivity.
<P>
Podobne ako maďarské predsedníctvo Rady aj Poslanecký klub Európskej ľudovej strany (kresťanských demokratov) je pevne presvedčený, že budúcnosť 500 miliónov Európanov závisí od silnejšej, jednotnejšej a súdržnejšej Európy. Závisí od toho, či budeme mať viac Európy, rozhodne nie menej Európy.
<P>
Pán Orbán, potrebujeme európske hospodárske riadenie. Potrebujeme viac komunitarianizmu a som si istý, že sa o to budete usilovať.
<P>
Pán úradujúci predseda Rady, definovali ste vytvorenie spoločnej energetickej politiky ako jednu zo svojich hlavných priorít. Myslím, že máte pravdu. Pán Buzek, náš predseda, to takisto celkom správne urobil jednou zo silných stránok svojho predsedníctva. V tomto bode s vami súhlasím, ale chcem vás tiež varovať pred nesmierne znepokojujúcimi následkami, ktoré môže priniesť zvyšovanie cien všetkých druhov surovín, ktoré bolo v období niekoľkých posledných mesiacov mimoriadne strmé. Už sme videli sociálne dôsledky takéhoto nárastu cien základných potravín v niektorých stredomorských krajinách, najmä v tých najchudobnejších. Dúfam, že Európa bude brať tento problém vážne a so špekulantmi razantne zúčtuje.
<P>
Dúfam tiež, že maďarské predsedníctvo - myslel som si, že Skupina zelených bude ticho, ale počujem ich rozprávať; nie je to správne, ľudia by mali byť ticho celý čas - podporí Komisiu v jej pomoci Tunisku, ktoré prechádza kľúčovým obdobím a treba ho podporiť v jeho smerovaní k zmene.
<P>
Pán Orbán, viete, že ak chcete uspieť vo svojom mandáte a pomôcť Európe v tomto náročnom období, potrebujete dôveru Parlamentu. V decembri, keď sme boli v ťažkej pozícii voči Rade, mali ste odvahu podpísať pre nás prvotriedne listy, čo skutočne pomohlo Parlamentu schváliť svoj rozpočet. Už teraz vám ďakujem za to, čo ste urobili v decembri.
<P>
Dokonca ešte pred začiatkom januára ste do procesu definovania svojich priorít zahrnuli aj politické skupiny a prirodzene ste si vybrali pani Győriovú, jednu z našich skvelých bývalých kolegýň, za ministerku pre záležitosti EÚ. Toto všetko sú pozitívne známky, ktoré budú nepochybne sprevádzané dokonalou rovnováhou medzi reformami, do ktorých sa púšťate, a európskymi hodnotami, ktoré tu všetci bránime.
<SPEAKER ID="051" NAME="Martin Schulz" LANGUAGE="DE">
Domnievam sa, že momentálne sa nachádzame vo vážnej situácii. Toto je vážne obdobie.
<P>
Po prvé, pán Orbán, mnohí Európania vás budú poznať ako odporcu komunistického režimu a podporovateľa slobody pre vašu krajinu. To rešpektujeme.
<P>
Potešilo ma, že sme obaja mali včera poobede príležitosť diskutovať o ďalšom mužovi, na ktorého môžu byť Maďari hrdí a ktorý je bývalým premiérom a ministrom zahraničných vecí vašej krajiny, ktorý spolu s Aloisom Mockom otvoril hranice medzi Maďarskom a Rakúskom a vydláždil cestu pre nemeckú jednotu. Tento muž je vedúci predstaviteľ našej strany Gyula Horn. Vzdajme česť ďalšiemu veľkému Maďarovi.
<P>
(potlesk)
<P>
Pán Orbán, vo svojej funkcii úradujúceho predsedu Rady ste v odpovedi na otázku pána Barrosa niečo povedali. Povedali ste, že ak maďarský mediálny zákon nie je kompatibilný s európskymi normami, zmeníte ho. To je pozitívne. Tým, že ste to povedali, ste však uznali aj to, že toto nie je len vnútorná politická diskusia v Maďarsku, ale aj európska diskusia. Je jasné, že tento zákon sa týka základných pravidiel a hodnôt Európskej únie, ktorá je spoločenstvom založeným na princípoch právneho štátu.
<P>
Chcel by som sa pozrieť na dva prvky mediálneho zákona. Tento zákon upravuje zriadenie mediálneho orgánu, ktorého úlohou bude dohliadať nad vyváženosťou spravodajstva v médiách. Okrem toho tento zákon zavedie povinnosť médií dodržiavať vyvážený prístup. V parlamente máte dvojtretinovú väčšinu a je to legitímna väčšina. Za pomoci tejto dvojtretinovej väčšiny ste vytvorili mediálny orgán, ktorý sa skladá výlučne z členov vašej strany, z členov vlády alebo z ľudí pochádzajúcich zo skupín, ktoré sú s vládou úzko spojené. To znamená, že mediálny orgán pozostávajúci len z členov jednej strany politického spektra bude zodpovedný za monitorovanie vyváženého spravodajstva. To je v rámci európskeho spoločenstva založeného na princípoch právneho štátu neprijateľné.
<P>
(potlesk)
<P>
V demokracii, pán Orbán, médiá monitorujú tých, ktorí sú pri moci. Výsledkom tohto zákona je to, že ľudia pri moci budú monitorovať médiá. Aj toto je v demokracii neprijateľné, a preto Európanov tento zákon tak znepokojuje.
<P>
(potlesk)
<P>
Správne ste povedali, že máme veľa problémov, ktoré musíme vyriešiť. Nachádzame sa uprostred vážnej finančnej krízy a máme problémy s rozpočtom. Ďalšia naliehavá otázka týkajúca sa Európskej únie súvisí so zvyšovaním cien potravín v blízkej budúcnosti, a to najmä v našich susediacich regiónoch, ale aj v rámci samotnej Európskej únie. To je problém, ktorý musíme rýchlo vyriešiť. Musíme sa tiež sústrediť na zamestnanosť v členských štátoch. Vo vašom programe je určite veľa bodov, na ktorých môžeme spolupracovať. V tomto ohľade ste skutočným predstaviteľom Poslaneckého klubu Európskej ľudovej strany (kresťanských demokratov).
<P>
Keď bol úradujúcim predsedom Rady pán Sarkozy, francúzsky prezident, aj on tu v Parlamente predniesol ľavicovo orientovanú reč a potom, keď prišiel domov, realizoval pravicové politiky. Povedal som mu, že hovoril ako Karol Marx v exile. Všetko, čo ste povedali, znie dobre. Ak teraz budete konať v súlade so svojimi slovami, bude to stačiť.
<P>
(protestné pokrikovanie)
<P>
Preto som presvedčený, že musíme a skutočne aj budeme hodnotiť vaše výsledky na základe programu, ktorý ste tu predstavili. Hovorili ste o tom, pán Orbán, že doma máte veľkú väčšinu. To je pozitívne. Mali sme tu už mnoho vlád vrátane niekoľkých z vašej strany, ktoré nerobili nič iné ako to, že tu sedeli a volali domov, aby zistili, či sú ešte stále v úrade. Takéto niečo si teraz nemôžeme dovoliť. Z tohto pohľadu je vaša dvojtretinová väčšina vynikajúca, pretože vám dáva plno času. Zároveň vám tým však vzniká aj povinnosť využiť svoju silnú pozíciu na posilnenie Maďarska a tiež Európskej únie.
<P>
Chcel by som vám položiť otázku. Aký význam má vami darovaný koberec, ktorý bol umiestnený do budovy Rady v Bruseli a ktorý zobrazuje Maďarsko s hranicami z roku 1848? Aký odkaz tým vysielate v kontexte európskych politických gest? Keďže sa zdá, že chcete používať symboly z 19. storočia, chcel by som vám pripomenúť, čo povedal nemecký filozof Friedrich Nietzsche nemeckému ľudu v 19. storočí. Povedal: "Veľké víťazstvo je veľkým nebezpečenstvom. Ľudská povaha ťažšie znáša víťazstvo ako prehru. Naozaj, takmer sa zdá, že je ľahšie dosiahnuť víťazstvo, ako ho zniesť takým spôsobom, aby sa nezmenilo na vážnu prehru."
<P>
Domnievam sa, že by ste si mali uvedomiť, že veľká väčšina predstavuje veľkú podporu, ale prináša aj veľkú zodpovednosť. Preto sa na vás obraciam ako na úradujúceho predsedu Rady Európskej únie a nie ako na premiéra. Úradujúci predseda Rady musí urobiť všetko, čo sa dá, aby vyvrátil akékoľvek pochybnosti o pripravenosti predsedníctva brániť základné európske demokratické hodnoty. Bolo by najlepšie, keby ste nečakali na vyšetrovanie Komisie. Pán Barroso, chcel by som vám pripomenúť, že po zákaze kamiónov v jednej rakúskej provincii postihla Komisiu ťažká kríza identity a prijala okamžité opatrenia proti Rakúsku. Keď je však ohrozená jedna zo základných zásad európskej demokracie, len sedíte a nerobíte nič.
<P>
(potlesk)
<P>
Musíte zaistiť, aby sme čoskoro dostali výsledky vyšetrovania, inak bude táto diskusia ťažkým bremenom pre maďarské predsedníctvo. Všetci chceme, aby bolo predsedníctvo úspechom, a nechceme, aby bolo bránené jeho pokroku. Pán Orbán, aj vy sám môžete niečo urobiť, aby ste pomohli v tejto situácii. Zrušte tento zákon a zaveďte nový a lepší zákon. Maďarsko potrebuje vyvážený mediálny zákon.
<P>
(potlesk)
<SPEAKER ID="052" NAME="Guy Verhofstadt">
v mene skupiny ALDE. - V prvom rade chcem veľmi jasne povedať pánovi Orbánovi, že naša skupina podporuje priority maďarského predsedníctva. Pán premiér, rovnako ako vy aj my veríme v silné euro, takže vás vo vašich prioritách pre toto predsedníctvo plne podporujeme. Myslím si, že počas šiestich mesiacov tohto predsedníctva máte jednu hlavnú prioritu, a to čo najrýchlejšie zaviesť skutočné hospodárske riadenie v rámci Európskej únie a v rámci eurozóny. Pretože povedzme si to jasne: rok 2010 nebol dobrým príkladom pre euro a pre Európsku úniu. Vždy sme sa naháňali až za faktmi, za udalosťami. Teraz pod vaším vedením a pod vedením predsedu Komisie čo najskôr potrebujeme globálny balík opatrení týkajúcich sa hospodárskeho riadenia, skutočnú hospodársku a fiškálnu úniu, pretože je nezmysel mať menovú úniu a zároveň nemať hospodársku a fiškálnu úniu.
<P>
Nežiadam od vás, aby ste vymýšľali nové myšlienky, ale aby ste zobrali balík, ktorý minulý týždeň predstavili predseda Komisie a komisár Oli Rehn, a aby ste tento balík s jeho štyrmi základnými kameňmi predložili Rade a svojim kolegom. Pán Orbán a pán Barroso, v tomto balíku chýba len jeden prvok, jeden základný kameň. Nikde vo svete neexistuje mena bez jednotného trhu s dlhopismi za ňou. V Európe stále máme 27 trhov s dlhopismi, 27 špekulácií a 27 rozpätí. V eurozóne stále máme 17 trhov s dlhopismi, 17 rozpätí a 17 špekulácií. Trhy dnes nešpekulujú proti euru, ale špekulujú v súvislosti s rozdielmi v rámci eura. Jediný spôsob, ako to vyriešiť, je vytvoriť skutočný trh s dlhopismi v Európe v hodnote 4 000 miliárd alebo 5 000 miliárd EUR, ktorý by bol porovnateľný s tým, čo existuje inde vo svete, pričom s krajinami s ratingom AAA by sa zaobchádzalo osobitným spôsobom.
<P>
(potlesk)
<P>
Na záver, pán Orbán, sa chcem vyjadriť k citlivej otázke, ktorej sa vyhýbate. Touto citlivou otázkou na lákavom pozadí je, prirodzene, mediálny zákon v Maďarsku. Nebudem hovoriť o samotnom zákone, ale radšej použijem príklad jedného z mojich obľúbených spisovateľov, veľkého maďarského spisovateľa Sándora Máraiho. Pochybujem, že pri jazykovej politike bývalej slovenskej vlády a súčasnom mediálnom zákone v Maďarsku by Márai vôbec kedy existoval. Prečo? Nuž, Márai žil v Kasse, ktorú dnes poznáme ako Košice. Písal po maďarsky, čo, ako viete, bol donedávna na Slovensku problém. Dôležité je aj to, že bol novinárom, čo sa stáva problémom pre zajtrajšok, pretože si myslím, že pri nových právnych predpisoch, ktoré ukladajú médiám povinnosť poskytovať vhodné informácie a primerané informácie o verejnom živote, by Márai a jeho knihy nikdy neexistovali. Jeho majstrovské dielo Spoveď občana je značne nevhodné a v mnohých ohľadoch absolútne neprimerané, je to však majstrovské dielo literatúry.
<P>
Podľa môjho názoru cieľom riadenia médií nie je zaručovať vhodné a primerané informácie. Nie, cieľom riadenia médií je podporovať pluralitu a zaručiť, aby bolo možné v médiách vyvíjať akékoľvek iniciatívy.
<P>
(potlesk)
<P>
Dúfam, že využijete svoju väčšinu, svoju dvojtretinovú väčšinu, o ktorej všetci politici snívajú...
<P>
(poznámka pána Cohna-Bendita: "Nie! Nie!")
<P>
Vy nie, vy ste výnimkou.
<P>
Dúfam, že využijete svoju dvojtretinovú väčšinu na zaručenie plurality a čo najskôr zmeníte tento zákon.
<SPEAKER ID="053" NAME="Daniel Cohn-Bendit" LANGUAGE="FR">
Dovoľte, aby som najskôr povedal jednu vec, aby nedošlo k nedorozumeniu.
<P>
Skupina zelených i ja osobne milujeme Maďarsko. Keď Maďarsko v roku 1954 prehralo vo finále majstrovstiev sveta, plakal som. Moja prvá demonštrácia, držiac za ruku svojho brata, bola v roku 1956 proti sovietskej invázii do Budapešti. Ako povedal pán Verhofstadt, mnohí intelektuáli, mnohí maďarskí spisovatelia nás politicky a intelektuálne roky podporovali.
<P>
Bol som na strane premiéra Orbána, keď koncom 80. rokov a začiatkom 90. rokov 20. storočia bojoval proti komunistom. Bol som na strane premiéra Orbána, keď požiadal liberálnych Európanov, aby vylúčili Jörga Haidera z Európskej liberálnej strany. Tento Viktor Orbán bol pre mňa politikom, ktorého treba rešpektovať. Dnes, pán premiér Orbán, ste na ceste stať sa európskym Chávezom, nacionalistickým populistom, ktorý celkom nerozumie podstate a štruktúre demokracie.
<P>
Poviem vám jeden veľmi jednoduchý fakt, pán premiér Orbán: neexistuje nič také ako vyvážené informácie. Myslíte si, že pán Nixon považoval informácie o afére Watergate za vyvážené? Samozrejme, že nie! Myslíte si, že pán Bush považoval informácie o Abú Ghrajbe za vyvážené? Samozrejme, že nie! Poznáte jednu z najväčších politických afér - Dreyfusovu aféru vo Francúzsku -, keď vláda usúdila, že informácie boli vyvážené? Napríklad pokiaľ ide o výskum života a politiky pána Berlusconiho, myslíte si, že považuje tieto informácie za vyvážené? Samozrejme, že nie! Informácie by mali politikov nahnevať. Aj nás hnevajú a niekedy to bolí.
<P>
Preto, pán premiér Orbán, váš súčasný zákon nie je zákonom, ktorý odráža hodnoty Európskej únie. Pán premiér Orbán, hovoríte, že chcete silnú Európu. Silná Európa, pán premiér Orbán, musí byť dôveryhodnou Európou. Ak budeme súhlasiť s takýmto typom zákona v Európe, ako môžeme diskutovať s pánom Lukašenkom? Ako môžeme diskutovať s Čínou? Aj oni chcú vyvážené informácie.
<P>
Pán premiér Orbán, uvedomujete si, že Európa je proti totalitarizmu? A že základom demokracie, základom slobody je práve sloboda prejavu? Demokracia nikdy nezomrela na to, že mala priveľa slobôd. Demokracie zomierali, keď ľudia začali obmedzovať slobody, pán premiér Orbán. Pred dvadsiatimi rokmi ste to vedeli. Spomeňte si na časy, keď to tak bolo - a uvidíte, že to dáva zmysel. A uvidíte tiež, že to, čo vám hovorím, je pravda.
<P>
Na záver chcem povedať jednu vec, pán premiér Orbán. Ak chcete bojovať za kresťanov vo svete, sme s vami, ale predstavoval by som si a aj som to očakával, že privítate jazmínovú revolúciu v Tunisku, čo je rovnaká revolúcia, akú ste zažili aj vy, pán premiér Orbán: oslobodenie sa od diktatúry. Pre Tunisanov ste nenašli jediného slova a za to vás karhám.
<P>
Sme s vami, čo sa týka kresťanov vo svete. Verím, že vy budete s nami, keď pôjde o boj proti svetovým diktatúram, či to bude v Bielorusku, alebo v Tunisku, Alžírsku, Egypte, Číne či Rusku - kdekoľvek. Toto sú spoločné hodnoty Európy, ktoré musíme všetci spoločne brániť.
<P>
(potlesk)
<SPEAKER ID="054" NAME="Lajos Bokros" LANGUAGE="HU">
"Nemôžem vedieť, čo táto zem znamená pre iných ľudí. / Pre mňa je rodiskom, tento malý národ obklopený / plameňmi, svet môjho detstva kolísajúci sa v diaľke. / Vyrástol som z nej ako jemná vetvička zo stromu / a dúfam, že jedného dňa sa do nej ponorí moje telo. / Som doma." - napísal Miklós Radnóti. Maďarsko je doma tu v Európe a je hodné zastávať predsedníctvo. Je však doma maďarská vláda? Je hodná tejto funkcie? Nehovorím tu len o mediálnom zákone, je tu ďalších deväť citlivých otázok. Dochádza k neustálemu a hrubému porušovaniu citlivého systému kontroly a vyváženia, ktorý je typický pre demokraciu.
<P>
Prepúšťajú sa štátni zamestnanci bez udania dôvodu. Zavádza sa nadmerná, diskriminačná a štruktúru narúšajúca krízová daň. Podporujú sa bohatí na úkor chudobných. Bola rozpustená rozpočtová rada, presne ako vo Venezuele. Narúša sa a čoskoro sa zruší autonómia centrálnej banky. Zavádza sa 98 % zvláštna daň z platieb odstupného so spätným účinkom. V priebehu siedmich mesiacov sa deväťkrát novelizovala ústava. Obmedzili sa právomoci ústavného súdu. Znárodnil sa súkromný dôchodkový systém prostredníctvom otvoreného vydierania, presne ako v Bolívii. Daňové podvody sa povýšili na úroveň vládnej politiky: destilácia pálenky. Používa sa hrubý populizmus, akoby sme išli do botanickej záhrady so sekerou. Ničí sa jemná látka spoločnosti, jej solidarita. Ágnes Hellerová, János Kornai, Jenő Ranschburg - maďarskí vedci svetového mena, ktorí o tom písali. Včera Guy Verhofstadt povedal, že belgické predsedníctvo bolo úspešné preto, lebo vláda nedopustila, aby ju domáce úlohy odvádzali od európskych záležitostí. Teraz hrozí presný opak. Chaos a diplomatická katastrofa doma budú odvádzať pozornosť vlády a európskej verejnosti od Európy. To by bola naozaj hanba. Ako Maďarovi mi táto hanba nič neprinesie. Ešte nie je príliš neskoro zvrátiť tento smer.
<SPEAKER ID="055" NAME="Lothar Bisky" LANGUAGE="DE">
Dovoľte mi niekoľko stručných pripomienok k mediálnemu zákonu. Mnohí rečníci o tom hovorili, ale ja nebudem opakovať to, čo povedali. Chcel by som len povedať jednu vec. Toto nie je zasahovanie do maďarských záležitostí. Myslím si a naučil som sa to až neskôr v živote, že médiá sú zodpovedné za monitorovanie tých, ktorí sú pri moci, a hospodárstva. Táto situácia sa nesmie zmeniť. Médiá preto nesmú byť monitorované inými orgánmi na vysokej úrovni, pričom mediálny orgán takéhoto druhu by to umožňoval.
<P>
Z tohto dôvodu podľa nás nie je zloženie mediálneho orgánu ideálne. Jasne ste povedali, že ste pripravený zmeniť to, a dúfam, že v tomto smere budete konať. V opačnom prípade, a to chcem celkom jasne povedať, to je maďarská záležitosť. Samozrejme, sú aj iné členské štáty, ktorých mediálne právne predpisy by sme v tejto súvislosti mohli spomenúť. Netýka sa to len Maďarska.
<P>
V súvislosti s vašimi plánmi pre predsedníctvo Rady chcem veľmi jasne povedať, že, po prvé, vítam skutočnosť, že podpora kultúrnej rozmanitosti je jedným z vašich prvoradých cieľov. Myslím si, že to je veľmi dôležité. Teším sa na vaše iniciatívy na zlepšenie integrácie vrátane integrácie menšín, pričom vy sám ste hovorili o Rómoch. Európska stratégia na účinnejšiu integráciu Rómov je veľmi dôležitou otázkou.
<P>
Po druhé, teší ma, že sa angažujete v rokovaniach o rozšírení a v politike v súvislosti s našimi východnými susedmi. Viac východoeurópskej kultúry spolu s historickými a sociálnymi skúsenosťami tejto oblasti v Európskej únii môže byť len pozitívom. Z mnohých dôvodov, o ktorých tu nechcem hovoriť, je Európska únia stále v prvom rade inštitúciou západnej Európy. Bol by som rád, keby vaše predsedníctvo Rady šírilo väčší východoeurópsky vplyv.
<P>
Po tretie, bude ma zaujímať, ako zvládnete blížiacu sa reorganizáciu poľnohospodárskej politiky a politiky súdržnosti a prípravu viacročného rozpočtového výhľadu Európskej únie. Naša skupina vás vyzýva, aby ste zaistili plné zapojenie Parlamentu do všetkých týchto procesov, a očakávame, že budete brať vážne svoj sľub podporovať malé a stredné podniky a zlepšovať ochranu životného prostredia, udržateľné využívanie zdrojov a potravinovú bezpečnosť.
<SPEAKER ID="056" NAME="Nigel Farage">
v mene skupiny EFD. - Vítam pána Orbána. Po šiestich mesiacoch frašky belgického predsedníctva je pekné vidieť zvoleného premiéra zo skutočnej krajiny. Veľmi ma potešilo vaše odmietnutie komunizmu ako nebezpečnej ideológie a všimol som si vašu hrdosť na skutočnosť, že Maďarsko bolo prvou krajinou, ktorá sa chopila zbrane proti Sovietskemu zväzu.
<P>
Dvadsať rokov po tom, ako ste opäť získali možnosť demokraticky riadiť svoju krajinu, ste teraz súčasťou novej politickej únie, ktorá ukazuje čoraz viac podobných znakov s tým starým Sovietskym zväzom. Počas nasledujúcich šiestich mesiacov skutočne stretnete mnoho komunistov vrátane šéfa Komisie, starého pána Barrosa, ktorý bol zástancom predsedu Maa. Uvidíte centralizované hospodárske plánovanie a kontrolu a predovšetkým uvidíte túžbu vnucovať politickú úniu ľuďom Európy bez ich súhlasu.
<P>
Zobuďte sa, pán Orbán. Pozrite sa, ako sa vás dnes ráno snažia šikanovať. Snažia sa vám hovoriť, ako máte vládnuť vo svojej krajine. Pošlite ich niekam. Postavte sa a opäť raz bojujte za demokraciu.
<SPEAKER ID="057" NAME="Krisztina Morvai" AFFILIATION="NI">
(HU) V roku 1956 Maďarsko ukázalo svetu, že proti útlaku a lžiam sa treba postaviť, aj keď to vyzerá ako beznádejný čin. V tom čase to bola naša historická misia. A teraz je to rovnaké. V dnešnom svete lži a útlak stoja na dvoch pilieroch. Jedným z nich je to, že globálna plutokracia a banky privatizujú zisky, ale znárodňujú straty a náklady, čím ich prenášajú na hasičov, zdravotné sestry, učiteľov a dôchodcov, ktorí trpia čoraz viac.
<P>
Druhým pilierom je to, že to robia tak - a tu hovorím najmä o politikoch, ktorí namiesto toho, aby zastupovali záujmy ľudí, neustále konajú ako zástupcovia globálnej plutokracie a bánk, a to dokonca aj tu v Európskej únii -, že to všetko vyzerá prirodzene alebo aspoň ako jediná možná cesta. Maďarské predsedníctvo a Maďarsko, moja rodná krajina, musia ukázať, že to nie je pravda, že cisár je nahý. Namiesto sústredenia sa na zisky a peniaze musíme ukázať, že je možný aj prístup zameraný na človeka a spravodlivosť, pričom otázka, ktorú si kladieme, sa netýka toho, čo je najlepšie pre peniaze a zisky, ale čo je najlepšie pre ľudí a pre spravodlivosť. Želám Maďarsku, mojej slobodu milujúcej domovine, veľa šťastia.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="059" NAME="Hannes Swoboda" AFFILIATION="S&amp;D">
(DE) Pani Morvaiová, už včera sme mali krátku výmenu názorov. Mám pre vás dve otázky. Nie je prekvapujúce, že z vašej pozície na extrémnej pravici podporujete predsedníctvo. Či sa to však páči pánovi Orbánovi, je druhá vec. Uvedomujete si, že maďarskú revolúciu podporovali mnohí, mnohí ľudia a nielen konzervatívci na pravej strane politického spektra, ako povedal pán Schulz? Všimli ste si, pani Morvaiová, že kritika maďarského mediálneho zákona neprichádza len od sociálnych demokratov, ale aj od mnohých iných občanov vrátane pána Györgya Konráda, ktorý so sociálnou demokraciou nemá nič spoločné? Uvedomujete si to?
<SPEAKER ID="060" NAME="Krisztina Morvai" AFFILIATION="NI">
(HU) Pán Swoboda, hoci som kedysi verila, že má zmysel používať prívlastky "pravicový" a "ľavicový", rok a pol pôsobenia v Európskom parlamente ma presvedčil, že to zmysel nemá. Vy ľavičiari aj naďalej zastupujete záujmy plutokracie a bánk a vôbec vás nezaujíma, čo chcú ľudia. Úplne ste zabudli na pôvodné myšlienky. Dnes tu bol spomenutý váš predchodca Marx. O tom, čo hovoril o spravodlivosti, sa tu už nehovorí. Ste najväčšími vykorisťovateľmi pracujúcich ľudí. To je jedna vec. Druhou vecou je mediálny zákon, ktorý je vnútornou záležitosťou Maďarska...
<P>
(Predsedajúca prerušila rečníčku.)
<SPEAKER ID="061" NAME="Ádám Kósa" AFFILIATION="PPE">
(HU) Dámy a páni, v prvom rade vám ďakujem za to, že ste mi dali príležitosť hovoriť v mene maďarskej delegácie Európskej ľudovej strany. Sám som osobou so zdravotným postihnutím a možno som na diskrimináciu alebo dvojitý meter citlivejší ako priemerný človek. Preto s obavami sledujem politický hon na čarodejnice v súvislosti s maďarským mediálnym zákonom, ktorého svedkami sme boli aj dnes v tomto Parlamente. Maďarská občianska únia Fidesz ukázala pri nespočetných príležitostiach, že svoju prácu robí v duchu našich spoločných európskych hodnôt a robí to aj pre slobodu tlače a so cťou.
<P>
Naše európske hodnoty predstavujú zodpovednosť. Potvrdzuje to aj šesť mesiacov nastávajúceho maďarského predsedníctva. Potvrdzujú to aj jeho ciele. Hospodárske riadenie, energetická politika, či napríklad rómska stratégia - toto smerovanie a tieto stratégie potvrdzujú existenciu spoločných hodnôt, ako aj spoločných cieľov pri dosahovaní silnej Európy. Koniec koncov, Európa nie je len spoločenstvom záujmov, ale aj spoločenstvom hodnôt. V podstate teraz prejavujete neúctu práve k týmto cieľom a hodnotám. Bez toho, aby ste si aspoň počkali na stanovisko Európskej komisie, vydávate už vyhlásenia, prezentujete zlomyseľné obvinenia a robíte prehnané a nepodložené poznámky. Nie je náhodou vaším cieľom oslabiť tým maďarské predsedníctvo? Pravda je, že tým škodíte Európskej únii, celému Európskemu spoločenstvu.
<P>
Momentálne čelíme našej najvážnejšej kríze a vy sa správate nezodpovedne. Ako poslanec delegácie Európskej ľudovej strany to odmietam. Nabádam maďarské predsedníctvo, aby napriek obvineniam pokračovalo vo svojej práci a vo svojom programe Silná Európa. Súhlasím s názvom programu. Prostredníctvom jednoty dosiahneme oveľa viac a musíme sa snažiť dosiahnuť pokrok.
<SPEAKER ID="062" NAME="Csaba Sándor Tabajdi" AFFILIATION="S&amp;D">
(HU) Je v záujme Európskej únie a Maďarska, ako aj všetkých maďarských patriotov bez ohľadu na príslušnosť k strane, aby bolo maďarské predsedníctvo úspešné. Je to o to dôležitejšie, keď zoberieme do úvahy, že dnes EÚ vrátane eurozóny čelí mimoriadnym problémom. Pán premiér, ste mužom účelu. Žiadam vás, aby ste túto schopnosť dali do služieb Európy ako úradujúci predseda Európskej únie, aby sa Európa stala omnoho dynamickejšou a efektívnejšou. Zároveň vás však žiadam, aby ste zachovali pravidlá demokracie a chránili hodnoty európskeho sociálneho modelu.
<P>
Bohužiaľ, ako ukázala aj táto rozprava, začiatky maďarského predsedníctva sú búrlivé. Cítite, pán premiér, aká nízka je dôvera vo vašu vládu v Európe? Ľudia v mnohých členských štátoch bez ohľadu na príslušnosť k strane považujú protidemokratické opatrenia vašej vlády, jej hospodársky populizmus, mediálny zákon a toleranciu extrémnej pravice za protikladné k normám a hodnotám EÚ. Predsedníctvo EÚ vás neochráni pred kritikou a navyše by ste mali ísť príkladom pri dodržiavaní základných hodnôt EÚ.
<P>
Slávny citát Attilu Józsefa "môj hnev je za vás, nie proti vám" platí aj v tomto prípade, pretože keď zaznieva opodstatnená kritika, EÚ sa nehnevá na maďarskú vládu, hnevá sa za ňu. A najmä táto kritika nie je mierená proti maďarským občanom. Pán premiér, ako Maďar a Európan by som chcel absolvovať týchto šesť mesiacov predsedníctva s hrdosťou a so vztýčenou hlavou.
<SPEAKER ID="063" NAME="Alexander Graf Lambsdorff" AFFILIATION="ALDE">
(DE) Vážený pán Orbán, v článku, ktorý sa včera objavil v jedných veľkých nemeckých novinách, ste uviedli Otta Grafa Lambsdorffa ako jeden zo svojich vzorov. Naposledy sme sa stretli na jeho pohrebe v decembri 2009. Zúčastnili ste sa ho ako súkromná osoba, čo sme veľmi ocenili. Chcel by som vás požiadať, aby ste si ctili jeho spomienku tým, že budete rešpektovať, dodržiavať a brániť zásady liberálneho ústavného štátu pri všetkých opatreniach, ktoré prijmete.
<P>
Na kritiku mediálneho zákona odpovedáte dvoma argumentmi. Hovoríte, že je to kampaň proti Maďarsku a proti vám osobne a že táto kampaň je nekonkrétna. V mene Skupiny Aliancie liberálov a demokratov za Európu by som chcel veľmi jasne povedať, že toto nie je kampaň. Ak v členskom štáte Európskej únie dochádza k porušovaniu a spochybňovaniu základných slobôd, je to problém Európy.
<P>
Chcem povedať Komisii a pánovi Barrosovi, že pani Kroesová musí vykonať právne hodnotenie. Komisia však nie je len právnickým úradom, je aj politickým orgánom. Toto hodnotenie musí mať politickú formu a musí sa urobiť rýchlo.
<P>
Váš druhý argument je, že kritika nie je konkrétna. Pán Orbán, rád by som uviedol niekoľko konkrétnych bodov: očierňovanie, hanobenie a podnecovanie k nenávisti sú v Nemecku a v iných demokraciách protizákonné. Na to je tu trestné právo. Prosím vás, nechajte v tomto prípade uplatňovať účinnosť trestného práva. Musíte zlepšiť právnu ochranu v článku 163, zmeniť zloženie a právomoci mediálneho orgánu v článkoch 123 a 183 a urobiť množstvo ďalších vecí. Je tu veľa konkrétnych bodov. Navrhujem, aby ste odložili uplatňovanie tohto zákona, kým Komisia nevykoná svoje hodnotenie, ktoré sa musí vykonať čo najrýchlejšie.
<SPEAKER ID="064" NAME="Judith Sargentini" AFFILIATION="Verts/ALE">
(NL) Európsky parlament a členské štáty používajú dvojitý meter. Nemôžeme prestať hovoriť o občianskych právach a slobode tlače, keď ide o krajiny, ktoré chcú vstúpiť do Európskej únie, ale zdá sa, že tieto veci neplatia pre súčasných členov tohto klubu. Sú kodanské kritériá svätou povinnosťou pre nás všetkých alebo len pre nových členov?
<P>
Členské štáty zatvárajú oči pred tým, čo robia iné členské štáty. Ak nebudem strkať nos do vašich vecí, potom ani vy nebudete môcť strkať nos do mojich vecí! Dokonca aj Maďarsko žiada všetkých, aby nestrkali nos do jeho vecí. To je zvláštny postoj pre predsedníctvo Európskej únie. Vašou úlohou, pán premiér Orbán, je viesť Európsku úniu a skutočne nabádať členské štáty, aby sa do určitej miery zaujímali aj o veci tých druhých. V tejto veci nie je miesto pre ústupky.
<P>
Teraz sa obraciam k nášmu Parlamentu, ktorého úlohou je chrániť vysoký štandard európskych hodnôt. V tejto veci zlyhávame. Pani predsedajúca, opäť ma raz potešilo, že som tu mohla vystúpiť a prezentovať svoj vyvážený názor.
<SPEAKER ID="065" NAME="Jacek Olgierd Kurski" AFFILIATION="ECR">
(PL) Je dobrou správou, že vláda, ktorá má vo svojej krajine takú veľkú podporu, preberá predsedníctvo EÚ. Maďarská vláda sa teší tejto podpore, pretože koná v záujme Maďarov a pretože obnovuje Maďarsko po krachu a škandalóznych vládach maďarských socialistov. Nie je však až takou dobrou správou, že Maďarsko sa na začiatku svojho predsedníctva stalo terčom nespravodlivých, ideologicky motivovaných útokov. Celá záležitosť mediálneho zákona ukazuje pokrytectvo týchto útokov. Rovnaká mediálna rada je aj v Poľsku, kde jej dominuje vládnuca strana, pričom je dnes zodpovedná za vyhodenie desiatok ľudí - novinárov s konzervatívnym presvedčením - z poľských verejnoprávnych médií. Nikto v Európe - a už vôbec nie pán Schulz - ich nebráni. Toto sú jasné fakty.
<P>
Bizarný list zverejnený pred týždňom, ktorý útočí na Maďarov a ktorý podpísali bývalí prezidenti Českej republiky a Maďarska, ako aj riaditeľ novín Gazeta Wyborcza v Poľsku, poukazuje na pokrytectvo tohto útoku. Je to tá istá Gazeta Wyborcza, ktorá sa stará o to, aby bol ľuďom s inými názormi skonfiškovaný majetok. Pravda o dnešnom útoku na Maďarsko je taká, že nejde o nič iné, ako o pomstu za zavádzanie úspešného konzervativizmu do praxe. Pán Orbán, dúfam, že vaše predsedníctvo EÚ bude úspešné, pretože...
<P>
(Predsedajúca prerušila rečníka.)
<SPEAKER ID="066" NAME="Jaroslav Paška" AFFILIATION="EFD">
(SK) Od 1. januára prevzala predsedníctvo Európskej únie maďarská vláda, ktorá nám to pripomenula tzv. kultúrnym kobercom. Nebudem hovoriť o mape, zmienim sa, pán premiér, iba o kultúre, ktorú ste do Bruselu priviedli.
<P>
Vzácne symboly, portréty osobností, na ktoré je váš ľud právom hrdý, na zemi, pod nohami, na verejnom priestranstve, pošliapané a pošpinené ľuďmi z celej Európy. Vám sa to zdá kultúrne? Je to dôstojné predstavenie hrdého Maďarska?
<P>
Neviem, čo viedlo maďarskú diplomaciu k tomu, aby znevážila symboly vlastnej histórie. Mohla ich predsa dôstojne umiestniť na paneloch či stenách toho istého átria. Veď sa len pozrite, Viktor, kde sú v tejto sále umiestnené symboly, ktoré si vážime? Sú na čestnom mieste, zdobia predsednícky stôl.
<P>
Viem, pán premiér, že vaša krajina má mnoho problémov, ale som presvedčený, že hrdý maďarský ľud si nezaslúži takúto neúctu k jeho osobnostiam a symbolom od svojej vlastnej vlády.
<SPEAKER ID="067" NAME="Csanád Szegedi" AFFILIATION="NI">
(HU) Chcel som hovoriť najmä o maďarskom predsedníctve, ale rečníci predo mnou ma rozčúlili, takže teraz musím trocha podľahnúť provokácii a hovoriť o maďarskom mediálnom zákone. Stručne povedané, aj Hnutie za lepšie Maďarsko, Jobbik, kritizovalo jazykový zákon v Maďarsku. Ani my s ním nesúhlasíme. Vidieť však na jednom mieste toľko prevracačov kabátov a toľko pokrytcov je udivujúce. Kde boli tí, ktorí sa dnes efektne nazývajú ochrancami práv, kde ste boli, keď sa zavádzal slovenský jazykový zákon? Kde bol pán Cohn-Bendit, keď srbskí extrémisti terorizovali Maďarov vo Vojvodine? Kde bol pán Martin Schulz, keď boli znesväcované hroby, maďarské hroby vo Vojvodine a hroby Maďarov v Transylvánii? Preto to vidím ako dvojitý meter. Nemôžem prijať kritiku, ktorú si dovoľujete voči maďarskej vláde a voči maďarskému predsedníctvu.
<P>
Na rozdiel od prázdneho krákania MSZMP alebo MSZP mal Jobbik vždy pozitívne návrhy. Áno, musíme otvoriť otázku slovenského jazykového zákona. Áno, musíme otvoriť otázku zrušenia Benešových dekrétov. Áno, musíme otvoriť otázku územnej autonómie ľudí zo Sikulska. Áno, musíme otvoriť otázku zastavenia a odstránenia rómskej kriminality v Maďarsku a všade v Európe a bolo by vítané, keby sa maďarská vláda mohla rovnako dobre sústrediť aj na svoju vnútroštátnu úlohu vykonať vôľu miliónov maďarských voličov a konečne poslať bývalého maďarského diktátora Ferenca Gyurcsánya za mreže. Toto sú skutočné problémy a želám vám v predsedníctve veľa úspechov.
<SPEAKER ID="068" NAME="Werner Langen" AFFILIATION="PPE">
(DE) Pán Orbán, máte pred sebou dve náročné úlohy. Prvá sa týka prekonania ôsmich rokov zlého vládnutia socialistov, navrátenia politickej a hospodárskej dynamiky a stability späť do Maďarska a zníženia úrovne dlhu. Vaši voliči vám na to dali jasný mandát.
<P>
Vašou druhou úlohou je viesť Európu vo svojej úlohe úradujúceho predsedu Rady počas týchto ťažkých časov a urobiť všetko, čo je vo vašich silách, na vyriešenie hospodárskej a finančnej krízy. Budete mať aktívnu podporu Parlamentu a našej skupiny. Teší nás, že ste nám dnes nepredstavili zoznam želaní, ako to v uplynulých rokoch urobili mnohí socialistickí úradujúci predsedovia Rady, ale jasne ste stanovili svoje priority.
<P>
Po tretie, teší nás, že Maďarsko je od roku 2004 členom Európskej únie a že vládnuca strana v Maďarsku patrí do Skupiny Európskej ľudovej strany (kresťanských demokratov). Kampaň týkajúca sa nového mediálneho zákona, v ktorej zaznievajú aj požiadavky na zrušenie práva hlasovať podľa článku 7 a ktorá začala tu v Parlamente, no nezačali ste ju vy, ale strany, ktoré v roku 2010 prehrali voľby v Maďarsku - sedeli tu a ešte stále tu vpredu sedia, prinajmenšom tí, ktorí nebežali rovno do novín -, je pokrytecká a neprijateľná. Hodnotenie ukáže, že mediálne právne predpisy sa v Maďarsku ničím nelíšia od predpisov v mnohých iných štátoch.
<P>
V prípade pána Schulza, ktorý vyzval na zrušenie zákona, môžem len povedať, že evidentne nečítal zákon, ktorý bol odhlasovaný väčšinovou vládou socialistov a zelených v Severnom Porýní - Vestfálsku. Ten obsahuje ustanovenia týkajúce sa vytvorenia mediálneho orgánu, sankcií a rozmanitosti názorov. To je presne to, čo robíte. Tento pokrytecký prístup nesmie získať väčšinu v tomto Parlamente.
<P>
(potlesk)
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="069" NAME="Rebecca Harms" AFFILIATION="Verts/ALE">
(DE) Pán Langen, je to tak, že štátny mediálny zákon v Severnom Porýní - Vestfálsku dáva zodpovednosť za dohľad nad médiami do rúk jednej strany? Je to tak, že orgán dohľadu nad médiami v Severnom Porýní - Vestfálsku bude vláda využívať deväť rokov? Je to tak, že v Severnom Porýní - Vestfálsku jedna strana rozhoduje o tom, či spravodajstvo je alebo nie je vyvážené? Ak je to tak, potom je situácia rovnaká ako v Maďarsku. Nemyslím si, že to je to, čo chcete. Chcela by som sa tiež spýtať, prečo pani Merkelová kritizuje maďarské právne predpisy, keďže je členkou...
<P>
(Predsedajúca prerušila rečníčku.)
<SPEAKER ID="070" NAME="Werner Langen" AFFILIATION="PPE">
(DE) Pani predsedajúca, som si istý, že mi dáte päť minút.
<P>
(Predsedajúca prerušila rečníka.)
<P>
Po prvé, pani Merkelová sa spýtala, či je zákon vo všetkých ohľadoch v súlade s európskymi právnymi predpismi, a pán Orbán súhlasil so zmenou ustanovení zákona, ak to bude potrebné v nadväznosti na hodnotenie Komisie. Myslím si, že to je prístup, ktorý je správny, čestný, otvorený a spravodlivý pre všetkých zúčastnených.
<P>
Moja druhá poznámka sa týka štátneho mediálneho zákona v Severnom Porýní - Vestfálsku. Programy v rádiu nemajú podľa ustanovení odseku 31 dovolené prezentovať len jeden názor alebo len jednu stranu, skupinu, lobistickú skupinu, náboženské vyznanie či filozofiu.
<P>
(protestné pokrikovanie)
<P>
Zákon tiež hovorí, že vedúci predstaviteľ štátu Severné Porýnie - Vestfálsko môže dávať pokyny štátnemu mediálnemu orgánu a môže ukladať pokuty až do výšky 500 000 EUR.
<SPEAKER ID="071" NAME="Monika Flašíková Beňová" AFFILIATION="S&amp;D">
(SK) Vrátim sa k predsedovi maďarskej vlády. Pán Orbán, vitajte v Európskom parlamente.
<P>
Maďarsko sa ujíma svojho predsedníctva v čase, ktorý určite nie je ľahký, a ten program, ktorý ste nám prezentovali, je určite plný veľkých výziev. Požiadali ste niekoľkokrát, aby sme ako parlament pomohli napĺňať tento program, a verte, pán Orbán, že my sme tu naozaj preto, aby sme to dobré a to európske, čo je vo vašom programe, podporili.
<P>
Vo vašom vystúpení ale zaznela aj výzva na silnú Európu a ja musím povedať, že nie je mi celkom jasné, kde vaše európanstvo začína a kde to európanstvo má svoje limity, pretože inak si nedokážem vysvetliť, prečo práve vaša vláda začala svoje predsedníctvo prezentáciou neexistujúceho územného celku namiesto toho, aby ponúkla ako predsedajúca krajina novú víziu Európy.
<P>
Takže, pán Orbán, ja vám chcel zaželať, aby to dobré európanstvo vo vás bolo naďalej pozitívne rozvíjané a aby vo vás bolo aj to pozitívne maďarstvo.
<SPEAKER ID="072" NAME="Adina-Ioana Vălean" AFFILIATION="ALDE">
Naša Únia už dlho ide cestou stanovovania si jedného cieľa za druhým, ale nikto sa nepozerá späť, či boli všetky tieto ciele dosiahnuté, alebo riadne zrealizované. Rast, pracovné miesta, Únia orientovaná na občanov: to všetko má tendenciu stať sa večným cieľom. V skutočnosti sme v bode, keď by sme mali uznať zlyhanie aspoň niektorých našich politík a univerzálnych riešení, ktoré sa až príliš často uplatňujú.
<P>
Ak chceme stimulovať hospodársky rast EÚ, možno by sme mali začať uvažovať inak a zmieriť sa s rôznymi záujmami a osobitosťami našich 27 členských štátov.
<P>
Komisia navrhuje a predsedníctvo podporuje jednoduchú koordináciu našich hospodárskych politík. S výlučne makroekonomickými a finančnými cieľmi a politikami sa to môže zmeniť na pascu pre presne ten hospodársky rast, ktorý chceme dosiahnuť. Keďže máme neúplný jednotný trh, byrokraciu zaťažujúcu spoločnosti a podnikateľov a chaotický trh práce, náš rast EÚ sa môže stať rastom veľryby v jazierku s barakudami - pretože taký je globálny trh v kontexte súčasnej krízy.
<P>
Pokiaľ ide o ďalšie večné ciele stanovené v programe predsedníctva, ako je dosiahnutie spoločnej energetickej politiky, musíme identifikovať záujmy a potreby v energetike, ktoré sú spoločné pre všetky členské štáty. Nie som presvedčená, že odpoveďou je míňanie miliárd eur na gigantické infraštruktúrne projekty.
<P>
Pán Orbán hovoril aj o rozširovaní. Dúfam, že to neznamená maďarský prístup udeľovania občianstva všetkým maďarským etnickým občanom v susedných krajinách. Je rozširovanie EÚ v euroskeptickom kontexte a počas hospodárskej krízy naozaj realistické?
<P>
Na záver želám všetkým nám veľa šťastia.
<SPEAKER ID="073" NAME="Peter van Dalen" AFFILIATION="ECR">
(NL) Maďarské predsedníctvo sa začína nešťastne. Príklad, ktorý dáva maďarské predsedníctvo Európskej únii svojím novým mediálnym zákonom, nie je pozitívny. Nový zákon dáva strážnemu psovi médií veľmi rozsiahle právomoci, čo vrhá znepokojujúci tieň na začiatok maďarského predsedníctva. Tento zákon je len jedným prvkom série znepokojujúcich opatrení v Maďarsku.
<P>
Keď dominuje jedna politická strana, ostatné hlasy utíchnu. Francúzsky autor zo 17. storočia Rochefoucauld pred tým varoval už dávno: "Málo je dostatočne múdrych na to, aby dali prednosť užitočnej výčitke pred zradnou chválou." Moja rada predsedníctvu je taká, že by malo brať Rochefoucauldove slová vážne, a to tak vo svojej funkcii predsedníctva EÚ, ako aj maďarskej vlády.
<SPEAKER ID="074" NAME="Mario Mauro" AFFILIATION="PPE">
(IT) Vitajte v Štrasburgu, pán Orbán. Ako povedal pán Cohn-Bendit, všetci tu milujeme Maďarsko, ale nie každý miluje maďarskú vládu, ako ste si už všimli.
<P>
Na druhej strane, my milujeme Maďarsko, máme vysokú mienku o maďarskej vláde a navyše bez hanby tlieskame vašej strane. Prečo tlieskame strane Fidesz? Pretože táto strana bola rozhodujúcim faktorom návratu Maďarska k demokratickému životu po dlhej a strašnej diktatúre.
<P>
Tlieskame Fideszu, pretože celé roky, celé tie roky zastával rovnaké hodnoty demokracie a slobody, a to vo vláde i v opozícii. Tlieskame Fideszu, pretože Fidesz je dnes jedinou reálnou alternatívou populistickému trendu, ktorý, zdá sa, začína prevládať v takom veľkom počte krajín Európskej únie.
<P>
Tlieskame Fideszu aj preto, lebo prostredníctvom priorít, ktoré ste spomenuli, nám Fidesz pomáha uvedomiť si, že boj za jednotnú, slobodnú Európu sa ešte neskončil. Stojíme za vami, pán Orbán, a tlieskame vám, pretože to znamená tlieskať Maďarsku a tlieskať Európe ako takej.
<SPEAKER ID="075" NAME="Edit Herczog" AFFILIATION="S&amp;D">
(HU) Už od vzniku Európskej únie je jedným z jej najdôležitejších problémov a úloh energetická bezpečnosť. Dlho sme si mysleli, že najkritickejším bodom je zníženie závislosti od zdrojov energie. Hospodárska kríza však jasne ukázala, že najdôležitejšie sú dostupnosť a cenová prístupnosť. Tento rok bol prvým, keď v Maďarsku viac ľudí zomrelo v dôsledku zamrznutia v nevykurovaných bytoch ako na uliciach. Pred niekoľkými dňami obyvatelia bytového domu požiadali o vypnutie kúrenia, pretože si ho už nemohli dovoliť. Dámy a páni, je veľmi dôležité, aby sme otázku energetickej bezpečnosti riešili ako jeden z dôsledkov hospodárskej krízy, a musíme to urobiť na pozadí našej zastaranej energetickej infraštruktúry.
<P>
Najdôležitejšou úlohou maďarského predsedníctva na energetickom samite bude položiť základy tejto novej infraštruktúry, a to nielen pokiaľ ide o plyn, ale aj o elektrické vedenia. Našou úlohou nie je modernizovať siete minulosti, ale zaistiť investorov a záväzné kapitálové kapacity pre inteligentné energetické siete budúcnosti. Úlohou maďarského predsedníctva je presvedčiť všetky členské štáty, aby jednohlasne podporili zvýšenie bezpečnosti nakladania s jadrovým odpadom. Musíme zaručiť, aby toto všetko zostalo v hraniciach cenovej prístupnosti. Pani predsedajúca, nemôžeme k tomu pristupovať s horúcou hlavou a chladnou krvou, ale jedine s čistou hlavou, čistým srdcom a jasnou víziou. Pri riešení týchto problémov budeme vašimi partnermi.
<SPEAKER ID="076" NAME="Marielle De Sarnez" AFFILIATION="ALDE">
(FR) Ľudia Európy zažívajú vážnu, destabilizujúcu krízu. Myslím si, že práve v takýchto časoch sa musíme vrátiť späť k základným hodnotám, na ktorých stojí Európa.
<P>
Prvou z týchto hodnôt je boj proti všetkým formám nacionalizmu. Dovoľte mi povedať, že som veľmi znepokojená, keď ste po tom, ako ste ponúkli maďarskú národnosť etnickým Maďarom, teraz otvorili možnosť dať im právo voliť v rozpore so všetkými medzinárodnými dohovormi.
<P>
Druhou z týchto európskych hodnôt je obrana demokracie a slobôd. Od vášho nástupu do funkcie bolo prijatých niekoľko opatrení, ktoré sú takého charakteru, že nás znepokojujú a v súvislosti s ktorými nám teraz môžete poskytnúť odpovede. Právomoci ústavného súdu boli obmedzené, nezávislosť Európskej centrálnej banky bola narušená - v rozpore so zmluvou o pristúpení - a nútite ľudí hlasovať o mediálnom zákone, ktorý pod zámienkou transpozície európskej smernice v podstate ničí slobodu tlače, ako nedávno ukázala Organizácia pre bezpečnosť a spoluprácu v Európe (OBSE).
<P>
Vysvetľujete, že váš zákon je podobný zákonom v iných členských štátoch, ale hoci niektoré z nich - a mám na mysli najmä našu krajinu - jednoznačne ešte musia urobiť pokrok, v ktorej inej krajine Únie riskuje nejaké médium pokutu 700 000 EUR za porušenie morálnych noriem? Vec je teraz v rukách Európskej komisie, ktorá nás musí informovať o základnej otázke - ktorá je za hranicou čisto právneho problému -, teda či tento zákon porušuje slobodu prejavu. Ak by to tak bolo, Únia má nástroje na zaručenie dodržiavania základných práv. Toto je odkaz rozhodnosti, na ktorý teraz čakáme.
<SPEAKER ID="077" NAME="Jean-Pierre Audy" AFFILIATION="PPE">
(FR) Maďarsko je európskou krajinou. Má rado Európsky parlament. Maďarsko si za prezidenta republiky zvolilo jedného z našich veľmi dobrých bývalých kolegov pána Pála Schmitta a boli ste dosť múdri na to, aby ste si za jedného z ministrov zvolili našu skvelú kolegyňu pani Győriovú, ktorej vzdávam hold.
<P>
Demokracia funguje. Boli ste zvolený. Dobrá práca! Európa funguje. Váš zákon je kritizovaný a vy odpovedáte, že ho zmeníte. Ste kritizovaný za uplatňovanie hodnôt a povedali ste, že pri reforme ústavy, ktorá je bývalou komunistickou ústavou, prijmete celú Chartu základných práv. Dobrá práca! Politika funguje. Ak by o tom niekto pochyboval, máme politickú Európu. To je dobrá správa.
<P>
Čelíte hospodárskym problémom. Naprávate hospodárstvo Maďarska, pán Orbán. Pravdepodobne ste práve tým premiérom, ktorého v tomto čase potrebujeme. Nie je to však prvýkrát, čo to robíte. Už ste to urobili aj v roku 1998, keď ste tiež boli premiérom.
<P>
Na záver upriamim vašu pozornosť na Chorvátsko. Chcete, aby pristúpilo. Podporujeme to. Chcel by som vás upozorniť na pochybnosti niektorých skupín európskej verejnej mienky a navrhnúť, aby ste začali rozsiahlu reklamnú kampaň, ktorou európskym občanom dokážete, že Chorvátsko spĺňa všetky kritériá členstva, pretože už nejdeme smerom blokového členstva, ako sme to robili po páde Berlínskeho múra.
<SPEAKER ID="078" NAME="Juan Fernando López Aguilar" AFFILIATION="S&amp;D">
(ES) V mene španielskych socialistov chcem pozdraviť maďarské predsedníctvo, tretie predsedníctvo prvej trojice predsedníctiev v rámci novej dynamiky stanovenej Lisabonskou zmluvou. To si vyžaduje konzistentnosť so spoločným scenárom vytvoreným tromi krajinami - Španielskom, Belgickom a Maďarskom -, ale, čo je ešte dôležitejšie, konzistentnosť so zásadami, hodnotami a cieľmi stanovenými v samotnej Lisabonskej zmluve, pretože absolútnou prioritou je realizovať a plniť ju.
<P>
Niektoré z týchto spoločných hodnôt a zásad sú ustanovené v článku 2 Lisabonskej zmluvy: rešpektovanie slobôd, ochrana menšín a pluralita, ktorá zahŕňa aj pluralitu informácií. Stotožňujem sa preto s obavami, ktoré ste vyjadrili, že tieto dôležité ciele maďarského predsedníctva môžu byť narušené vnútroštátnymi diskusiami či zvláštnosťami namiesto toho, aby sme sa sústredili na to, čo nás spája.
<P>
K maďarskému mediálnemu zákonu sa jednoznačne nesmieme stavať ako k problému vnútorného trhu pri vnútroštátnej transpozícii smernice o audiovizuálnych službách. Je to diskusia, ktorá sa netýka len vnútorného trhu či len Maďarska. Týka sa základných práv a celej Únie, preto sa pridávam k tým, ktorí sa domnievajú, že jediným spôsobom, ako sa dostať z tejto krízy, je prostredníctvom väčšej integrácie, nie prostredníctvom konkurenčného nacionalizmu.
<P>
Predsedníctvo bude posudzované na základe svojej ochoty prevziať vedúcu úlohu pri napĺňaní týchto hodnôt a cieľov Lisabonskej zmluvy, pričom musí zostať lojálne voči záväzkom vyplývajúcim z členstva v Európskej únii.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="079" NAME="Alejo Vidal-Quadras" AFFILIATION="PPE">
(ES) Veľmi pozorne som si vypočul to, čo povedal pán López Aguilar, a chcel by som mu pripomenúť, že španielska vláda - vedená jeho stranou - v súčasnosti pripravuje zriadenie štátnej mediálnej rady a prijatie zákona proti nerovnakému zaobchádzaniu a diskriminácii, ktorý bude visieť nad prípadnými politickými protivníkmi ako Damoklov meč a mohol by zasahovať do obsahu médií.
<P>
Preto, pán López Aguilar, predtým, ako budete kritizovať druhých - a nebudem zachádzať do podrobností o otázke maďarského zákona -, porozmýšľajte trocha o tom, že nie je dobré používať dvojitý meter. Nezabúdajte, že ste boli ministrom spravodlivosti.
<SPEAKER ID="080" NAME="Juan Fernando López Aguilar" AFFILIATION="S&amp;D">
(ES) Nie je to po prvýkrát, čo zaznelo úplne neprimerané prirovnanie zákona, ktorý spôsobuje obavy v celej Európskej únii a tiež medzi veľmi váženými predstaviteľmi vašej vlastnej politickej rodiny, pán Vidal-Quadras, a zákonmi, ktoré rešpektujú práva na slobodu prejavu, slobodné formovanie verejnej mienky v pluralitnej spoločnosti a, samozrejme, pluralitu v médiách. Tie druhé zriaďujú audiovizuálne rady, ktorých úlohou v žiadnom prípade nie je zasahovať do plurality médií a rozhodne ani predpisovať obsah médií.
<P>
To je prípad Španielska, ako aj mnohých iných príkladov uvedených v tomto Parlamente, ktoré nemajú nič spoločné s témou, ktorá spôsobila také obavy počas tejto diskusie.
<SPEAKER ID="081" NAME="Jacek Saryusz-Wolski" AFFILIATION="PPE">
Maďarské predsedníctvo má jedinečnú príležitosť zrealizovať v praxi energetickú bezpečnosť pre Európu. Budeme mať dve po sebe idúce predsedníctva - maďarské a poľské - so silným politickým odhodlaním využiť všetky dostupné možnosti. Problémy, ktoré teraz musíme riešiť, sú konsolidácia alebo monopol dodávky a tranzitu, chýbajúci prepojený jednotný trh a mimoriadna zraniteľnosť východnej hranice Únie.
<P>
Od maďarského predsedníctva očakávame, že využije geometriu Únie vo forme trojuholníka: severojužnú baltsko-jadranskú os alebo koridor s energetickými bránami v Poľsku a Chorvátsku doplnenú o kaspický plynovod, ktorý bude samostatne a nezávisle priamo zásobovať EÚ, na začiatku z Azerbajdžanu a z Turkménska. Južný koridor by mal, samozrejme, zahŕňať projekt Nabucco.
<P>
Hlavnou úlohou maďarského predsedníctva je teda nový zdroj energetickej bezpečnosti pre Európu. Tri nevyhnutné ciele sú postaviť prepojenia, zaistiť dostatočné financovanie a posilniť vonkajší rozmer energetickej politiky EÚ, pretože energia predstavuje pre Úniu verejný statok, a musí mať celoeurópsky charakter, pričom musí vychádzať zo solidarity a naša politická vôľa by mala zaručiť jej realizáciu.
<SPEAKER ID="082" NAME="Glenis Willmott" AFFILIATION="S&amp;D">
Toto je čas, keď by sme mali diskutovať o otázkach hospodárskeho riadenia, o zamestnaneckých právach a životnom prostredí, ktoré sú dôležitými súčasťami nášho programu, čas, keď by sme mali oslavovať skvelý úspech Maďarska, ktoré má po prvýkrát tú česť ujať sa predsedníctva. Preto som smutná z toho, že maďarskí občania - ktorí sa postavili proti útlaku a tak dlho bojovali za demokraciu - teraz majú túto demokraciu ohrozenú novým mediálnym zákonom v Maďarsku a protekcionistickými politikami využívanými na útoky na zahraničné spoločnosti, čo vrhá tieň na to, čo by malo byť obdobím hrdosti Maďarov.
<P>
Toto je kľúčové obdobie pre našich občanov a musíme pokračovať v našom reformnom programe. Musíme však tiež byť obozretní a zaistiť, aby Európa neskĺzla späť do temných dní minulosti. Musíme aj naďalej kritizovať všetky formy štátnej cenzúry a protekcionistických politík a upozorňovať na ne. Musíme podať pomocnú ruku maďarským občanom, ale nesmieme ohroziť našu budúcu demokraciu.
<SPEAKER ID="083" NAME="Lívia Járóka" AFFILIATION="PPE">
(HU) Spustenie európskej rómskej stratégie prvýkrát navrhol Európsky parlament začiatkom roka 2008 a počas troch rokov, ktoré odvtedy uplynuli, celá škála aktivít a dokumentov EÚ potvrdila význam boja proti segregácii a chudobe, ktoré postihujú 12 miliónov Rómov v Európe. Ako členka strany Fidesz a jediná rómska poslankyňa v Európskom parlamente som hrdá na to, že nová maďarská vláda bola prvá medzi predsedníctvami Rady, ktorá v plnej miere prijala záväzok a misiu poskytnúť riešenie na európskej úrovni.
<P>
Sociálne začlenenie Rómov je jednou z najvážnejších úloh Európy dneška a zároveň jednou z najsľubnejších príležitostí pre našu starnúcu spoločnosť. Integrácia Rómov v skutočnosti nie je len povinnosťou z hľadiska ľudských práv, ale aj hospodárskou nevyhnutnosťou. Ako spravodajkyňa Európskeho parlamentu pre túto tému úprimne dúfam, že na základe správy Parlamentu a nastávajúceho oznámenia Komisie sa maďarskému predsedníctvu podarí vypracovať stratégiu, ktorá bude skutočne v duchu Spoločenstva a ktorá bude definovať túto cieľovú skupinu na hospodárskom a nie etnickom základe, pričom posilní vykonávanie smerníc o rovnakých príležitostiach, zoberie do úvahy územný charakter segregácie a zmierni znevýhodnenie občanov žijúcich v mikroregiónoch.
<P>
Pán premiér, tento proces zahŕňa viac ako len európsku rómsku stratégiu: týka sa vzájomnej dôvery a schopnosti Európy vybudovať spoločenstvo hodnôt a prekonať problémy, ktoré sú pred nami. Pri plnení týchto náročných úloh vám želám veľa šťastia. Taves bahtalo!
<SPEAKER ID="084" NAME="Jörg Leichtfried" AFFILIATION="S&amp;D">
(DE) Tlač v Európe nemá žiadnu povinnosť byť vyvážená. V Európe máme slobodu tlače. Ak sa v Európe vytvorí orgán, ktorého cieľom je priniesť takzvanú vyváženosť prostredníctvom pokút, proti ktorým sa nedá odvolať, prostredníctvom zrušenia ochrany zdrojov a vytvárania prostredia strachu, očakávam, že Komisia, ktorá je strážkyňou európskeho práva, bude reagovať. Nemala by však reagovať váhavo, polovičato a obranne. Naopak, mala by podniknúť rýchle, rozhodné a účinné kroky. Zatiaľ to neurobila.
<P>
Pán Orbán, agresívna a neprimeraná obrana zo strany vašich spojencov ma nepresvedčila. Mysleli sme si, že ste liberál. Viem si predstaviť, že nie vždy je to príjemné. Chcem sa vás však spýtať, ako sa cítite teraz, keď ste považovaný za človeka, ktorý vedie krajinu preč od demokracie a smerom k totalitarizmu?
<P>
(protestné pokrikovanie)
<P>
Ako sa cítite ako človek, ktorého musia brániť ľudia sediaci tam hore, pán Orbán? To by som sa vás chcel spýtať.
<SPEAKER ID="085" NAME="Paulo Rangel" AFFILIATION="PPE">
(PT) Predovšetkým by som chcel povedať, že dnes, keď hovoríme o maďarskom predsedníctve, bez toho, aby bola dotknutá naša schopnosť diskutovať o všetkých plánovaných témach, by sa tento Parlament mal sústrediť na problémy Európskej únie a to sa tu nedeje. Okrem toho, aby sme sa mohli koncentrovať na problémy EÚ, je nutné pozorne si to prečítať a diskutovať o tom, či to zodpovedá prioritám maďarského predsedníctva, alebo nie, a nie diskutovať o bodoch či otázkach týkajúcich sa života v Maďarsku, ktoré možno - ak je to vôbec potrebné - riešiť v rámci normálneho, zdravého vzťahu medzi Komisiou a maďarskou vládou a parlamentom.
<P>
Chcel by som tu preto povedať, že celkom mimo priority, ktorou budú, prirodzene, pre maďarské predsedníctvo aktuálne hospodárske a finančné otázky, ma veľmi teší, že maďarský plán na nasledujúcich šesť mesiacov je veľmi jasný a ambiciózny a sústreďuje sa na tri prioritné záležitosti, ktoré budú dôležité pre budúcnosť Európy: potraviny, ktoré sa dostávajú do fázy vážnej celosvetovej krízy, energetiku, ktorá je rozhodujúca z hľadiska našej bezpečnosti a udržateľnosti hospodárstva, a vodu, o ktorej sa tu málo hovorilo, ale ktorá predstavuje ďalšiu úlohu, ktorú budú musieť Európania riešiť po potravinách.
<P>
Dúfam, že sa vám vaše ciele podarí splniť.
<SPEAKER ID="086" NAME="Kristian Vigenin" AFFILIATION="S&amp;D">
(BG) Rok 2011 bude prvým rokom, v ktorom budú Európsku úniu viesť dve krajiny zo strednej a východnej Európy, Maďarsko a Poľsko. Tieto dve krajiny mimoriadnym spôsobom prispeli k rozvoju demokracie, k integrácii Európy a zdá sa mi, že zásluhy týchto dvoch krajín by sa nemali premárňovať spôsobom, aký sme dnes ukázali.
<P>
Pán Orbán, žiadam vás, aby ste sa oslobodili od tieňa, ktorý padol na vaše predsedníctvo. Potom budeme môcť na konci povedať, že ste splnili svoje priority. Chcem, aby sme sa sústredili práve na to a nie na uznesenia a kroky maďarského parlamentu, ktoré nezodpovedajú základným zásadám demokracie.
<P>
Pri dokončovaní rokovaní s Chorvátskom počas vášho predsedníctva budete mať plnú podporu socialistov a demokratov.
<P>
Počas vášho prejavu som nepočul nič o revízii susedskej politiky. Dúfam, že prejavíte potrebnú iniciatívu a že počas tohto obdobia budete schopní vrátiť Bielorusko späť na cestu demokratického rozvoja.
<P>
Dovolím si nesúhlasiť s pánom Cohnom-Benditom. Nemyslím si, že pána Orbána možno prirovnať k pánovi Chávezovi. V Európe sú iní premiéri, ktorí sa na túto úlohu hodia oveľa viac.
<SPEAKER ID="087" NAME="Ernst Strasser" AFFILIATION="PPE">
(DE) Pán Orbán, je pravda, že vaša krajina veľmi trpela a že vaša krajina, vy sám a vaša strana ste výrazne prispeli k mieru a zjednoteniu Európy. Ako dobrý sused a Rakúšan to chcem jasne povedať so skutočným rešpektom k tejto historickej hodine pre vás.
<P>
Prioritami vášho predsedníctva sú vytváranie pracovných miest, podpora rastu a zvyšovanie bezpečnosti a my ich radi podporíme. Medzi ďalšie priority patria posilnenie vnútorného trhu, pokrok v oblasti energetickej politiky, dunajská stratégia a dokončenie rokovaní s Chorvátskom. Toto všetko sú oblasti, v ktorých máme v úmysle podporiť vás.
<P>
Chcel by som vám zvlášť poďakovať za obranu slobody náboženského vyznania. Kresťanstvo je jedným zo základných kameňov európskej činnosti a európskeho myslenia a veľmi rešpektujeme skutočnosť, že ste zreformovali komunistické mediálne právne predpisy v Maďarsku, ktoré pochádzajú ešte z roku 1986. To je dôležité a je to tiež správne. Myslíme si, že mnohé z názorov, ktoré sme v tejto súvislosti počuli aj tu v Parlamente, sú nesprávne. Mnohé hlasy mi pripomínajú sankcie, ktoré boli neprávom uvalené na rakúsku vládu v roku 2000. Myslím si, že sa s vami zaobchádza rovnako nespravodlivo ako vtedy s rakúskou vládou.
<P>
Chcel by som vám poďakovať za to, čo ste urobili, a zaželať novému maďarskému predsedníctvu veľa úspechov.
<P>
(potlesk)
<SPEAKER ID="088" NAME="Victor Boştinaru" AFFILIATION="S&amp;D">
(RO) Pán premiér, ako európsky občan a socialista vítam vaše odhodlanie realizovať dunajskú stratégiu, koherentnú rómsku stratégiu na úrovni EÚ a ako rumunský občan vítam podporu vášho predsedníctva pre našu krajinu a Bulharsko z hľadiska vstupu do schengenského priestoru.
<P>
Začiatok maďarského predsedníctva však zatienili vášnivé diskusie o hanebnom zákone, ktorý spochybňuje základné hodnoty Únie. Zdá sa, akoby bol tento zákon pripravený pod politickým vplyvom Horthyho, Kádára, Antonesca či Ceauşesca. Narúša dôveryhodnosť a prestíž Maďarska ako členského štátu EÚ a je ponížením maďarských občanov, ktorí sú cenení za svoju oddanosť slobode. Tento zákon bol ostro kritizovaný dvoma dôležitými vládami EÚ, nemeckou a francúzskou, ktoré patria do vašej politickej rodiny. Poslanci a poslankyne EP z Európskej ľudovej strany (kresťanských demokratov) kritizovali tento zákon, pričom neočakávajú, že by boli čoskoro vylúčení z poslaneckého klubu PPE.
<P>
Nemôžeme prijať, aby sa veci vyvíjali týmto smerom. Nesmieme dopustiť, aby to pokračovalo.
<SPEAKER ID="089" NAME="Wim van de Camp" AFFILIATION="PPE">
(NL) V dôsledku diskusie o maďarskom mediálnom zákone každý v Európe vie, kto v súčasnosti zastáva predsedníctvo Európskej únie. Predtým to vždy tak nebolo. Myslím si, že je pozitívnym vývojom, že premiér predložil zákon Európskej komisii, a my s dôverou čakáme na jej stanovisko.
<P>
Prejdime teraz k štyrom prioritám maďarského predsedníctva. Rast a pracovné miesta. Po prvé, administratívna záťaž malých a stredných podnikov (MSP). Aké konkrétne kroky plánujete v tejto veci podniknúť? Digitálna agenda: Čína nebude čakať, kým ju Európa dobehne. Druhou prioritou je silnejšia Európa. V Európe sme momentálne až po krk vo vode. Nehovorím o stúpaní hladiny mora, ale o stúpaní hladín Rýna, Pádu a Mosely. Bol by som rád, keby ste sa venovali aj tejto otázke.
<P>
Ďalej, priateľský postoj voči občanom: čo urobíme v súvislosti so Schengenom, Rumunskom a Bulharskom a prijatím Chorvátska?
<P>
A nakoniec, pani predsedajúca, Maďarsko zaviedlo núdzovú daň pre podniky z iných krajín. Táto daň je v rozpore s vnútorným trhom. Kedy bude zrušená?
<SPEAKER ID="091" NAME="László Tőkés" AFFILIATION="PPE">
(HU) Dovoľte mi ponúknuť nasledujúcu paralelu v súvislosti s mediálnym zákonom: v roku 1956 väčšina západných komunistických strán, ako aj množstvo západných ľavicových liberálnych intelektuálov odsúdili maďarských revolucionárov a vystúpili proti nim na obranu sovietskych boľševikov. Mutatis mutandis, niečo podobné sa deje aj dnes. Mnohí naši západní socialistickí a liberálni kolegovia sú na strane strany bývalých komunistov a pseudoliberálov proti skutočnej sile stojacej za zmenou režimu, nasledovníkom Józsefa Antalla a bojovníkom za slobodu Viktora Orbána. V súvislosti s mediálnym zákonom to je evidentné. Dámy a páni, v žiadnom prípade si nemýľme niekdajších šampiónov a dedičov minulosti, týchto postkomunistov, so skutočnou a dôveryhodnou ľavicou. Nie sú rovnakí. Za svojich čias si aj Albert Camus musel uvedomiť, kto naozaj sú sovietski stalinisti, a postavil sa na stranu maďarskej revolúcie.
<SPEAKER ID="092" NAME="Hannes Swoboda" AFFILIATION="S&amp;D">
(DE) Pán Orbán, súhlasím s vami v troch bodoch. Prvým je otázka Chorvátska. Máme rovnaký prístup a dúfame, že nájdeme riešenie spolu s vaším ministrom zahraničných vecí. Druhý bod sa týka významu integrácie Rómov a tretím je európsky význam maďarskej revolúcie.
<P>
Pochádzam z Rakúska a narodil som sa v blízkosti maďarských hraníc. Vedel som, čo sa deje, nepochybne z tej lepšej strany týchto hraníc. Bol som poverený vyučovať dvoch svojich spolužiakov nemčinu. Viem všetko o význame revolúcie. Bola to však revolúcia proti nároku na moc, proti monopolu moci. Jej cieľom bolo priniesť slobodu vrátane slobody tlače.
<P>
Pán Orbán, zamyslite sa, prosím, ešte raz nad tým, či je tento zákon naozaj v súlade so zmyslom, duchom a cieľmi maďarskej revolúcie. Keď ho porovnáte s týmito cieľmi, budete schopný pripraviť lepší zákon. Preto vás ešte raz vyzývam, aby ste sám zvážili, ako môžete pripraviť lepší mediálny zákon, ktorý bude v súlade s maďarskou revolúciou a s duchom tejto revolúcie.
<P>
(potlesk)
<SPEAKER ID="093" NAME="Ivo Vajgl" AFFILIATION="ALDE">
(SL) Chcel by som maďarskému predsedníctvu a Maďarsku, krajine, ktorá je dobrým susedom Slovinska, s ktorým máme veľa vecí spoločných, venovať pár slov na povzbudenie a podporu. Chcel by som tiež podporiť hlavné priority, ktoré ste, pán Orbán, dnes načrtli v súvislosti s vaším predsedníctvom.
<P>
Maďarsko môže významne prispieť k ďalšiemu upevneniu stability regiónu, v ktorom všetci žijeme, a najmä zaistiť, aby tento región ako celok prijal moderné hodnoty a svoju budúcnosť.
<P>
Preto vám poviem niečo, čo sa vám nemusí páčiť: myslím si, že by bolo najlepšie, keby ste príbeh Trianonu nechali v minulosti. Nepoužívajte ho ako dôvod na znepokojovanie svojich susedov či otváranie starých rán. Každý sa musí naučiť žiť so svojou históriou.
<SPEAKER ID="094" NAME="Emilie Turunen" AFFILIATION="Verts/ALE">
(DA) Chcela by som sa vyjadriť k veci, ktorej sa tu dnes ráno dostalo už dosť veľa pozornosti: k maďarskému mediálnemu zákonu. Tento problém, pán Orbán, sa netýka Maďarska či maďarskej domácej politiky, ale hovoríme o základných právach EÚ a našej dôveryhodnosti z pohľadu zvyšku sveta. Sloboda tlače bude ohrozená v celej EÚ, ak Maďarsko vytvorí politicky menovanú mediálnu radu a bude musieť platiť milióny na pokutách.
<P>
Pán Orbán, patrím k mladej európskej generácii, ktorá možno považuje slobodu tlače za automatickú, ale dnes vidím, že to nie je hotová vec. Teší ma, že ste prisľúbili revidovať zákon, ak je v rozpore s právnymi predpismi EÚ a so zmluvami, a myslím si, že dokonca už aj teraz by ste sa mohli vrátiť domov a vykonať revíziu. Dlhujete to všetkým tým, ktorí bojovali za základné práva a slobodu tlače, a dlhujete to mojej generácii, ktorá nikdy nič iné nepoznala. Som presvedčená, že v EÚ musíme budovať demokraciu, nie ju ničiť.
<SPEAKER ID="095" NAME="Othmar Karas" AFFILIATION="PPE">
(DE) Posilnenie Európy znamená aj posilnenie Komisie a rozšírenie bezpečnostnej siete, a to z pohľadu jej finančných prostriedkov i jej obsahu. Znamená to posilnenie demokracie v Európe a znamená to spoločenstvo Európy. Proces posilňovania Európy začína doma. Pomôžte nám dosiahnuť pokrok pomocou "europanizácie" vnútornej politiky a zaistiť, aby Európu neoslaboval nacionalizmus.
<P>
Ak chceme posilniť Európu, pán Orbán, musíme posilniť to, čo máme spoločné, a odstrániť svoje slabiny. Medzi naše silné stránky patria rovnaké právne systémy, rovnaké hodnoty, rovnaké slobody, metóda spoločenstva, vnútorný trh so svojimi štyrmi slobodami a spoločná mena. Strany sú len nástrojmi demokracie, nie naopak. Našimi slabinami sú nacionalizmus, egoizmus, polarizácia a protekcionizmus. Využime týchto šesť mesiacov na posilnenie Európy a spoločenstva Európy.
<SPEAKER ID="096" NAME="Maroš Šefčovič">
podpredseda Komisie. - Na úvod chcem poďakovať pánovi premiérovi Orbánovi za predstavenie veľmi ambiciózneho programu. Rád by som tiež poďakoval poslancom za skvelú rozpravu a intenzívnu výmenu názorov.
<P>
Myslím si, že demokratická diskusia je najlepším spôsobom, ako nájsť najlepšie riešenia pre Európu. Je tu však jedna podmienka, a to tá, že diskutujúci musia mať spoločný cieľ. Domnievam sa, že máme takýto spoločný cieľ, pretože väčšina z nás v tomto Parlamente chce silnejšiu Európu. Motto, ktoré si zvolilo maďarské predsedníctvo, je preto veľmi vhodné a dobré. V mene Komisie chcem teda zdôrazniť, že musíme podporovať ciele maďarského predsedníctva.
<P>
Ako táto rozprava jasne ukázala, v tomto semestri budeme mať ťažkú úlohu. Musíme zaviesť hospodárske riadenie, nájsť riešenia krízy štátnych dlhopisov a rýchlejšie realizovať stratégiu EÚ do roku 2020 - aby som spomenul len niekoľko cieľov v oblasti hospodárstva. Veľmi však vítame dôraz maďarského predsedníctva aj na hľadanie lepšieho riešenia v súvislosti s integráciou Rómov a dunajskou stratégiou.
<P>
Chcel by som sa vyjadriť k otázke, ako efektívnejšie integrovať Rómov do Európskej únie. Ako viete, zapojili sme sa do veľmi rozsiahleho programu na zvyšovanie informovanosti a podporu koordinovaného dialógu v členských štátoch o príležitostiach, ktoré ponúkajú fondy EÚ. Po Maďarsku v roku 2009 a Rumunsku v roku 2010 bude tento rok pozornosť zameraná na Slovensko a Bulharsko. Som presvedčený, že spolu s vami a s maďarským predsedníctvom sa nám v apríli podarí pripraviť nový rámec EÚ pre vnútroštátne stratégie integrácie Rómov.
<P>
Chcel by som sa vyjadriť k poznámkam pána Cohna-Bendita, pretože považujem za veľmi dôležité, aby sme teraz jasne ukázali, že EÚ stojí za Tuniskom a jeho ľudom. Chcel by som najmä vzdať hold odvahe, ktorú všetci Tunisania prejavili v uplynulých dňoch. Som si istý, že EÚ bude podporovať Tunisanov v ich mierovom a demokratickom úsilí.
<P>
Nová vláda jednoty by skutočne mala reprezentovať želania tuniskej spoločnosti. Mala by previesť krajinu mierovým a demokratickým prechodom a usporiadať skoré voľby. Chcel by som uistiť tento Parlament, že sme pripravení poskytnúť okamžitú pomoc pri príprave a organizácii volebného procesu a ponúknuť trvalú podporu pre skutočný demokratický prechod. Ak o to budeme požiadaní, sme tiež pripravení poskytnúť potrebnú pomoc tuniským orgánom na pokrytie naliehavých potrieb.
<P>
V odpovedi na výzvy na rýchle kroky Komisie v otázke mediálneho zákona chcem informovať vážené poslankyne a vážených poslancov, že naše rozhovory s maďarskými orgánmi na politickej a odbornej úrovni sú intenzívne a nepretržité. Komisia tento týždeň pošle do Budapešti list, v ktorom požiada o objasnenie a vysvetlenie niektorých vecí. Chcel by som ešte raz zdôrazniť, že vzhľadom na zložitosť tohto problému konáme veľmi rýchlo. Musím tiež zopakovať to, čo povedal pán predseda Barroso: že nás veľmi povzbudilo politické odhodlanie pána premiéra Orbána v prípade potreby opraviť zákon.
<P>
Plne veríme, že Maďarsko podnikne všetky potrebné kroky na zaistenie toho, aby bol nový mediálny zákon vykonávaný s plným rešpektom k európskym hodnotám týkajúcim sa slobody médií, k príslušným právnym predpisom EÚ, ako aj k Európskemu dohovoru o ochrane ľudských práv. Komisia bude v tejto veci konať v plnom súlade so svojou úlohou strážkyne zmlúv.
<P>
Na záver by som chcel povedať, že plne dôverujeme odhodlaniu a entuziazmu maďarského predsedníctva. Videli sme, že maďarské orgány sa na túto úlohu zodpovedne pripravovali, aby boli v tomto dôležitom semestri veľmi energickým predsedníctvom. Sme presvedčení, že spoločne môžeme posunúť európsky projekt ďalej. Som si istý, že Európsky parlament podporí túto prácu a zohrá svoju úlohu v duchu lojálnej spolupráce. V tomto semestri musíme jednoznačne dosiahnuť veľmi výrazný pokrok v našich hlavných prioritách.
<P>
Želám predsedníctvu v nasledujúcich šiestich mesiacoch veľa šťastia. Tešíme sa na spoločnú prácu v prospech Európy.
<P>
(potlesk)
<SPEAKER ID="097" NAME="Viktor Orbán" LANGUAGE="HU">
Predovšetkým by som chcel poďakovať poslancom Parlamentu, ktorí nás poctili svojimi prejavmi v dnešnej vzrušujúcej a cennej rozprave. Táto rozprava bola pre náš príliš cenná na to, aby som sa k uvedeným argumentom vyjadril v krátkej, minútovej odpovedi. Dodržím časový limit, nemôžem si však pomôcť a musím odpovedať na niektoré z otázok.
<P>
Najskôr si nasadím klobúk maďarského premiéra. Dovoľte mi vyjadriť prekvapenie, že toľko serióznych a dôstojných ľudí, ako sú tí, ktorí prezentovali svoje poznámky, sa fakticky mýli. Bolo by nezaslúžené a zahanbujúce, a to nielen pre vás, ale aj pre mňa, keby som vám dal úplný zoznam všetkých faktických chýb, ktorých sa tu ľudia počnúc pánom Schulzom dopustili v súvislosti s maďarským mediálnym zákonom a maďarskou demokraciou. Len aby som jasne vyjadril rozmer vašich faktických chýb, uvediem príklad: maďarský mediálny zákon nemôže postihovať nevyvážené spravodajstvo a nemôže za to ukladať finančné pokuty. Takže proti čomu protestujete? A tento zoznam by mohol pokračovať ďalej a ďalej. Chcel by som preto jasne povedať, že mi je ľúto, že ste boli takým vážnym spôsobom zavádzaní a podvedení. Teraz veľmi jasne vidím, že v tejto diskusii nemôžem ani len dúfať v spravodlivé zaobchádzanie, a namiesto toho musím veriť, že Európsky parlament dokáže zaujať nestranné, objektívne stanovisko, ktoré osobne naozaj s radosťou prijmem a budem konať v súlade s uvedeným postupom.
<P>
V každom prípade vám však chcem pripomenúť, že si myslím, že myšlienka pána Schulza, že maďarské predsedníctvo bude posudzované nie na základe predstaveného programu, ale na základe výsledkov, je cenné. Môžem vám len odporučiť, aby ste rovnakú zásadu uplatňovali aj v prípade maďarského mediálneho zákona, ktorý už platí niekoľko týždňov. S radosťou vám pošlem úryvky z maďarských novín v nemeckom jazyku a uvidíte, že oduševnené prejavy pána Cohna-Bendita sú v porovnaní s tým, čo uverejňuje maďarská tlač, len nevinným detským krikom. Takže toľko k presnosti faktov.
<P>
Na druhej strane chcem pripomenúť kritikom mediálneho zákona, že žijeme v 21. storočí. Ako si vôbec môžete myslieť, že ktokoľvek v Maďarsku či v ktorejkoľvek inej európskej krajine by mohol byť schopný potláčať slobodu názoru v dobe internetu? V priebehu maďarskej predvolebnej kampane sme do veľkej miery vyhrali voľby práve vďaka nekontrolovanému internetu a Facebooku. Ako si môžete myslieť, že v 21. storočí by niekto mohol obmedziť slobodný tok názorov? Som šokovaný tým, ako veľmi žijete v minulosti.
<P>
Podobne by som chcel len pre zaujímavosť povedať, že mediálny zákon, proti ktorému namietate, zrušil zákon o tlači prijatý v roku 1986 počas komunistického režimu, ktorý až do prijatia nového mediálneho zákona umožňoval zrušiť noviny jednoducho ich vymazaním z registra. Za posledných dvadsať rokov sa naň nikto nikdy nesťažoval, hoci bol maximálne nedemokratický. Navrhujem teda, aby sme v tejto diskusii o mediálnom zákone pokračovali v duchu rozumu a racionálnych argumentov.
<P>
Zároveň vás chcem, dámy a páni, informovať, že v protiklade s niektorými názormi, ktoré tu boli vyjadrené, je Maďarsko v procese obnovy princípov právneho štátu. Chcel by som pripomenúť, že hoci to nebolo témou vašich rozpráv v uplynulých rokoch, maďarské tajné služby boli v tomto období využívané na politické účely, čo je teraz predmetom súdnych konaní. Polícia mala v Maďarsku pokyny použiť silu proti mierumilovným masám a to je teraz predmetom trestných stíhaní. Informácie vo verejnom záujme boli v Maďarsku falšované, čo viedlo k súčasnému stavu nášho hospodárstva. Po politike porušovania princípov právneho štátu, ktorá sa z nejakého dôvodu od vás nikdy nedočkala kritiky, sa dnes v Maďarsku tieto princípy právneho štátu opäť posilňujú. Keď som počúval diskusiu o mediálnom zákone, bohužiaľ, musel som dospieť k záveru, že v skutočnosti nemáte problém s mediálnym zákonom, ale so skutočnosťou, že maďarskí občania dali vo voľbách dvojtretinovú väčšinu jednej politickej sile v Maďarsku ako prejav bezprecedentnej solidarity v Európe. Toto je nepochybne veľmi vzrušujúca a zaujímavá otázka a som presvedčený, že sa to môže využiť v prospech Európy.
<P>
Keďže pán Lambsdorff uviedol aj osobný postreh, odpoviem aj naň. Pán Lambsdorff, obraciam sa na vás ako Európan na Európana, ako Maďar na Nemca. Váš mediálny zákon nie je ani o kúsok demokratickejší ako jeho maďarský náprotivok, a ak s týmto tvrdením nesúhlasíte, polemizujte s ním v objektívnej diskusii. A neprijmem, či už od Nemcov, alebo od kohokoľvek iného, aby niekto len preto, lebo sme štyridsať rokov žili v diktatúre, spochybňoval oddanosť Maďarov demokracii.
<P>
Mediálny zákon, samozrejme, môže a mal by byť kritizovaný a považujem to za prirodzené, ale nemal by sa urážať národ. A chcem jasne povedať, že spochybňovanie oddanosti Maďarov a maďarskej vlády demokracii je urážkou Maďarov... (prerušenie, potlesk). Dovoľte mi, prosím, vyjadriť sa k vyhláseniu, ktoré obvinilo Maďarsko z prijímania krokov smerom k diktatúre. Bol som tu a počul som to na vlastné uši. Proti čomu protestujete? Bol som tu a počul som to na vlastné uši! Vyhrážali ste sa mi a vyhlasovali ste, že Maďarsko sa stáva diktatúrou. Čo je to, ak nie urážka maďarských občanov? A, to musím jasne povedať, vždy sa postavím na ochranu mojej rodnej krajiny Maďarska. Toto nie je otázka mediálnych zákonov!
<P>
Čo sa týka európskych otázok, ak dovolíte, nasadím si teraz svoj druhý klobúk. Otázku trhu s dlhopismi, o ktorej hovoril pán Verhofstadt, považujem za dôležitú a chcel by som povedať, že maďarské predsedníctvo sa domnieva, že vytvorenie trhu s dlhopismi je z dlhodobého hľadiska potrebné a nevyhnutné. Podporujeme preto európske politiky, ktoré vedú Maďarsko a členské štáty EÚ, ktoré sú súčasťou eurozóny, a teda celú Európsku úniu, týmto smerom. Chcel by som zdôrazniť jednu vec, a to, že by sme mali presvedčiť naše vlastné vlády, národné vlády, že nesmú použiť vytvorenie trhu s eurodlhopismi ako zámienku na šetrenie na štrukturálnych reformách. Najskôr teda musíme začať s potrebnými štrukturálnymi reformami a potom, domnievam sa, bude možné vytvoriť trh s dlhopismi.
<P>
Čo sa týka záležitosti Tuniska, chcem povedať, že neustále konzultujeme so zahraničným zastúpením a podporujeme všetky demokratické snahy a pohyby aj za hranicami Európy a spolu so zahraničnou predstaviteľkou to dostatočne dôrazne ukážeme. Túto otázku však nesmieme dávať do protikladu s celosvetovým trendom prenasledovania kresťanov. Treba riešiť oba tieto problémy.
<P>
Na záver, dámy a páni, bolo tu mnoho poznámok vyjadrujúcich obavy v súvislosti s búrlivým začiatkom maďarského predsedníctva a s tým, že by to mohlo poškodiť naše predsedníctvo EÚ. Dovoľte mi povedať, že toto všetko bude závisieť od vás. Čo sa týka nás, sme pripravení - a ja osobne tiež - sledovať a živiť obe strany tejto dvojitej diskusie počas maďarského predsedníctva. Takže ak máte pocit, že počas maďarského predsedníctva chcete hovoriť o maďarských politikách i o politikách EÚ, chcem povedať, že sme na to pripravení a ani v najmenšom nebudeme považovať túto situáciu za nepríjemnú. To, samozrejme, neznamená, že nás to teší. Neteší nás, že kritické názory na Maďarsko sa miešajú s otázkami európskej politiky, ale nepovažujeme túto situáciu za neprirodzenú. Aj Európa je riadená demokraciou a máme tu demokratické diskusie.
<P>
Nikdy som neočakával, že maďarské predsedníctvo bude jednoduchým víťazným pochodom ako prehliadka krásy, kde sa predvádzajú modelky a všetci len tlieskajú. To som nikdy nepredpokladal. Som si dobre vedomý toho, že budeme mať vážne politické diskusie. Som na to pripravený bez ohľadu na témy a chcem vás uistiť, že Maďarsko a maďarské predsedníctvo majú dostatok sily na diskutovanie o maďarských i európskych záležitostiach s potrebnou vážnosťou a silou a že žiadne útoky týkajúce sa vnútornej politiky alebo maďarských záležitostí nás neodradia od vykonávania našich programov a priorít EÚ a od dosiahnutia úspechu tohto predsedníctva. Mojím cieľom je premeniť tento polrok, ktorý, ako sa zdá, bude doteraz najťažším pre Európsku úniu, na jeden z najúspešnejších. Ďakujem, že ste ma poctili svojou pozornosťou.
<SPEAKER ID="098" NAME="Predseda">
V súlade s rokovacím poriadkom môžu na konci rozpravy zaznieť osobné vyhlásenia. Pán Schulz požiadal o takéto osobné vyhlásenie.
<P>
(nesúhlasný šum)
<P>
Dámy a páni, postupujeme podľa rokovacieho poriadku, ktorý sme spoločne prijali.
<SPEAKER ID="099" NAME="Martin Schulz" AFFILIATION="S&amp;D">
(DE) Pán Orbán, osobne ste sa na mňa obrátili. Priamo ste sa prihovárali aj niektorým ďalším poslancom tohto Parlamentu. Chcel by som vám dať pár vecí na zamyslenie počas nasledujúcich šiestich mesiacov v súvislosti s poznámkami o maďarských občanoch a o tom, že ste zástupcom maďarských občanov. Pán Cohn-Bendit vo svojom životopise opísal svoj vzťah k Maďarom. V našej skupine sú poslanci Európskeho parlamentu, ktorí boli zatvorení v komunistických väzeniach. V našej skupine je jeden poslanec, pán Miguel Angel Martínez Martínez, ktorý bol v Španielsku mučený, pretože sa postavil proti Frankovmu režimu. Všetci máme spoločnú úlohu, vy i my všetci, ktorí tu sedíme, a tou je brániť demokraciu napríklad proti takému typu ľudí, ktorí tu na nás dnes pokrikujú.
<P>
Nikto, kto kritizuje nejaký zákon, neuráža maďarských občanov. Jednou vecou si môžete byť istý. Ľavicoví poslanci tohto Parlamentu a predovšetkým naša skupina vám sľubujú, že hodnoty ako sloboda, demokracia a spravodlivosť sú našimi spoločnými hodnotami. Ak sa domnievame, že nejaký zákon nezodpovedá týmto hodnotám, potom tento zákon budeme kritizovať, ale to neznamená, že kritizujeme maďarských občanov.
<P>
(potlesk)
<P>
Ak si všetci toto zoberieme k srdcu, pán Orbán, potom sa stane niečo, čo vy i my potrebujeme. Nemôžeme vytvárať úspešnú Európu tým, že ju rozkúskujeme. Európa bude úspešná len vtedy, keď budú suverénne členské štáty a Únia so svojím spoločenstvom spolupracovať. Nestavajte jedno proti druhému. Počas nasledujúcich šiestich mesiacov budete zastávať funkciu úradujúceho predsedu Rady. Chceme, aby ste sa k nám pridali na obranu hodnôt Európy a nestavali Maďarsko proti Európskej únii.
<P>
(potlesk)
<SPEAKER ID="100" NAME="Predseda">
Ďakujem vám, pán Schulz. Pán premiér, ďakujem vám za vaše vystúpenie a prítomnosť. Pán Cohn-Bendit, chcete aj vy urobiť osobné vyhlásenie?
<SPEAKER ID="101" NAME="Daniel Cohn-Bendit" AFFILIATION="Verts/ALE">
(FR) V histórii sú obdobia - to vám môžem povedať v akomkoľvek jazyku -, keď človek jednoducho nesmie prekročiť istú hranicu.
<P>
Pán premiér Orbán, ste oprávnene hrdý na Maďarov, ale demokracia nám hovorí jednu vec, počnúc Tocquevillom po všetkých teoretikov demokracie, že: "pravda nie je vždy na strane väčšiny."
<P>
(Predseda prerušil rečníka.)
<SPEAKER ID="102" NAME="Predseda">
Pán Cohn-Bendit, musí to byť osobné vyhlásenie.
<SPEAKER ID="103" NAME="Daniel Cohn-Bendit" AFFILIATION="Verts/ALE">
(FR) Môžete sa tam hore utíšiť? Keď pán Orbán vyhlásil v tomto Parlamente...
<P>
(hluk v Parlamente)
<P>
Mobilizujete extrémnu pravicu? Dobre robíte.
<P>
Keď povedal v tomto Parlamente, že sme povedali niečo proti maďarským občanom, je to nacionalistický populizmus, čo znamená, že nechce diskutovať o obsahu niečoho, ale stavať ľudí proti sebe. To nie je hodné Európskej únie, pán Orbán. Pozvali ste nás na spoločnú večeru. Už ma prešla chuť, nebudem s vami večerať. To, čo ste urobili, je hanebné!
<SPEAKER ID="104" NAME="Gerard Batten" AFFILIATION="EFD">
Vystupujem podľa toho istého článku, ktorý práve využil pán Cohn-Bendit, akýkoľvek to bol. Potreboval by som nejaké vysvetlenie a vy ste oveľa väčší odborník na rokovací poriadok ako ja, pane. Jediný článok týkajúci sa osobných vyhlásení, ktorý poznám, je článok 151, ktorý hovorí, že rečníci sa musia obmedziť na vyhlásenia o sebe. Podľa ktorého článku dostal slovo pán Schulz? Podľa ktorého článku dostal za týchto okolností slovo pán Cohn-Bendit? Sú si všetci poslanci EP rovní alebo sú niektorí poslanci EP rovnejší ako ostatní?
<P>
(potlesk)
<SPEAKER ID="105" NAME="Predseda">
Pán Orbán sa v skutočnosti priamo obrátil na pána Schulza - to sú fakty - a vyjadril obavy, že to môže urážať maďarský národ. To boli jeho slová.
<P>
Otázky, ktoré sa objavili v Parlamente, boli objasnené. Zachovajme si dôstojnosť. Maďarské predsedníctvo urobilo dôležitú prezentáciu. Prijali sme program maďarského predsedníctva, schválili sme ho a počuli sme niekoľko veľmi pozitívnych prejavov o tom, čo bude Maďarsko robiť v priebehu nasledujúcich šiestich mesiacov. To je pre nás všetkých mimoriadne dôležité. Prejavme ešte raz svoj súhlas a po tejto rozprave sa pokojne rozíďme každý svojím smerom, pretože toto bola veľmi vážna rozprava. V súlade s rokovacím poriadkom som dal slovo poslancom, ktorí požiadali o osobné vyhlásenia. Chcem poďakovať pánovi Orbánovi za jeho prejav a za to, že sa zúčastnil na našom zasadnutí, ako aj za predstavenie programu maďarského predsedníctva.
<P>
Písomné vyhlásenia (článok 149)
<SPEAKER ID="106" NAME="Dominique Baudis" LANGUAGE="FR">
Počas nasledujúcich šiestich mesiacov budete zastávať predsedníctvo Rady a čaká vás mnoho úloh. Vašou hlavnou prioritou je prekonanie krízy. Som presvedčený, že počas vášho predsedníctva budú inštitúcie a členské štáty aj naďalej dobre spolupracovať. Je našou povinnosťou zaistiť dlhodobé prežitie mechanizmov solidarity a stabilizácie, ktoré už ukázali svoju cenu.
<P>
Ak chceme dosiahnuť svoje ciele, budeme sa musieť sústrediť aj na reformu medzinárodného finančného systému. My v Európe sme predchodcami regulácie finančných trhov a dohľadu nad nimi. Francúzske predsedníctvo skupiny G20 je príležitosťou, ktorú musíme využiť. Jednotná Európa by mala byť príkladom pre svojich zahraničných partnerov.
<P>
Európska susedská politika je kľúčovým nástrojom zahraničnej politiky Únie. Vďaka nej udržiavame stabilné vzťahy s našimi najbližšími susedmi. Východné partnerstvo, ktoré je jednou z našich priorít, by sa nemalo podporovať na úkor stredomorského partnerstva. Únia pre Stredozemie stráca dynamiku a rovnako si zaslúži našu pozornosť. Európa zostáva jej rozhodným podporovateľom. Čo chcete robiť na jej oživenie?
<SPEAKER ID="107" NAME="Ivo Belet" AFFILIATION="PPE">
písomne. - (NL) Je pozitívne, že maďarský premiér jasne zdôraznil svoju ochotu upraviť nový mediálny zákon, ak o to EÚ požiada. Európska komisia teraz musí byť schopná konať svoju prácu úplne nezávisle. To je jediný spôsob, ako sa oslobodiť od straníckych politických hier. Pluralita médií a sloboda tlače sú zásadné európske hodnoty. Všetky členské štáty EÚ, nielen Maďarsko, sa oficiálne zaviazali dodržiavať ich. To je zakotvené v Zmluve o EÚ a Rada Európy má v tejto veci oficiálne dohody. Veríme, že maďarská vláda nenechá v tejto záležitosti miesto na žiadne nejasnosti.
<SPEAKER ID="108" NAME="Vilija Blinkevičiūt" LANGUAGE="LT">
Chcela by som privítať Maďarsko, ktoré začína svoje prvé predsedníctvo v Európskej únii. Maďarsko, ktoré preberá predsedníctvo od starého členského štátu Belgicka, začína toto predsedníctvo v pomerne ťažkých časoch, pretože nie všetky členské štáty Európskej únie zažívajú rovnako úspešnú hospodársku obnovu po hospodárskej a finančnej kríze. Okrem toho sa ešte viac úsilia bude musieť venovať úplnému prekonaniu krízy, a preto súhlasím s prioritami stanovenými Maďarskom týkajúcimi sa európskej hospodárskej stabilizácie a otázok rozširovania EÚ, energetiky a integrácie Rómov. Chcela by som upriamiť pozornosť na skutočnosť, že smernica o materskej dovolenke, ktorú odmietli členské štáty, by sa mala naliehavo revidovať, a to ani nehovorím o neistých vyhliadkach antidiskriminačnej smernice, ktorú stále blokuje Rada. Tieto právne predpisy sú pre európskych občanov veľmi dôležité, preto sa musí čo najskôr rozhodnúť o ich budúcnosti. Okrem toho chcem naliehavo vyzvať krajinu zastávajúcu predsedníctvo, aby viac pozornosti venovala modernizácii vysokého školstva, ktoré má vplyv na zamestnanosť mladých ľudí. Teší ma, že Maďarsko vo svojom programe uvádza boj proti detskej chudobe ako jednu zo svojich priorít, chcem však krajinu zastávajúcu predsedníctvo naliehavo vyzvať, aby prijala konkrétne opatrenia v tejto oblasti a spolupracovala s Európskou komisiou na spustení stratégie alebo príprave právnych predpisov týkajúcich sa detskej chudoby. Želám teda Maďarsku úspešné predsedníctvo v nasledujúcich šiestich mesiacoch, zlepšenie situácie európskych občanov a zaručenie ich práv a slobôd.
<SPEAKER ID="108" NAME="Proinsias De Rossa" AFFILIATION="S&amp;D">
písomne. - Mediálny zákon prijatý maďarským parlamentom je jednoznačne v rozpore s článkom 11 Charty základných práv, ktorý zaručuje slobodu prejavu a informácií. Strážny pes, ktorý vznikol podľa maďarského zákona, dostal za úlohu zaistiť "vyvážené" novinárske spravodajstvo. To by mohlo vážne obmedziť slobodu tlače a vytvoriť voľný priestor pre svojvoľné rozhodnutia. Tento strážny pes sa navyše skladá z volených členov jedinej vládnej strany. Takéto zloženie nijako neprispieva k zaisteniu objektivity jeho rozhodnutí ani k zaručeniu jeho nezávislosti od maďarskej vlády. Naliehavo vyzývam Európsku komisiu, aby okamžite vykonala právne hodnotenie tohto zákona a jeho vykonávania a v prípade potreby podnikla opatrenia v súvislosti s Maďarskom s cieľom zaistiť novelizáciu tohto zákona a jeho zosúladenie so základnými hodnotami, na ktorých je založená Európska únia.
<SPEAKER ID="109" NAME="Ilda Figueiredo" LANGUAGE="PT">
Žiaľ, premiér Orbán začal túto rozpravu tým najhorším možným spôsobom, keď svoju reč začal protikomunistickým výpadom v snahe odvrátiť pozornosť od vlastnej vážnej viny za zhoršenie hospodárskej situácie Maďarska a za exponenciálny nárast nezamestnanosti a chudoby, ku ktorým v tejto krajine v súčasnosti dochádza, pričom sa vyhol priznaniu porušovania demokracie, slobody prejavu, práv odborových zväzov a iných pracovných a sociálnych práv, ako aj porušovania slobody tlače a základných ľudských práv.
<P>
Na vývoj situácie v Európskej únii sa pozeráme s veľkými obavami. Maďarské predsedníctvo neposkytlo žiadne dôveryhodné odpovede na tieto problémy, ktoré existujú aj v iných krajinách EÚ. Práve naopak, predseda Orbán opäť potvrdil autoritárske postoje, keď trval na liberalizácii finančných trhov a na štrukturálnych reformách potrebných na plné dosiahnutie cieľov kapitalizmu, ktorým EÚ slúži.
<SPEAKER ID="110" NAME="Lidia Joanna Geringer de Oedenberg" LANGUAGE="PL">
V roku 2011 budeme pracovať na mnohých dôležitých témach, ako sú smernica o právach spotrebiteľov, právne predpisy v oblasti finančných služieb a duševného vlastníctva a prípravy na budúci finančný výhľad na roky 2014 - 2020. S týmto na pamäti dúfam, že maďarské predsedníctvo a poľské predsedníctvo, ktoré nasleduje ihneď po ňom, prispejú k realizácii týchto konkrétnych projektov a premenia naše pradávne priateľstvo na plodnú spoluprácu v rámci EÚ.
<P>
Žiaľ, začiatok maďarského predsedníctva bol jednoznačne skazený a zatienený kontroverzným mediálnym zákonom, ktorý táto krajina nedávno prijala. Inštitúcie EÚ nemohli túto záležitosť ignorovať po tom, ako dostali do Bruselu list od veľkého počtu európskych intelektuálov. Z informácií, ktoré sú dnes dostupné, sa zdá, že niektoré ustanovenia maďarského zákona, napríklad tie, ktoré sa týkajú postupov menovania a prepúšťania členov štátneho mediálneho a telekomunikačného orgánu, a tiež tie, ktoré sa týkajú rozsahu právomocí tohto orgánu, môžu vyvolávať pochybnosti z hľadiska nezávislosti maďarských médií.
<P>
Dôrazná reakcia našej politickej skupiny, Skupiny progresívnej aliancie socialistov a demokratov v Európskom parlamente, však nie je mienená ako kritika maďarského národa, ale štátu zastávajúceho predsedníctvo EÚ. Vec je naliehavá. Je v záujme Maďarska a EÚ ako takej, aby sa bezodkladne vyjasnila, aby sme sa mohli sústrediť predovšetkým na tie najnaliehavejšie otázky, ktoré musí riešiť celá EÚ.
<SPEAKER ID="111" NAME="Robert Goebbels" LANGUAGE="FR">
Pán Orbán tvrdí, že je demokrat. Každý demokrat s trochou sebaúcty musí prijať kritiku svojich politických činov. Keď však maďarský premiér považuje akúkoľvek kritiku svojej politiky za útok proti maďarským občanom, robí vážnu chybu. Svojím nacionalistickým pokusom zmariť rozpravu ukazuje, že jeho zásluhy ako demokrata sú pochybné.
<SPEAKER ID="112" NAME="Kinga Göncz" LANGUAGE="HU">
Nikto nemôže poprieť, že maďarské predsedníctvo má búrlivý začiatok. Dúfala som, že presvedčivý úvod maďarského premiéra v Štrasburgu rozptýli obavy. Žiaľ, musím povedať, že sa to nestalo. Pán Viktor Orbán sa nepredstavil politickým skupinám Európskeho parlamentu ako európsky politik, ktorý sa snaží o konsenzus a kompromis, ale ako "bojovník" útočiaci populistickým a nacionalistickým tónom, ktorý "chráni maďarských občanov" pred "útokmi". Poslanci Parlamentu však neurazili maďarských občanov ani maďarskú vládu, ale zaznela silná kritika znepokojujúcich krokov strany Fidesz vrátane mediálneho zákona. Do nápadného koncertu s použitím urážlivých tónov proti tým, ktorí kritizujú maďarskú vládu, sa zapojili najmä euroskeptici a rečníci z extrémnej pravice. Som smutná z toho, že realizáciu programu maďarského predsedníctva by mohli ohroziť útoky vlády na princípy právneho štátu. To, ako sa veci vyvinú po tomto búrlivom úvode, nebude na rozdiel od varovania pána Viktora Orbána závisieť od Európskeho parlamentu, ale od toho, do akej miery budú strana Fidesz a jej vodca ochotní a schopní vykonávať politiku, ktorá rešpektuje európske hodnoty doma i na európskej scéne. Premiér v skutočnosti nemôže mať dva klobúky - jeden, ktorý používa doma ako predseda vlády, a druhý, ktorý nosí v Európe ako úradujúci predseda - ale iba jeden: klobúk politika, ktorý má na pamäti naše spoločné zásady a hodnoty stále rovnako bez ohľadu na to, kde je.
<SPEAKER ID="113" NAME="Zita Gurmai" AFFILIATION="S&amp;D">
písomne. - Som hrdá na to, že naša krajina momentálne zastáva predsedníctvo Rady. Namiesto nedostatku demokratického úsilia zo strany Orbánovej vlády by som chcela pripomenúť úplnú neprítomnosť rodových otázok medzi prioritami predsedníctva.
<P>
Je tam len jedna presvedčivá zmienka o tomto probléme a to nie je veľa v čase, keď sú ženy v Európe ohrozené dôsledkami ničivej hospodárskej krízy, ich nezamestnanosť závratne stúpa, konzervatívne vlády okliešťujú naše sociálne služby a zavádzajú nevýhodné daňové systémy. Sociálne začlenenie, demografické problémy atď. sú všetko dôležité otázky, ale situácia žien sa musí hodnotiť osobitne, pretože ich problémy a potreby sa líšia od tých mužských: na trhu práce, vo vzťahu k dôchodkovým a zdravotným systémom, daňovým systémom atď.
<P>
Žiadam Maďarsko, aby sa nebálo využiť vplyv rotujúceho predsedníctva Rady v prospech žien. Postarajte sa o to, aby Rada prijala smernicu o materskej dovolenke, pretože Parlament za ňu hlasoval, zdôrazňujte pohlavné a reprodukčné zdravotné riziká (počnúc, samozrejme, Maďarskom), snažte sa o realizáciu stratégie EÚ do roku 2020 s dôrazom na rodové otázky a lobujte za rozpočet EÚ zohľadňujúci rodové otázky.
<SPEAKER ID="114" NAME="Ivailo Kalfin" LANGUAGE="BG">
Chcel by som zablahoželať pánovi Orbánovi k začiatku maďarského predsedníctva EÚ. Všetci vám želáme úspešné predsedníctvo. Je pochopiteľné, že táto túžba je mimoriadne silná medzi novými členskými štátmi. Jednou z ohlásených priorít maďarského predsedníctva je rozšírenie schengenského priestoru. Táto otázka je výnimočne dôležitá pre bulharských socialistov a pre všetkých bulharských občanov. Od prvého dňa členstva v EÚ 1. januára 2007 sa bulharské orgány snažia o to, aby Bulharsko bolo spoľahlivou vonkajšou hranicou EÚ. Teraz, na začiatku roku 2011, je táto misia takmer splnená. Očakávam, že maďarské predsedníctvo zaistí prijatie uznesenia Európskej rady v prospech členstva Bulharska a Rumunska v schengenskom priestore do polovice roka 2011. Keď budú v nasledujúcich týždňoch splnené zostávajúce technické požiadavky, Európska rada bude musieť rozhodnúť o začlenení Bulharska a Rumunska do schengenského priestoru bez ukladania akýchkoľvek ďalších politických podmienok.
<SPEAKER ID="115" NAME="Tunne Kelam" AFFILIATION="PPE">
písomne. - Naliehavo vyzývam maďarské predsedníctvo, aby sa zaoberalo problémami slobody pohybu v oblasti vzdelávania a trhu práce. Dnes čelí vzájomné uznávanie kvalifikácií získaných vo vzdelávacích inštitúciách v rôznych členských štátoch, ako aj skúseností z rôznych trhov práce, mnohým prekážkam.
<P>
Situácia je takáto: zatiaľ čo Komisia vykonáva hodnotenie pokroku vo vzdelávaní, ja vyzývam maďarské predsedníctvo, aby zaistilo seriózne riešenie tohto problému aj v Rade. Je potrebné presvedčiť členské štáty, aby súhlasili s voľnejšími postupmi pri uznávaní vzdelanostných kvalifikácií bez ohľadu na krajinu, kde boli získané.
<P>
Vítam vôľu maďarského predsedníctva začať vytváranie integrovaného európskeho plynovodného systému, ktorý by mal ukončiť izoláciu niektorých členských štátov vrátane Estónska, Lotyšska a Litvy.
<P>
Chcel by som pripomenúť novému predsedníctvu, že Európsky parlament prijal dva dôležité dokumenty o energetickej solidarite a bezpečnosti, ktoré musí implementovať Rada. Dúfam, že na februárovom zasadnutí Európskej rady dôjde k dohode o novej európskej energetickej stratégii. Tá by mala zahŕňať aj plán pre energetickú prepojovaciu sieť v oblasti Baltského mora.
<SPEAKER ID="116" NAME="Krzysztof Lisek" LANGUAGE="PL">
Plne podporujem priority maďarského predsedníctva z dôvodu ich proeurópskeho charakteru a podobnosti so záujmami EÚ ako celku. Zastupujem krajinu, ktorá sa ako ďalšia ujme predsedníctva, a chcem vám oznámiť, že budeme s maďarským predsedníctvom úzko spolupracovať. Dobrá spolupráca umožní hladké predávanie predsedníctva medzi trojicou Poľsko, Cyprus a Dánsko.
<P>
Zvlášť ma teší vyhlásenie Maďarska v súvislosti s jeho odhodlaním rozvíjať Východné partnerstvo a európsku susedskú politiku. Podobne by som chcel vyjadriť spokojnosť s tým, že jednou z priorít maďarského predsedníctva je aj rozširovanie EÚ. Skutočnosť, že Maďarsko a Poľsko majú toľko spoločných názorov na rozširovanie EÚ, by mala pomôcť zaistiť kontinuitu počas poľského predsedníctva, pokiaľ ide o túto otázku. Dúfam, že samit Východného partnerstva, ktorý sa má uskutočniť v máji, nebude len súhrnom realizácie tejto iniciatívy za posledné dva roky jej existencie, ale že prinesie aj hmatateľné výsledky v oblasti bezvízového cestovania, obchodu a energetiky.
<P>
Podobne ako maďarské predsedníctvo, aj Poľsko sa domnieva, že je tu potreba spoločného prístupu k slobode a spravodlivosti prostredníctvom posilnenia ochrany osobných údajov a presadzovania občianskych práv a spoločných hodnôt v celej EÚ. Jedna z priorít vyzýva na udržateľné využívanie zdrojov, takže je pokračovaním cieľov predchádzajúceho španielskeho a belgického predsedníctva a odzrkadľuje rozsiahle úsilie Komisie v tejto oblasti. Je dôležité, aby plánované opatrenia brali do úvahy rozdielne podmienky a potenciály, ktoré existujú v členských štátoch.
<SPEAKER ID="117" NAME="Petru Constantin Luhan" LANGUAGE="RO">
Blahoželám Maďarsku k jeho programu, ktorý dáva prioritu hospodárskemu rastu a pozícii Európy na celosvetovom fóre. Jeden z dôležitých bodov programu predsedníctva sa týka rozšírenia schengenského priestoru prijatím Rumunska a Bulharska. Vstup do schengenského priestoru je záväzok, ktorý Rumunsko prijalo s plnou zodpovednosťou. Vyvinuli sme značné úsilie na zabezpečenie vonkajších hraníc EÚ a, ako to potvrdzujú správy o vstupe našej krajiny do schengenského priestoru, Rumunsko je pripravené prijať schengenské acquis. Rumunsko by malo byť spravodlivo hodnotené podľa rovnakých kritérií, ktoré boli uplatnené v prípade štátov, ktoré vstúpili do schengenského priestoru pred nami. Verím v podporu maďarského predsedníctva v tejto veci.
<SPEAKER ID="117" NAME="Marian-Jean Marinescu" LANGUAGE="RO">
Ďakujem vám za prejav podpory rozšírenia schengenského priestoru o Bulharsko a Rumunsko. To, čo ste hovorili o obrovskom úsilí, ktoré bolo vynaložené, je pravda. Rumunsko vyvinulo veľké úsilie z hľadiska finančných nákladov i ľudských zdrojov. Systémy zavedené s podporou francúzsko-nemeckej skupiny EADS sú najmodernejšie v Európskej únii. Som pevne presvedčený, že napríklad námorná hranica Rumunska je neporovnateľne lepšie chránená ako podobné hranice v iných členských štátoch Schengenu.
<P>
Všetky hodnotiace správy o Rumunsku sú kladné. Boli splnené všetky kritériá schengenského acquis. Je normálne očakávať odpoveď v súlade s pravidlami EÚ. V tomto procese je potrebná podpora maďarského predsedníctva.
<P>
Ďalším dôležitým bodom programu predsedníctva je podpora dunajskej stratégie. Dunajská stratégia je spoločný projekt, v rámci ktorého musia všetci partneri plniť svoje záväzky s cieľom zaistiť jeho fungovanie a dosiahnutie prijatých cieľov. Musí sa vytvoriť program na realizáciu strategických priorít bez zvyšovania objemu vyčlenených finančných prostriedkov z jestvujúcich rozpočtových riadkov. Vyčlenené zdroje musia byť doplnené o príspevky zo zainteresovaných štátov a o možnosť presunúť nevyužité finančné prostriedky z iných segmentov.
<SPEAKER ID="118" NAME="Cristian Dan Preda" LANGUAGE="RO">
Vítam skutočnosť, že maďarské predsedníctvo Rady Európskej únie začlenilo do svojho šesťmesačného programu podporu vstupu Rumunska a Bulharska do schengenského priestoru ako skutočný výdobytok európskej integrácie pre občanov Únie. V dokumente, ktorý predložil premiér Viktor Orbán, maďarské predsedníctvo vyhlasuje: "Chceli by sme prijať tieto dva členské štáty do schengenského priestoru ihneď, ako splnia všetky potrebné podmienky." Toto vyhlásenie prichádza v čase, keď sa zdá, že diskusia o pristúpení týchto dvoch krajín, ktoré vstúpili do EÚ v roku 2007, do schengenského priestoru, sa mení z čisto technickej na politickú. Už sa objavili reči o jeho odložení, hoci technické požiadavky boli v plnej miere splnené. Preto si myslím, že je potrebné vyvinúť úsilie na zvýšenie dôvery. Rozhodujúcim nástrojom preto zostáva dialóg. Bez neho sa Európania z Bulharska či Rumunska budú aj naďalej cítiť vylúčení a diskriminovaní. Naozaj potrebujeme druhotriednych európskych občanov?
<SPEAKER ID="119" NAME="Joanna Senyszyn" LANGUAGE="PL">
Šport je jednou z priorít maďarského predsedníctva. To je veľmi dôležitá správa pre športový svet a predovšetkým pre milióny Európanov, ktorí sa venujú športu a rekreačnej telesnej aktivite na amatérskej úrovni. Napriek novému právnemu rámcu sa dosiahol len slabý pokrok pri vytváraní lepších finančných podmienok pre športové činnosti v Európe. Amatérsky šport je prehliadaný vo verejnej diskusii a v sociálnom výskume a nedoceňuje sa úloha, ktorú zohráva pri prevencii chorôb a zlepšovaní životných podmienok a kvality života Európanov. Výhody pravidelného cvičenia možno rozdeliť do štyroch skupín: zdravotné výhody, sociálne výhody, hospodárske výhody a politické výhody. Amatérsky šport umožňuje dosiahnutie mnohých politických cieľov vrátane podpory zdravia a kultúry, vzdelávania, sociálnej integrácie, boja proti diskriminácii, znižovania zločinnosti a boja proti drogovej závislosti. Šport tiež znamená nižšie náklady na zdravotnú starostlivosť.
<P>
Chcela by som preto upozorniť maďarské predsedníctvo na písomné vyhlásenie Európskeho parlamentu č. 62/2010 o zvyšovaní podpory Európskej únie pre amatérsky šport, ktorého som spoluautorkou. Toto vyhlásenie je dôkazom našej oddanosti športu a zlepšovaniu kvality života ľudí žijúcich v Európe. Žiadame v ňom, aby sa amatérskemu športu venovala riadna pozornosť v oznámení o športe a aby sa zaručilo dostatočné financovanie športových programov EÚ. Väčšia podpora EÚ pre amatérsky šport znamená podporu zdravšieho životného štýlu miliónov Európanov.
<SPEAKER ID="119" NAME="Czesław Adam Siekierski" LANGUAGE="PL">
Ústredným mottom predsedníctva ako takého je Silná Európa. Kríza a rozhodnutia, ktoré sa doteraz urobili na úrovni členských štátov, ukázali, že potrebujeme viac Európy, nie menej, ak chceme vyriešiť problémy, ktorým v súčasnosti čelíme. Prioritami by mali byť boj proti kríze, prekonanie problému verejného dlhu členských štátov a pokračovanie v prijímaní opatrení zameraných na dosiahnutie stability eurozóny a na posilnenie hospodárskeho riadenia. Maďarské predsedníctvo sa spolieha na "ľudský prístup" a predovšetkým na nárast úrovní zamestnanosti. Európa chce dosiahnuť udržateľný rast, čo by sa malo zaistiť prostredníctvom vytvárania pracovných miest a sociálneho začlenenia. Vzhľadom na potrebu zvýšenej bezpečnosti dodávok plynu by sme mali podniknúť kroky na čo najskoršie vytvorenie spoločnej energetickej politiky. Treba privítať regionálny aspekt, ktorý možno badať v programe činnosti. Ten okrem iného zahŕňa dunajskú stratégiu, stratégiu pre Rómov a otázky týkajúce sa Východného partnerstva. Sú tu aj plány na rozšírenie schengenského priestoru začlenením Rumunska a Bulharska. To je záležitosť rozhodujúceho významu, pretože všetky členské štáty by mali mať rovnaké práva. Hovorí sa aj o dokončení prístupových rokovaní s Chorvátskom počas maďarského predsedníctva. Zodpovedná politika rozširovania by mala európskemu kontinentu priniesť stabilitu, mier a súdržnosť. Referenčným bodom pre prácu začatú belgickým predsedníctvom bola Európa v plnom význame slova. To neznamená, že národný prístup, ktorý si pravdepodobne zvolí Maďarsko, nemôže byť v harmónii či dokonca v kontraste s prístupom Spoločenstva.
<SPEAKER ID="120" NAME="Csaba Sógor" LANGUAGE="HU">
V súvislosti s maďarským predsedníctvom mnohí ľudia kritizovali koberec použitý ako súčasť obrazu predsedníctva, najmä jeho časť vyobrazujúcu mapu udalostí z roku 1848. Táto mapa je mapou Európy v roku 1848. Okrem iného má symbolizovať skutočnosť, že Maďarsko už v roku 1848 bojovalo za slobodu ľudí žijúcich v Európe vrátane slobody tlače. Ako Maďar transylvánskeho pôvodu som dnes občanom Rumunska. Ako občan tejto krajiny by som sa chcel vyjadriť k procesu rozširovania schengenského priestoru. Dvanásť najnovších členských štátov sa podujalo zúčastniť sa na budovaní spoločnej Európy v nádeji, že pre ne budú platiť rovnaké práva a povinnosti ako pre staré členské štáty. Aj Rumunsko verilo, že po splnení príslušných technických kritérií by sa vo vopred stanovenom termíne mohlo stať súčasťou schengenského priestoru, priestoru bez vnútorných hraníc. Teraz však počúvame reči o tom, že niektoré členské štáty majú v úmysle stanoviť pre Rumunsko ďalšie podmienky okrem kritérií, ktoré boli vopred určené. Žiadam maďarské predsedníctvo, aby urobilo všetko, čo je v jeho silách, na zaistenie dodržiavania spoločných pravidiel, a aby tým, ktorí vyjadrujú nesúhlas, pripomenulo nevyčísliteľné negatívne dôsledky tohto rozhodnutia, pretože zachovanie dôveryhodnosti EÚ je v záujme nás všetkých, všetkých 27 vlád. A na záver jedna posledná myšlienka o koberci: koberec je užitočný doplnok, ktorý nám robí určitú službu: ľudia si doň dokonca môžu utrieť nohy. Znamená to, že motto maďarského predsedníctva Silná Európa predstavuje službu. My menšiny v Rumunsku, na Slovensku a v Európe budeme v tomto partnermi.
<SPEAKER ID="121" NAME="Michèle Striffler" LANGUAGE="FR">
Maďarské predsedníctvo prichádza v kľúčových časoch pre Európu, keď niektoré členské štáty stále čelia vážnej hospodárskej a sociálnej kríze. Stabilita eura musí byť jednou z priorít maďarského predsedníctva a nepochybujem o tom, že Rada urobí všetko pre boj proti menovým špekuláciám a dosiahne výrazný pokrok v otázke európskeho hospodárskeho riadenia.
<P>
Po druhé, teším sa na to, že maďarské predsedníctvo vyvinie maximálne úsilie na definovanie skutočnej európskej stratégie pre začlenenie Rómov v spolupráci s ostatnými európskymi inštitúciami. Realizácia stratégie takéhoto charakteru je môjmu srdcu zvlášť blízka a bola by som rada, keby maďarské predsedníctvo riešilo túto otázku.
<P>
Na záver by som chcela vyjadriť svoju solidaritu s maďarskou vládou v súvislosti s kontroverznou témou, ktorá sprevádza prvých niekoľko dní maďarského predsedníctva, najmä čo sa týka zákona o médiách. Nikto nepochybuje, že Maďarsko je demokracia, a pán Orbán zdôraznil, že bude pripravený zmeniť tento zákon, ak Komisia zistí akýkoľvek nesúlad s európskym právom. Vyzývam všetkých k zodpovednosti a k ukončeniu tejto zbytočnej kontroverzie.
<SPEAKER ID="122" NAME="Nuno Teixeira" LANGUAGE="PT">
Maďarsko preberá predsedníctvo EÚ v čase pokračujúcej hospodárskej a finančnej krízy. Základnými témami programu poslednej krajiny trojice predsedníctiev - spolu so Španielskom a Belgickom - sú hospodárska obnova, integrácia Rómov, energetická stratégia, proces rozširovania a zapojenie verejnosti do európskeho projektu. Čo sa týka hospodárskej obnovy, program považuje za kľúčové inštitucionalizáciu finančného stabilizačného mechanizmu a európsky semester. Domnievam sa, že posilnenie spolupráce a koordinácie na hospodárskej úrovni je mimoriadne dôležitým nástrojom podpory európskej konkurencieschopnosti a inovácií, a teda aj prevencie a/alebo predpovedania budúcich kríz. Bude prijatá nová stratégia pre dopravu na roky 2011 - 2020 spolu so zmenami a doplneniami smernice o dopravných sieťach, ktoré sú rozhodujúce z hľadiska dosiahnutia vnútorného trhu a sociálnej, hospodárskej a územnej súdržnosti. Cestná doprava, doprava po riekach EÚ a zavedenie systému Galileo sú ďalšie témy, o ktorých sa bude hovoriť. Opäť sa zdá, že regionálna politika bude základným kameňom celej maďarskej stratégie, pretože dokáže poskytovať integrované odpovede na hospodársku krízu a regionálne rozdiely. Zdá sa, že rozdelenie prostriedkov v rámci viacročného finančného rámca po roku 2014 bude pre maďarské predsedníctvo kľúčovou témou diskusie.
<SPEAKER ID="122" NAME="Silvia-Adriana Ţicău" LANGUAGE="RO">
Maďarské predsedníctvo Rady EÚ prijalo za svoj všeobecný cieľ posilnenie inštitucionálnych, hospodárskych, sociálnych a politických aspektov Európskej únie. Maďarské predsedníctvo Rady sa tiež zaviazalo prijať dunajskú stratégiu EÚ a začať jej realizáciu. Tá zohrá mimoriadne významnú úlohu vo všetkých štátoch, cez ktoré preteká Dunaj, a pomôže konsolidovať európsky integračný proces v regióne západného Balkánu.
<P>
So záujmom očakávame zverejnenie Bielej knihy o dopravnej politike Európskej únie na roky 2011 - 2020, pretože je to kľúčová oblasť hospodárskeho rozvoja a hospodárskej a sociálnej súdržnosti Únie.
<P>
Keďže diskusie o budúcom finančnom výhľade sa už začali, vyzývame maďarské predsedníctvo, aby urýchlilo rozhovory s Radou v súvislosti s týmto dokumentom, aby proces revízie siete TEN-T mohol brať do úvahy výsledok týchto diskusií.
<P>
Vzhľadom na to, že jedna osoba zo šiestich je v EÚ vystavená riziku chudoby, vyzývame Radu, aby považovala znižovanie chudoby za hlavnú prioritu a prijala v tejto súvislosti konkrétne opatrenia.
<P>
Vítam tiež zámer maďarského predsedníctva dosiahnuť politickú dohodu o vytvorení európskeho rámca pre integráciu Rómov, ako aj jeho zámer začať realizovať Európsku stratégiu pre oblasť zdravotného postihnutia.
<SPEAKER ID="122" NAME="Rafał Trzaskowski" LANGUAGE="PL">
Silná Európa, vytvorenie efektívneho hospodárskeho riadenia v EÚ, zbližovanie EÚ so svojimi susedmi: chceme podporiť maďarské predsedníctvo v jeho práci smerom k týmto prioritám. Pre nás je tiež mimoriadne dôležité, že maďarské predsedníctvo počíta s úzkym partnerstvom s Európskym parlamentom. Je tu ešte jedna otázka, ktorej sa chcem venovať ako poslanec zaoberajúci sa inštitucionálnymi záležitosťami a zároveň ako predstaviteľ krajiny, ktorá prevezme vedenie Európskej únie po Maďarsku. Maďarské predsedníctvo je mimoriadne dôležité, a to nielen pre jeho priority, ktoré zodpovedajú prioritám Poľska, ale aj preto, lebo je to stále prechodné predsedníctvo. Lisabonská zmluva oslabila úlohu predsedníctva, ale táto úloha ešte nebola jasne vymedzená a teraz máme poslednú šancu urobiť to. Rozsah nástrojov, ktoré bude mať Poľsko následne k dispozícii, bude závisieť od toho, aké miesto sa podarí nájsť maďarskému predsedníctvu v inštitucionálnej skladačke, ktorou je EÚ. Z tohto dôvodu budem jeho prácu sledovať o to pozornejšie.
<SPEAKER ID="123" NAME="Angelika Werthmann" LANGUAGE="DE">
Maďarsko preberá predsedníctvo Rady od Belgicka. Tieto dva členské štáty ani nemôžu byť odlišnejšie. Jeden je príkladom tradičného európskeho štátu, kým druhý je krajinou, ktorá si ešte stále hľadá svoju cestu do Európy. Dúfam, že maďarské predsedníctvo bude nasledovať cestu, po ktorej sa vydalo Belgicko, a zameria sa na celkové záujmy Európy. Maďarské predsedníctvo predstavilo rozsiahly zoznam priorít. Ako jeden zo spôsobov priblíženia EÚ jej občanom si Maďarsko stanovilo za cieľ prijať Chartu základných práv. To by mohlo byť zaujímavé vzhľadom na to, že Maďarsko je momentálne pod paľbou medzinárodnej kritiky za svoj nový mediálny zákon, ktorý je v jasnom rozpore s článkom 11 Európskej charty základných práv. Ako plnohodnotná členka Výboru pre rozpočty ma zvlášť zaujíma vývoj v oblasti zvyšovania finančného dohľadu a trvalého krízového mechanizmu. Belgicko dalo dobrý príklad, keď kládlo mimoriadny dôraz na sociálne otázky. Dúfajme, že Maďarsko ho bude nasledovať.
