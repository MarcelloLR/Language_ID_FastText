<CHAPTER ID="010">
Slávnostná schôdza - 20. výročie znovuzjednotenia Nemecka
<SPEAKER ID="141" NAME="Predseda">
Vážené kolegyne, vážení kolegovia, dámy a páni, dovoľte mi privítať vo vašom mene v Európskom parlamente všetkých našich ctených hostí. Ďakujeme, že ste prišli. Mnohí z nás si pamätajú - niektorí z nás, ktorí sú ešte veľmi mladí, to budú vedieť z dejepisu - na znovuzjednotenie Nemecka pred 20 rokmi.
<P>
Boli pri tom štyria významní svetoví predstavitelia: prezident Spojených štátov George Bush starší, vodca Sovietskeho zväzu Michail Gorbačov, predsedníčka vlády Spojeného kráľovstva Margaret Thatcherová a prezident Francúzska François Mitterrand a, samozrejme, ministri zahraničných vecí týchto štyroch krajín, ktoré rokovali o zmluve o znovuzjednotení.
<P>
Jeden z týchto ministrov zahraničia je tu dnes s nami. Som veľmi rád, že v Európskom parlamente môžem privítať pána Rolanda Dumasa. Veľmi radi vás tu vidíme.
<P>
Vítame tiež obidvoch vtedajších nemeckých predstaviteľov: kancelára Západného Nemecka Helmuta Kohla a premiéra Východného Nemecka Lothara de Maizièra. Vitajte v Európskom parlamente po 20 rokoch.
<P>
Európske inštitúcie zohrali v znovuzjednotení Nemecka veľmi dôležitú úlohu. Tiež by som chcel v mene nás všetkých povedať: vitajte doma, Enrique Barón Crespo, bývalý predseda Európskeho parlamentu. Enrique, je to váš domov. Ďakujeme, že ste prišli.
<P>
A v neposlednom rade vítame vtedajšieho predsedu Európskej komisie, predsedu Jacqua Delorsa. Veľmi radi vás tu vidíme. Sme veľmi vďační a veľmi dobre si pamätáme vaše vystúpenia z toho obdobia. Boli ste veľkým zástancom nemeckej jednoty a bolo to veľmi dôležité pre nás všetkých. Bez znovuzjednotenia Nemecka by nebolo žiadne znovuzjednotenie Európy. Tie dni boli pre náš kontinent významné a môžeme byť na ne hrdí, nikdy na ne nezabudneme.
<P>
(Parlament venoval rečníkovi potlesk v stoji.)
<SPEAKER ID="144" NAME="Lothar de Maizière" LANGUAGE="DE">
Vážený pán predseda, pán Delors, dámy a páni, ako sa tak pozerám okolo seba, vidím tu mnoho dobre známych a povedomých tvárí a som veľmi rád, že vás všetkých opäť vidím.
<P>
Je pre mňa veľká česť, že k vám môžem dnes v Európskom parlamente pri tejto príležitosti prehovoriť. Jasne to ukazuje, že znovuzjednotenie Nemecka nebolo vôbec len vnútroštátnou záležitosťou, ale tiež zásadnou európskou otázkou. Mohol by som dokonca povedať, že zjednotením Nemecka sme ukončili pomýlený nacionalizmus európskych národov. Preto by som chcel využiť svoje vystúpenie pri príležitosti tohto výročia a vyzvať všetkých ľudí Európy, aby sa snažili dosiahnuť všetky veci, ktoré nás spájajú. Dnešný deň, 7. október, je vhodným dňom pre túto príležitosť, pretože pripomína vznik Nemeckej demokratickej republiky (NDR) pred 61 rokmi. Po dobu 40 rokov sa 7. októbra okázalo a dokonca ostentatívne oslavoval Deň republiky.
<P>
Stal som sa však premiérom, aby som zrušil NDR a Východné Nemecko doviedol k jednote. Nikdy sme nemali inú možnosť, ako vyriešiť otvorenú nemeckú otázku v kontexte európskej jednoty. Európska únia založená na základoch Rímskej zmluvy ukázala, že európske krajiny sa z hrôz dvoch svetových vojen poučili. Kancelár Konrad Adenauer v roku 1957 zabezpečil, aby bolo v zmluvách v prípade znovuzjednotenia zakotvené plné členstvo východných Nemcov. Zámer preambuly nemeckej ústavy, ktorá hovorí o konaní v mene tých, ktorým bolo bránené zapájať sa, sa premenil na praktickú politiku. V dôsledku toho zostávala nemecká otázka vždy na programe, pretože tiež bola jedným z kľúčov na prekonanie rozdelenia Európy. Tieto dve veci sú neoddeliteľne prepojené: vojna, ktorú začalo a prehralo Nemecko, a železná opona, ktorá rozdeľovala Európu.
<P>
Jeden osobitne tragický aspekt toho bol, že ľudia, ktorí pre existenciu železnej opony mimoriadne trpeli, boli tí istí, ako tí, ktorí najviac trpeli v národnom socializme. Žiadnemu z povstaní vo východnom Berlíne v roku 1953, v Poľsku a Maďarsku v roku 1956, ani Pražskej jari v roku 1968 sa nepodarilo vážne otriasť základmi komunistickej vlády. Od toho okamihu však mnoho ľudí vo všetkých štátoch východného bloku vedelo, že režim, v ktorom sme žili, nebolo možné reformovať, ale len premôcť. Pochopenie tejto veci predstavovalo chabú nádej, ktorú sme stále živili navzdory ťažkým podmienkam a správaniu tých, ktorí boli pri moci, ale o ktorej si väčšina ľudí vrátane mňa myslela, že sa počas nášho života nesplní.
<P>
Sloboda nemala hlas. Bolo to obdobie represívneho ticha a ochromenia. Toto všetko sa však zmenilo v októbri 1978 zvolením poľského kardinála za pápeža. Už len jeho viera a slová otriasli netolerantnými režimami. Najprv si Poliaci a potom celý svet uvedomili, že tento muž hovorí to, v čo verí, a verí v to, čo hovorí. Ján Pavol II. bol prvým jasným znakom prichádzajúcich zmien, ktoré sa odvtedy začali prejavovať v celej Európe a ktoré sa naplno spustili v roku 1989.
<P>
(hlasný potlesk)
<P>
Štrajky v Gdansku v roku 1980 a založenie prvého slobodného odborového zväzu vo východnom bloku jasne ukázali, že začal proces, ktorý už nebolo možné zastaviť. Rozhodujúcim faktorom v tom celom bolo, že žiadny z národov nebojoval len za seba. Každý, kto spochybňoval komunizmus, tak robil v mene všetkých ostatných. Možno to je ironický dôsledok internacionalizmu. Tadeusz Mazowiecki a Lech Wałęsa nezmenili len svoj svet, ale aj náš. My Nemci máme Poliakom za čo ďakovať.
<P>
(hlasný potlesk)
<P>
Dnes by sme si mali pripomenúť aj mená ostatných osobností, ktoré konali v mene mnohých ľudí. Spomeniem len Andreja Sacharova a Václava Havla, ktorí vytiahli kamene z Berlínskeho múra dávno predtým, ako bol v roku 1989 skutočne zbúraný.
<P>
(potlesk)
<P>
Tiež by som chcel opäť zdôrazniť náš rešpekt a vďačnosť Maďarsku, ktoré bolo prvou krajinou dostatočne odvážnou na to, aby otvorila svoje hranice.
<P>
(potlesk)
<P>
Bola to doba, kedy ľudia túžiaci po slobode konali jeden pre druhého. Tento prevrat bol skutočným spoločným úsilím a jeho najdôležitejším výsledkom by malo a musí byť trvalé európske spoločenstvo. Preto musíme tieto skúsenosti brať ako úlohu, aby sme v Európe odteraz hľadali veci, ktoré nás spájajú.
<P>
(potlesk)
<P>
Nezabudnem, ako Ján Pavol II. vo svojom prejave pred Brandenburskou bránou v roku 1996 pri pohľade do minulosti povedal, že ľudia boli od seba oddelení múrmi a smrtonosnými hranicami. V tejto situácii sa Brandenburská brána stala v novembri 1989 svedkom toho, ako ľudia zo seba striasli a zničili jarmo útlaku. Zatvorená Brandenburská brána bola symbolom rozdelenia. Keď sa konečne otvorila, stala sa symbolom jednoty a znakom toho, že požiadavka v nemeckej ústave dokončiť jednotu Nemecka sa dosiahla slobodne. Ľudia mohli právom povedať, že Brandenburská brána sa stála bránou slobody. Chcel by som dodať k tomu, čo povedal pápež, ak tak môžem ako protestant z Brandenburgu a potomok hugenotov urobiť, že s pádom Berlínskeho múru sa Brandenburská brána stala symbolom európskej jednoty. My Nemci by sme podceňovali našu národnú jednotu, ak by sme to po historických udalostiach, ktoré som tu opísal, nevideli ako príspevok k jednote Európy.
<P>
(potlesk)
<P>
Výsledkom prvých a jediných slobodných volieb do východonemeckej Ľudovej snemovne 18. marca 1990 bol parlament, v ktorom bolo zastúpené celé spektrum obyvateľstva a vyjadroval životaschopnosť a presvedčivú silu demokracie ako štátneho zriadenia. Volieb sa zúčastnilo spolu 93,4 % voličov. Myslím si, že to je rekord, ktorý v blízkej budúcnosti nebude prekonaný. Tieto voľby nenechali nikoho chladným. História sa bude na ne pozerať ako na úžasný dôkaz skutočnosti, že nám východným Nemcom sa po našom oslobodení na jeseň roku 1989 podarilo v roku 1990 zaviesť v našej krajine demokraciu. Ľudia v NDR konali sebaisto a zodpovedne a plne využili svoju novozískanú slobodu. Demokracia a sloboda nie sú len abstraktnými ideami. Prenikajú do všetkých aspektov našich životov a určujú ich.
<P>
Pri príležitosti 20. výročia týchto volieb do Ľudovej snemovne som v Reichstagu povedal a opäť by som to chcel zopakovať tu, aké dôležité bolo, že Ľudový snem všetkým našim susedom okamžite ukázal, že zmeny v NDR a znovuzjednotenie Nemecka nedávajú dôvod na obavy. Parlament ihneď a z vlastnej slobodnej vôle uznal zodpovednosť za celú históriu Nemecka. Sklonil hlavu pred obeťami a našim poľským susedom zaručil bezpečné hranice. Tiež požiadal o odpustenie za účasť NDR na potlačení Pražskej jari. Toto všetko urobil pred výberom novej vlády, pretože nová éra po konci studenej vojny mala byť obdobím zmierovania, mieru a spoločenstva. Už len toto uznanie zodpovednosti predstavovalo začiatok práce jediného slobodne zvoleného východonemeckého parlamentu. Všetko, čo nasledovalo, bolo spojené s týmto uznaním zodpovednosti a dá sa povedať, že bolo jeho dôsledkom. Toto uznanie zostáva platné dokonca aj teraz po zániku NDR a predstavuje záväzok hľadať vo všetkom, čo robíme, veci, ktoré nás v Európe spájajú.
<P>
Východonemecký parlament mi dal za úlohu uskutočniť proces zjednotenia dvoch štátov. Chcel by som zdôrazniť, že my všetci sme vtedy mohli dokázať len také veci, ktoré boli v dôsledku oduševnenia ľudí pre jednotu už dlho jasné. Voľby 18. marca 1990 tiež boli plebiscitom o nemeckej otázke. Museli sme sa však venovať vypracúvaniu zmlúv a zavádzaniu nariadení, ktoré pokrývali takmer nekonečný počet problémov. Zásadnou zmenou prešli všetky oblasti spoločnosti. Opäť sa zaviedli nemecké spolkové krajiny, obnovili sa rozdelenie právomocí a princípy právneho štátu, demokratizovali sa vzdelávacie, policajné a správne orgány. Jedným rozhodujúcim faktorom bolo opätovné zavedenie miestnej samosprávy, ktorá mala svoje korene v Steinovej a Hardenbergovej reforme Pruska a ktorá umožnila, aby sa ľudia 6. mája 1990 zúčastnili slobodných miestnych volieb. Vypracovali sme tiež významné štátne zmluvy o hospodárskej, menovej a sociálnej únii, zmluvu o zjednotení a nakoniec zmluvu 2 + 4 s víťaznými spojeneckými štátmi - veľmi ma teší, že tu vidím Rolanda Dumasa -, ktorú sme podpísali v Moskve 12. decembra.
<P>
(potlesk)
<P>
Počas týchto šiestich mesiacov sme veľmi veľa dokázali a oprávnene môžeme tento parlament nazvať najusilovnejším parlamentom v našej histórii.
<P>
Dodnes som vďačný za to, že všetci naši partneri boli veľmi oddaní spolubojovníci. Existuje mnoho mien, o ktorých by som teraz mohol hovoriť, spomenúť by som však chcel len Michaila Sergejeviča Gorbačova a Georgea Busha staršieho. Prejav o spoločnom európskom dome bol jedným z hlavných východiskových bodov Gorbačovovej politiky glasnosti a perestrojky. Konečne otvoril Nemcom dvere k jednote. Z tohto dôvodu by sme nikdy nemali zabudnúť, že Rusko je dôležitou súčasťou tohto európskeho domu a že naše partnerstvo s Ruskom je pre naše prežitie nevyhnutné.
<P>
(potlesk)
<P>
George Bush poskytol na základe Severoatlantickej aliancie nášmu právu na sebaurčenie osobitnú ochranu. Taktiež by som chcel spomenúť meno Jacqua Delorsa, ktorý ako predseda Európskej komisie mnoho dokázal a ktorý nám v procese zjednocovania Nemecka poskytol nenahraditeľnú pomoc. Bol skutočným priateľom Nemcov. Vrelá vďaka.
<P>
(potlesk)
<P>
Som si stále istý, že znovuzjednotenie Nemecka by nezískalo takú všeobecnú kladnú reakciu a spoluprácu, ak by ho v starej Nemeckej spolkovej republike nepodporoval Helmut Kohl, ktorý je nesporne veľmi veľkým Európanom.
<P>
(potlesk)
<P>
Stretli sa tu dve dôležité veci. Východní Nemci v jedinečnom akte sebaoslobodenia mierovými prostriedkami zvrhli represívny režim a spôsobili pád múru. Demokratickými voľbami dosiahli uskutočnenie zásadnej zmeny. Východní Nemci so vztýčenými hlavami povedali "sme národ" a potom o niekoľko týždňov neskôr "sme jeden národ". Ľudia, ktorí tak veľa dokázali za taký krátky čas, by mali byť plní sebadôvery a hrdosti. Majú mnoho dôvodov domnievať sa, že môžu odolať tomu, čo teraz nazývame krízou, a že z každej krízy sa dostanú silnejší. Máme skúsenosti so zmenami.
<P>
(potlesk)
<P>
Na druhej strane sme si tiež uvedomili, že sme súčasťou tohto veľkého spoločenstva európskych národov a Severoatlantickej aliancie. Ďalšie štáty a národy tiež chránili našu slobodu a robili všetko vo svojich silách, aby nám pomohli dosiahnuť jednotu. Preto je pre nás dôležité, aby sme sebe a budúcim generáciám pripomínali, že my Nemci sme sami zodpovední za porážku a rozdelenie našej krajiny. Za našu jednotu a slobodu musíme poďakovať našim priateľom, susedom a partnerom.
<P>
(potlesk)
<P>
Znovuzjednotenie však nevytvorilo len Nemecko, ako ho poznáme dnes. Spôsobilo, samozrejme, veľké zmeny v starej Nemeckej spolkovej republike a v celej Európe. Tento proces zmeny pokračuje ďalej nezmeneným tempom. Naši ľudia a naša krajina sa mohli prestať dookola zaoberať nemeckou otázkou. Namiesto toho mohli svoje úsilie skutočne venovať dosiahnutiu ďalšieho veľkého cieľa, ktorý je obsiahnutý v nemeckej ústave, a to ako rovnocenný člen zjednotenej Európy šíriť mier na celom svete. Teraz chceme byť a sme v stave byť hnacou silou európskej jednoty a ručiteľom za mier vo svete, pretože sme našu jednotu dosiahli pokojne v spolupráci s našimi susedmi a z veľkej časti za to vďačíme týmto susedom. Predovšetkým však túto úlohu vidíme ako hodnotnú službu poskytnutú našou krajinou. To nám umožní zrealizovať externe niečo, čo interne predstavuje rozhodujúcu náplň demokracie. Demokracia nie je ani tak druhom štátu, ale skôr skutočnou službou, ktorú spoločenstvu poskytujú všetci pre všeobecné dobro. Demokracia viac ako ktorýkoľvek iný druh režimu od každého vyžaduje, aby konal a zapájal sa.
<P>
To isté platí pre sociálne trhové hospodárstvo, ktoré je viac než len hospodárskym systémom. Od občanov vyžaduje a podporuje zmysel pre zodpovednosť. Všeobecné dobro kladie pred vlastný záujem a vlastníctvo využíva ako službu spoločenstvu, bez ktorého to nie je možné zabezpečiť. V každom prípade si musíme stále hovoriť, že je dôležité nahradiť rozdelenie zapojením sa v našej krajine a v Európe. Zapojenie sa však neznamená, že všetci niečo dostanú. Naopak, znamená to, že všetci môžu niečím prispieť a musia sa zapojiť.
<P>
Stále viac ma znepokojuje rastúca neúcta k právam, ktoré tvoria základ našej slobody. Hodnovernosť a sila demokracie pochádzajú výhradne z postoja občanov. Táto koncepcia občianstva nám umožňuje žiť spoločne ako spoločenstvo a povzbudzuje nás, aby sme vždy hľadali veci, ktoré nás spájajú. Sme súčasťou spoločenstva národov, ktoré občanom zaručujú práva, usilujú sa o mier a prosperitu a chcú žiť v mieri. Podľa mňa bude mať kontinent, na ktorom žijeme, pozitívnu budúcnosť, ak dokáže nájsť jadro týchto hodnôt spravodlivosti, demokracie, mieru a slobody a ak dokáže nájsť jednotu, ktorú sme po druhej svetovej vojne stratili. Hovorili sme o západnom spojenectve, východnom bloku a konflikte medzi Východom a Západom; mali sme východný a západný Berlín; náš svet bol rozdelený na východ a západ, už nemal stred. Úprimné hľadanie vecí, ktoré nás spájajú, je tiež hľadaním nášho stredu.
<P>
Niekedy ma až rozčuľuje, že všetky veci, ktoré sme vo Východnom Nemecku nemali a po ktorých sme dlhé roky túžili, sa teraz považujú za samozrejmé a zostávajú takmer nepovšimnuté. Na mysli mám slobodu cestovania, prejavu, obchodu, tlače a náboženského vyznania. Na mysli mám právo na slobodné a spravodlivé voľby s tajným hlasovaním a právo na spolurozhodovanie. Ľudia to všetko dnes považujú za také samozrejmé, že to už ani nevnímajú. Stále existuje riziko, že sa týmto veciam nebude venovať pozornosť a že si ich nebude nikto vážiť. Niekedy ma znepokojuje, keď si spomeniem na to, ako často majú ľudia tendencie hazardovať s tým, čo dosiahli, pretože to považujú za samozrejmé a už si to nevážia. Tiež sa príliš málo snažia rozvíjať svoje úspechy.
<P>
(potlesk)
<P>
Často máme pred sebou ťažké úlohy. Teraz, keď sme Európsku úniu rozšírili, musíme jej dať aj väčšiu hĺbku. Tieto úlohy sú však stále omnoho lákavejšie ako návrat ku konfliktu. Je omnoho lepšie pracovať spoločne na prekonaní kríz a riešení problémov, ako im čeliť samostatne.
<P>
(potlesk)
<P>
Pre národy Európy by bol najväčšou katastrofou návrat k nedostatku jednoty. Z tohto dôvodu a najmä v deň ako ten dnešný by sme mali hľadať všetky tie veci, ktoré nás spájajú. Práva a slobody, o ktorým som hovoril, tvoria srdce a jadro našej spoločnosti, Európskej únie a nášho spoločenstva hodnôt. Sú to veci, ktoré nás spájajú. Z tohto jadra vychádza rozhodujúca a možno jediná dôležitá povinnosť, ktorú ako občania Európy máme. Mali by sme byť pripravení brániť tieto práva a slobody. Obrana slobody je jadrom Európy.
<P>
(potlesk)
<P>
Naučili sme sa, že sloboda je nedeliteľná. Je nemožné, aby jedna časť ľudí bola slobodná, zatiaľ čo druhá časť žije v represívnom systéme, čo bol náš prípad v Nemecku. Pád Berlínskeho múru a železnej opony v Európe neoslobodil len východných Nemcov a takmer všetkých ľudí v krajinách východnej a strednej Európy. Tento pád tiež spôsobil úplnú slobodu celej Európy. Z tohto dôvodu môžu národy Európy nájsť veci, ktoré sú v najpravejšom zmysle slova ich vlastné, len v rámci spoločenstva. Aby sme si zabezpečili pozitívnu budúcnosť, musíme ochraňovať slobodu v našom spoločenstve.
<P>
Posledné storočie so svojimi vrcholmi a hroznými prepadmi nás naučilo jednu vec. História nie je záhadný osud, ktorý ľudí postihuje. História je jednoducho to, čo ľudia robia. Je však omnoho ťažie ovplyvňovať konanie ľudí vyzývaním ich na zmenu, ako ísť im dobrým príkladom. Tieto veci, ktoré platia pre jednotlivcov, platia aj pre poslancov parlamentu, členov vlád a celé národy. Nemôžeme žiadať, aby naši občania zaujali slobodu milujúci, demokratický prístup k životu. Musíme im ísť príkladom. Preto od vás dnes žiadam len jednu vec a naliehavo vyzývam všetky národy Európy: hľadajme, šírme a ochraňujme veci, ktoré nás spájajú, vo všetkom, čo robíme. Som vďačný, že mi bolo dovolené prevziať zodpovednosť a ako občan som, samozrejme, stále zodpovedný za Brandenburg, ktorý je mojím domovom, za zjednotené Nemecko, vlasť, ktorú milujem, a za Európu, ktorej jednotnosť určí náš osud a našu budúcnosť.
<P>
Ďakujem veľmi pekne.
<P>
(hlasný a súvislý potlesk)
<SPEAKER ID="145" NAME="Predseda">
Pán de Maizière, ako ste ukázali, naše znovuzjednotenie - znovuzjednotenie Nemecka - začalo dokonca ešte skôr, pretože sme zmenili náš postoj, náš prístup k našej spoločnej európskej histórií a k našej spoločnej európskej budúcnosti. Najvzrušujúcejším momentom však, samozrejme, bol 3. október 1990.
<P>
Určite ste si uvedomili, že som v Európskom parlamente neprivítal bývalého predsedu Európskeho parlamentu, Hansa-Gerta Pötteringa, pretože Hans-Gert, vy ste jedným z nás. Každý deň tu s nami sedíte a pracujete, ale sme veľmi radi, že sedíme na vašom váženom mieste medzi nami.
<P>
Teraz vystúpi náš druhý čestný rečník, Jacques Delors. Najprv bol vymenovaný za poradcu premiéra Francúzska Jacqua Chabana-Delmasa. Potom bol dva a pol roka poslancom Európskeho parlamentu. Asi si to nepamätajú všetci z nás. Neskôr bol tiež ministrom hospodárstva a financií. Predsedom Európskej komisie bol dve funkčné obdobia. Viedol projekt jednotného trhu a zohrával kľúčovú úlohu pri príprave a implementácii Maastrichtskej zmluvy, ktorá bola veľmi dôležitá pre celú Európsku úniu. Bol zakladateľom a predsedom skupiny expertov Notre Europe a niekoľkých ďalších iniciatív.
<P>
(potlesk)
<SPEAKER ID="146" NAME="Jacques L.J. Delors">
bývalý predseda Európskej komisie. - (FR) Vážený pán predseda, pán de Maizière, pán Van Rompuy, pán Barroso, excelencie, poslanci Európskeho parlamentu, dámy a páni, medzi pádom Berlínskeho múru a znovuzjednotením Nemecka neuplynul ani jeden rok.
<P>
Počas celého roka 1989 sa národy Európy prejavovali: v Poľsku viedli udalosti, ktoré začali v lete 1980 štrajkami v Gdansku, k belvederským zmluvám medzi februárom a aprílom 1989, po ktorých nasledovali 4. júna 1989 prvé slobodné voľby; v Československu si ľudia pripomínali sebaupálenie Jána Palacha; v Maďarsku si pripomínali slávnostný pohreb Imreho Nagya, ktorý bol nakoniec rehabilitovaný; v Bulharsku bol prezident Živkov donútený odstúpiť a, samozrejme, vo Východnom Nemecku sa stále väčší počet ľudí zúčastňoval pokojných demonštrácií. Požiadavky ľudí získavali na sile a otvorenie hraníc medzi Maďarskom a Rakúskom 2. mája 1989 umožnilo niektorým východným Nemcom prejsť na Západ.
<P>
Zažili sme tak chvíľu v čase, keď sa história zrýchlila, a musíme uznať, že nás to všetkých prekvapilo. Niektorí z nás tušili, že v komunistických krajinách narastá nerovnováha, ale nikto nemohol vedieť, že sa to zbehne tak rýchlo. Rok 1989 bol rokom obrovských zmien v mnohých častiach sveta, ako si spomínam, vtedy padla Pinochetova diktatúra v Čile a v Číne sa konali protesty na Námestí nebeského pokoja.
<P>
Vrátim sa k Európe, udalosti v roku 1989 mohli v ktoromkoľvek momente spustiť brutálny útlak alebo viesť ku krvavému konfliktu, čo by viedlo k obdobiu dlhodobej nestability a ohrozeniu mieru. Nestalo sa tak. To je druhé poučenie, ktoré sme si vzali z ľudového povstania. My, ktorí sme tieto udalosti prežili, musíme o nich priniesť svedectvo.
<P>
Nové generácie sa musia učiť o udalostiach tohto obdobia, keďže ich nezažili priamo. Dnes žijú v blahobyte a mieri a na rozpory a povstania, ktoré otriasajú svetom, sa pozerajú z diaľky. Preto jediné obrazy násilia a nenávisti, ktoré vidia, sú tie, ktoré podávajú média. Musia si však zapamätať osobitne dôležitú skutočnosť, že to vďaka múdrosti niekoľkých svetových predstaviteľov v rokoch 1989 a 1990 mohli Európania prežiť zmenu, ktorá bola nepochybne emotívna, ale bez významného krviprelievania a nebezpečných dôsledkov.
<P>
(potlesk)
<P>
Nebudem týchto predstaviteľov menovať - pán de Maizière tak už urobil -, ktorých pokoj pod tlakom a múdrosť som práve vychvaľoval, z obavy, že by som na niekoho mohol zabudnúť, ranil city alebo že by som bol nepochopený. Mal by som dodať, že niektorí z nich, bohužiaľ, zakúsili nevďačnosť svojich národov a nástupcov. Som si istý, že história tieto chyby a opomenutia napraví a že vrhne svetlo pravdy na tieto udalosti.
<P>
Vráťme sa však na chvíľu k šoku z pádu Berlínskeho múru 9. novembra 1989. Ešte predtým, ako mali politici a diplomati čas popadnúť dych, muselo Európske spoločenstvo reagovať, aj keď len formou ustanovení Rímskej zmluvy, o ktorých hovoril pán de Maizière. 11. novembra, keď som zvolal naliehavú schôdzu členov Európskej komisie, so mnou robila rozhovor nemecká televízia a ja som prehlásil, že východní Nemci si môžu vybrať a že v Európskom spoločenstve majú svoje miesto. Dodal som a citujem: "Sme veľké spoločenstvo, v rámci ktorého musíme spoločne budovať náš osud, aby sme v záujme nás všetkých lepšie zvládli históriu."
<P>
Vtedy nebolo možné povedať viac. Bolo mojou povinnosťou poslať našim východonemeckým priateľom posolstvo na privítanie a odkaz nádeje. Zároveň som sa snažil zmierniť obavy a znepokojenie, ktoré pociťovali mnohí ľudia. Od tej chvíle sa uskutočnilo mnoho stretnutí predstaviteľov celého sveta, stretnutia medzi Spojenými štátmi a Sovietskym zväzom, medzi Sovietskym zväzom a Európanmi a medzi Východným a Západným Nemeckom a štyrmi spojeneckými mocnosťami druhej svetovej vojny, proces dva plus štyri. Medzitým pokročili rokovania medzi Nemeckou spolkovou republikou a zástupcami Nemeckej demokratickej republiky a najmä medzi pánom de Maizièrom a kancelárom Kohlom.
<P>
Je potrebné povedať, že v tejto súvislosti sa v rámci Európskeho spoločenstva vynorili mnohé otázky, pokiaľ ide o túto radikálne sa meniacu politickú scénu. Európske spoločenstvo však nakoniec nemalo inú možnosť ako schváliť a podporiť znovuzjednotenie týchto dvoch nemeckých štátov, čo urobilo na zasadnutí Európskej rady, ktorá sa konala 24. apríla 1990 v Dubline. Tým, že Spoločenstvo konalo takýmto spôsobom a vzalo do úvahy ubezpečenia týkajúce sa trvalej a spravodlivej povahy dohôd uzatvorených v procese dva plus štyri, zostalo verné hodnotám, ktoré zastáva: mier, vzájomné porozumenie ľudí a solidarita najmä s Nemcami na východe a západe. Navyše si nemôžem pomôcť a myslím si, že počas temných rokov predstavovala samotná existencia Spoločenstva a nielen jeho materiálny blahobyt vždy referenčný bod a maják pre ľudí žijúcich pod komunistickým jarmom.
<P>
Dovoľte mi pripomenúť vám, že Spoločenstvo konalo v súlade s týmito udalosťami. Už v júli 1989 - ako si pán Dumas určite pamätá, keďže bol jedným zo zainteresovaných - dokonca ešte pred pádom Berlínskeho múru Komisia presvedčila skupinu G7, aby prijala plán na pomoc krajinám strednej a východnej Európy. Už vtedy sa oficiálne potvrdil duch otvorenosti a priaznivý postoj k rozšíreniu. V každom prípade však je potrebné povedať, že po páde Berlínskeho múru predstavovala nemecká otázka vážnu obavu. Akú cestu si zjednotené Nemecko vyberie?
<P>
19. novembra 1989 sa z iniciatívy pána Mitteranda konalo mimoriadne zasadnutie Európskej rady, aby pripravilo cestu pre riadne rokovania medzi dvoma nemeckými republikami a ich partnermi. Dlhý prejav kancelára Kohla zhrnul situáciu, ktorá bola, prirodzene, ešte stále v pohybe. História nabrala zrýchlený kurz.
<P>
Európsky parlament bol počas tohto obdobia tiež veľmi aktívny a pozorný. V jeho rozpravách boli vyjadrené otázky vynárajúce sa v súvislosti s budúcnosťou Nemecka a rizikom, ktorého sa obávali mnohí poslanci EP, spomalenia európskeho integračného procesu, ktorý oživil Jednotný európsky akt z roku 1987. Parlament schválil 28. novembra 1989 veľmi dôležité uznesenie, ktoré potvrdzovalo, citujem: "Všetky európske národy vrátane Poliakov majú v súlade s Helsinským záverečným aktom právo žiť v rámci bezpečných hraníc, ako sú v súčasnosti definované." Týmto sa Európsky parlament odvolal na jednu z najťažších rozpráv, ktorá sa vyriešila zachovaním hranice Odra - Nisa.
<P>
17. januára 1990 som ako predseda Európskej komisie stál pred Európskym parlamentom a vyhlásil som, citujem: "Východné Nemecko je osobitný prípad. Patrí do Spoločenstva, ak je to to, čo chce." Táto vyhliadka viedla k tomu, že váš Parlament zriadil dočasnú komisiu na preskúmanie vplyvu procesu znovuzjednotenia Nemecka na Európske spoločenstvo. Táto komisia, ktorá bola zložená, zdôrazňujem, z veľmi skúsených osobností vrátane viacerých ministrov zahraničných vecí, účinne rozptýlila pochybnosti týkajúce sa integrácie východonemeckých spolkových krajín a pripravila pre ňu cestu. Pre skeptikov všetkých názorov je užitočnou pripomienkou, že vďaka Európskemu parlamentu nie je koncepcia pluralistickej a živej demokracie planou nádejou, ale skutočnosťou. Komisia to pri tej príležitosti názorne dokázala.
<P>
(potlesk)
<P>
Keď všetko zvážime, nemali by sme podceňovať úspechy a vplyv európskej integrácie bez ohľadu na prekážky stojace v jej ceste. Nebudem sa, samozrejme, pokúšať vybrať najdôležitejšie fakty a myšlienky, ktoré mohli ovplyvniť toto obrovské oslobodzovacie hnutie.
<P>
Na prvom mieste je nepochybne schopnosť ľudí postaviť sa útlaku, vyjadriť svoj smäd po slobode a pokojne ukázať svoju odvahu. Bolo by však odo mňa nedbanlivé, ak by som nespomenul výzvy Jána Pavla II. a najmä jeho výzvu Poliakom v kritickej chvíli: "Nebojte sa!" Zabudnúť nemôžem ani na pevnú, ale otvorenú a veľkorysú politiku Západného Nemecka voči Nemeckej demokratickej republike počas rokov vedúcich k pádu Berlínskeho múru.
<P>
Sloboda zvíťazila, ale so slobodou prišli povinnosti. Zmluva o znovuzjednotení Nemecka priniesla dve úlohy. Prvou bolo, aby sa ľudia Západného a Východného Nemecka vzájomne pochopili. Splnená bola s veľkou duchaprítomnosťou, pochopením a veľkorysosťou. Druhá bola hospodárska a spoločenská a rovnako ťažko splniteľná. Vyžadovala si nesmierne úsilie vo forme obrovských každoročných prevodov prostriedkov zo Západu na Východ, ktoré dosahovali výšku 4 - 5 % národného produktu SRN alebo, dámy a páni, 1 400 miliárd EUR počas obdobia 20 rokov. A to som nespomenul ostatné príspevky vo forme technickej pomoci, ktorá bola potrebná na reštrukturalizáciu východonemeckého hospodárstva.
<P>
Jediné číslo demonštruje mieru tohto úspechu: počas dvadsiatich rokov sa v NDR príjem na obyvateľa zvýšil zo 40 % na 73 % príjmu západných Nemcov. Toto úsilie bude pokračovať aj v nasledujúcich rokoch vďaka pokračujúcej platbe dane solidarity - ak sa nemýlim, bude pokračovať do roku 2019. Samotní Nemci s tým súhlasia. Stále je potrebné pracovať na zmene postojov, takisto ako na zmene hospodárskych a sociálnych štruktúr.
<P>
Pokiaľ ide o Európske spoločenstvo, ako poslanci EP veľmi dobre vedia, Spoločenstvo prispelo tým, že politiku hospodárskej a sociálnej súdržnosti rozšírilo na východné krajiny. Hoci sľúbené sumy nedosahovali výšku úsilia vynaloženého Nemcami, európske príspevky dali jasne najavo postavenie Východného Nemecka ako plnoprávneho účastníka európskeho dobrodružstva. Príspevky boli vo forme zvýšených výmen ľudských a technických zdrojov a pravidelného dialógu medzi Európskou komisiou a predstaviteľmi nových spolkových krajín. Bolo mojím želaním, aby Spoločenstvo urobilo viac, ale nemecké vedenie sa obávalo reakcie partnerov a požiadali ma, aby som zo štrukturálneho fondu nežiadal viac prostriedkov.
<P>
Dámy a páni, o 20 rokov neskôr, v čase, keď bez ohľadu na finančnú krízu mnoho ľudí spochybňuje európsku integráciu, stojí pred 27 členskými štátmi historická úloha: prehĺbiť európsku integráciu alebo žiť zo dňa na deň v dôsledku kompromisov, ktoré môžu byť potrebné, ale ktoré neveštia nič dobré pre budúcnosť.
<P>
(potlesk)
<P>
Dnes, keď radostne oslavujeme znovuzjednotenie Nemecka, ako sa môžeme Nemecka nepýtať, ako vidí budúcnosť Európy? Znovuzjednotené Nemecko je hospodárskym motorom 27 krajín, ktoré tvoria Úniu. Uvediem len jeden údaj, Nemecko produkuje 25 % celkového hrubého domáceho produktu hospodárskej a menovej únie (HMÚ). Spomínam HMÚ, pretože, či už sa nám to páči, alebo nie, je to najsilnejšie puto medzi európskymi národmi, ktoré majú rovnakú menu, s právami, ale aj povinnosťami, ktoré so sebou prináša. Mnoho ľudí v Európe má možno sklon zabúdať na to.
<P>
(potlesk)
<P>
Z geopolitického hľadiska má Nemecko v súčasnosti vyváženú pozíciu medzi Európskou úniou a zvyškom veľkého európskeho kontinentu. Je to silné a v mnohých ohľadoch atraktívne postavenie, ktoré prináša mnoho otázok v Nemecku a za jeho hranicami. Samotní Nemci s týmto náhľadom súhlasia, ako jasne ukazuje biela kniha o bezpečnosti v Nemecku. Citujem: "Dôležitá úloha pri formovaní budúcnosti Európy a ďalších krajín pripadá zjednotenému Nemecku pre jeho veľkosť, počet obyvateľov, hospodársku silu a geografickú polohu v srdci kontinentu."
<P>
Preto už nie sme v období pred rokom 1989, kedy Nemecko ukazovalo zdržanlivosť a takt z dôvodov, ktorým všetci rozumeli a za ktoré im mohli byť dokonca vďační. Presne táto zdržanlivosť spôsobila, že nasledujúce nemecké vlády prevzali v európskej integrácii vedenie, najmä keď prišlo na vzdanie sa mocnej nemeckej marky - a hovorím mocná nemecká marka, pretože má hodnotu 10 mariek a je symbolom znovuzrodenia Nemecka - a jej výmenu za euro, jednotnú menu.
<P>
Tieto pripomienky, ktoré v žiadnom prípade nie sú nostalgické, sú výzvou jedného z európskych aktivistov a nie sú určené len pre Nemecko, ktorého znovuzjednotenie oslavujeme, ale všetkým členským štátom. Majú hodnoty, ktoré nám odovzdali zakladajúci otcovia Európy, stále význam? Platia ešte? Dedičstvo, ktoré sme dostali, sa týka viac toho, prečo chceme žiť spoločne, ako zmlúv, ktoré sú len potrebnými inštitucionálnymi dohodami.
<P>
Nechcel by som však skončiť s touto mierne pesimistickou poznámkou, s otáznikom visiacim nad vecami. Nie, určite nie. V pamäti a v srdci si uchovávam noc 3. októbra, keď predseda Európskeho parlamentu pán Barón Crespo a ja sme mali potešenie a česť byť pozvaní na tú nezabudnuteľnú večernú schôdzu v budove bývalého Reichstagu. Predstavitelia Západného a Východného Nemecka sa nadšene zišli v atmosfére plnej slávnostnej a radostnej nálady. Všetci Európania by sa stotožnili s týmto hlbokým dojatím.
<P>
Po slávnosti som chcel zakúsiť, čo pociťuje národ, a vyšiel som do ulíc Berlína. Aj tam som videl len slávnostnú a radostnú náladu; nebola tam žiadna pompéznosť ani veľkolepé prejavy. Bola to pokojná noc, ktorú si každý vychutnával premýšľaním o rozdeleniach minulosti, o trápení rodín rozdelených svojvoľným činom histórie; pokojná noc, počas ktorej som myslel na našu Európu bez nenávisti a konfliktu, na Európu, o ktorej som si želal, aby bola v ten istý čas zjednotená, silná a veľkorysá.
<P>
Určite súhlasíte s tým, že zostáva vykonať ešte mnoho práce na upevnenie našich úspechov a pokroku do budúcnosti.
<P>
(Parlament venoval rečníkovi potlesk v stoji.)
<SPEAKER ID="147" NAME="Predseda">
Pán Delors, pamätáme si váš prejav na univerzite College of Europe v Brugách na začiatku roku 1990. Bol o znovuzjednotení Nemecka a znovuzjednotenie Nemecka bolo vašimi slovami najlepším spôsobom, ako dosiahnuť lepšiu koordináciu v Európe a lepšiu budúcnosť pre Európu. Bola to vynikajúca a vizionárska reč.
<P>
Ďakujem vám veľmi pekne aj za vašu dnešnú reč.
<P>
Dovoľte mi poďakovať našim čestným hosťom zo Španielska, Francúzska, Nemecka a predsedom našich inštitúcií, Komisie a Rady za to, že tu s nami dnes boli. Teraz si vypočujeme európsku hymnu.
