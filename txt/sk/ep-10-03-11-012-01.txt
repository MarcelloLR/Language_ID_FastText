<CHAPTER ID="012-01">
1. Prípad Gilada Šalita
<SPEAKER ID="170" NAME="Predsedajúci">
Ďalším bodom programu je rozprava o prípadoch porušovania ľudských práv, demokracie a princípov právneho štátu (článok 122 rokovacieho poriadku), počnúc prípadom Gilada Šalita (štyri návrhy uznesenia).
<SPEAKER ID="171" NAME="Bastiaan Belder  " AFFILIATION="IND/DEM">
autor. - (NL) Vážený pán predsedajúci, dnes ráno približne o ôsmej hodine som tu v Parlamente navštívil internetovú stránku venovanú Giladovi Šalitovi a okamžite som postrehol bolestivú skutočnosť: unesenému Giladovi bolo už 1355 dní, 3 hodiny, 12 minút a 37 sekúnd odoprené akékoľvek spojenie s otcom, matkou, bratom a sestrou. Na rovnakej internetovej stránke som však narazil aj na úryvok z Knihy Jeremiášovej: "Tvoje potomstvo má nádej, vraví Hospodin. Vrátia sa synovia na svoje územie." Noam Šalit, ktorý je tu dnes s nami, vkladá do vás nádej a dôveru, ako aj do izraelského Boha, že dosiahne prepustenie svojho drahého syna.
<P>
Pán predsedajúci, dámy a páni, dnes diskutujeme o prípade Gilada Šalita. Počas osobitného stretnutia s izraelskou delegáciou včera popoludní som už ubezpečil Noama Šalita, že jeho cieľ, prepustenie Gilada Šalita, je aj naším cieľom. Toho nech sú táto rozprava a toto uznesenie jasnými signálmi, čo si zjavne žiada aj ďalší postup zo strany vysokej predstaviteľky Únie pre zahraničné veci. Včera ráno som o tom osobne hovoril s pani barónkou Ashtonovou. Prípad Šalit je naša záležitosť, európska záležitosť.
<P>
Vážené dámy a páni, ostaňte, prosím, verní tejto záležitosti aj v nasledujúcom období. Spolieham sa na vás. Nech je Európa zmenou pre Blízky východ. Spolu s Noamom Šalitom a jeho rodinou sa tešíme, že sa splní rabínska modlitba za Šalita, žalm 126, verš 1: "Keď Hospodin priviedol späť zajatcov do Sionu, boli sme ako vo sne."
<SPEAKER ID="172" NAME="Frédérique Ries">
autorka. - (FR) Vážený pán predsedajúci, pán komisár, Gilad Šalit mal v čase, keď ho počas útoku Hamasu blízko Gazy uniesli, 19 rokov. Nie v Gaze, ale v Izraeli, v kibuci, kde bola umiestnená jeho jednotka.
<P>
Takmer štyri roky žil tento mladík v pivnici. Bez práva prijímať návštevy, bez lekára, bez právnika, bez pošty, bez procesu a bez Ženevského dohovoru pre Gilada, bez ničoho. On, ktorý je známy, v skutočnosti nesprávne, ako vojak, Gilad Šalit vykonával vojenskú službu ako všetci mladí ľudia v jeho krajine.
<P>
Je to skôr plachý mládenec podobne ako v tomto prípade jeho otec, ktorého sme stretli pri viacerých príležitostiach a ktorého máme dnes potešenie opäť privítať v tejto sále, mládenec, ktorý miloval matematiku, ktorý miloval futbal a ktorý by sa vrátil k civilnému životu, samozrejme, ak by teraz už štyri roky nežil v diere odrezaný od sveta a odrezaný od svojej rodiny.
<P>
Pán komisár, nechcem s vami v toto popoludnie hovoriť o politike, nechcem s vami hovoriť o Blízkom východe, o konfliktoch, o vyjednávaní alebo o výmene zajatcov. Náš Parlament je dnes jednotný vo výzve k vám, aby ste pomohli mladému mužovi - mladému Izraelčanovi, mladému Francúzovi, mladému Európanovi - vrátiť sa domov.
<P>
Práve preto spolu so svojimi kolegami, autormi tohto uznesenia a členmi šiestich politických skupín, pani Essayahovou, pánom Cohnom-Benditom, pánom Howittom, pánom Tannockom a pánom Belderom, ktorý práve teraz hovoril, dnes píšem pani barónke Ashtonovej.
<P>
Veľmi dôrazne vyzývame pani barónku Ashtonovú, ktorá budúcu stredu cestuje do Izraela a Gazy, aby vynaložila všetok svoj vplyv s cieľom žiadať prepustenie Gilada Šalita, vplyv, ktorý jej dodáva mandát nášho dnešného uznesenia, vplyv 500 miliónov európskych občanov, ktorých reprezentujeme v tomto Parlamente.
<P>
(potlesk)
<SPEAKER ID="173" NAME="Proinsias De Rossa">
autor. - Vážený pán predsedajúci, vítam toto uznesenie naprieč politickým spektrom, ktoré vyzýva na prepustenie izraelského vojaka Gilada Šalita, zadržiavaného od roku 2006 militantným krídlom Hamasu. Súhlasím s Giladovým otcom, ktorý požiadal, aby bol prípad jeho syna považovaný za humanitárnu záležitosť a aby sa nezmenil na politický futbal. V šarvátkach politickej diskusie by sme nikdy nemali stratiť zo zreteľa utrpenie izraelských a palestínskych rodín, ktoré v tomto konflikte prišli o milované osoby.
<P>
Ženevské dohovory musia dodržiavať všetky strany. Je absolútne neprijateľné, že Giladovi Šalitovi boli odopreté práva vojnového zajatca, ktoré podľa Goldstonovej správy rozhodne má. Jeho rodina nemá žiadne informácie o jeho zdravotnom stave, fyzickom ani duševnom zdraví.
<P>
Zároveň je medzi 7200 palestínskymi väzňami v izraelských väzeniach, zadržiavaných rovnako v rozpore so Ženevskými dohovormi, 1500 takých, ktorí sú zadržiavaní na neurčené obdobie a 13 si už odpykali 25 rokov. Štyridsaťštyri je detí, kým 23 členov Palestínskej zákonodarnej rady je zadržiavaných vo väzbe v odvete za zajatie Gilada Šalita. Goldstone je opäť jednoznačný: zadržiavanie členov Palestínskej zákonodarnej rady vo väzbe je v rozpore s medzinárodným právom.
<P>
Otvorím tieto témy tento týždeň na Euro-stredomorskom parlamentnom zhromaždení v Jordánsku. Vyzývam pani Catherine Ashtonovú, aby počas svojej blížiacej sa návštevy v regióne naliehala na izraelské a palestínske orgány, vrátane tých v Gaze, aby prepustili Gilada Šalita a palestínske deti a členov PZR a zabezpečili ich bezpečný a skorý návrat k rodinám.
<SPEAKER ID="174" NAME="Charles Tannock">
autor. - Vážený pán predsedajúci, džihádski fanatici z Hamasu už zadržiavajú štábneho seržanta Gilada Šalita ako rukojemníka viac ako tri roky. Hamas vyhlasuje, že ide o zákonný postup v súlade so Ženevskými dohovormi, a preto je vojnovým zajatcom, ale Izrael ho, z môjho pohľadu správne, považuje za uneseného od okamihu, kedy bol zajatý. Bez ohľadu na jeho právny status a medzinárodné právo bol nemilosrdne zadržiavaný v izolácii v Gaze, zbavený akéhokoľvek styku s vonkajším svetom a dokonca prístupu Červeného kríža, ktorý umožňujú Ženevské dohovory. Jeho rodina nemá okrem jedného videa a zriedkavých náznakov od Hamasu, že je stále živý a zdravý, žiadne informácie o jeho stave.
<P>
Ak má Hamas akúkoľvek požiadavku, ktorú by malo brať medzinárodné spoločenstvo vážne, mal by aspoň teraz jednoznačne ukázať, že podmienky jeho uväznenia zodpovedajú medzinárodným humanitárnym predpisom.
<P>
Ale žiadame viac než len to. Žiadame o jeho okamžité a bezpodmienečné prepustenie. Netajím sa svojím nesúhlasom s dialógom s teroristami Hamasu, organizáciou, ktorá je zasvätená zničeniu Izraela, ale ak vôbec niekedy máme rokovať s Hamasom, musí to byť až po vyslobodení Gilada Šalita zo zajatia v hrozných podmienkach.
<SPEAKER ID="175" NAME="Sari Essayah">
autorka. - Vážený pán predsedajúci, zvyčajne, keď tento Parlament prijíma uznesenie, ktoré má čo i len drobný súvis so situáciou na Blízkom východe, je ťažké nájsť vzájomné porozumenie. Nie je tomu tak v tomto prípade, vďaka kolegom, ktorí to umožnili.
<P>
Situácia Gilada Šalita je humanitárnou záležitosťou a naše spoločné uznesenie podčiarkuje skutočnosť, že odkedy bol pred takmer štyrmi rokmi unesený, je zadržiavaný na neznámom mieste v Gaze, kde nepožíva základné práva podľa akýchkoľvek humanitárnych noriem, vrátane tretieho Ženevského dohovoru. Práve z tohto humanitárneho pohľadu žiadame okamžité prepustenie Gilada Šalita. Dovtedy je tou najzákladnejšou požiadavkou to, aby Červenému krížu a Šalitovým rodičom bolo umožnené byť s ním v kontakte.
<P>
Cenu ľudskej bytosti nie je možné merať. Je nevyčísliteľná. Teroristická organizácia Hamas by nemala Gilada Šalita zneužívať na zjednávanie ústupkov, ale ho okamžite prepustiť. Chceli by sme, aby si tento odkaz vzala vysoká predstaviteľka pani barónka Ashtonová so sebou do Gazy počas jej nadchádzajúcej návštevy.
<SPEAKER ID="176" NAME="Takis Hadjigeorgiou">
autor. - (EL) Vážený pán predsedajúci, včera som sa ja a ďalší poslanci zúčastnili na stretnutí, na ktorom bol prítomný Šalitov otec a rád by som povedal, že je nemožné ostať nedotknutý tragédiou tejto rodiny. Preto je naším postojom, že Gilad Šalit, člen izraelských ozbrojených síl uväznený na izraelskom území 24. júna 2006 spĺňa podmienky na to, aby bol považovaný za vojnového zajatca v súlade s tretím Ženevským dohovorom.
<P>
Ako takému by mu malo byť poskytnuté humanitárne zaobchádzanie a umožnená komunikácia. Medzinárodnému červenému krížu by malo byť umožnené ho navštíviť a jeho rodina by mala mať jednoznačne právo na informácie o jeho stave a, samozrejme, na jeho návštevu. Zároveň vyjadrujeme našu vieru a želanie, že táto osoba bude prepustená.
<P>
Bez toho, aby som chcel akokoľvek zľahčovať to, čo som doposiaľ povedal, verím, že náš postoj, že túto záležitosť je možné odlíšiť od záležitosti radu iných Palestínčanov vo väzbe, je do istej miery apolitický. Ich prítomnosť v týchto ústavoch pre výkon väzby je tiež humanitárnou záležitosťou. Verím, že dávame tejto rodine falošnú nádej, ak si myslíme, že niečo dosiahneme, ak sa ako Parlament sústreďujeme výlučne na prepustenie tejto konkrétnej osoby, ktorú, opakujem, žiadame prepustiť.
<P>
Nie je skutočnosť, že tucty 16-ročných palestínskych detí sú v ústavoch pre výkon väzby tiež humanitárnou záležitosťou? Ako chcete odlíšiť tieto dva prípady? Nemôžeme nespomenúť skutočnosť, že samotná Gaza - ako už niekto povedal, že žije v brlohu a skutočne v brlohu žije - že Gaza samotná, opakujem, je obrovský brloh. Jeden a pol milióna Palestínčanov, ktorí tu žijú, žijú v spoločnom brlohu. V izraelských väzniciach je 7200 Palestínčanov, vrátane 270 detí vo veku od 16 do 18 rokov a 44 detí mladších ako 16 rokov. Od roku 1967 bolo zatknutých a uväznených sedemstopäťdesiattisíc Palestínčanov.
<P>
Takže vyzývame na prepustenie Šalita, ale náš postoj, že veríme, že je to možné dosiahnuť oddelením od celkovej situácie v Palestíne, je apolitický.
<P>
Na záver by som rád dodal, že jediná oblasť na svete, ktorá má ministra pre väzňov, je Palestína. Ešte raz by som chcel vyjadriť našu lásku a súcit rodine a verím, že tento problém sa čoskoro vyrieši.
<SPEAKER ID="177" NAME="Nicole Kiil-Nielsen">
autorka. - (FR) Vážený pán predsedajúci, uznesenie o desiatnikovi Giladovi Šalitovi, ktoré dnes zvažujeme, dopĺňa mnohé uznesenia o stave ľudských práv na Blízkom východe prijaté Európskym parlamentom.
<P>
Desiatnik Gilad Šalit, ktorý je 1355 dní zadržiavaný ako rukojemník, musí byť čo najskôr prepustený. Žiadame a veľmi úprimne dúfame, že bude prepustený. Mladý Frankopalestínčan Saláh Hamuri, ktorý je zadržiavaný izraelskými orgánmi od 13. marca 2005, musí byť prepustený. Deti uväznené v Izraeli v rozpore s ustanoveniami medzinárodného práva a dohovormi o právach detí musia byť prepustené. Militanti Nenásilného ľudového odporu proti okupácii ako napríklad Abdaláh Abu Rahmáh z Bil'inu, musia byť prepustení. Zvolení predstavitelia, členovia Palestínskej zákonodarnej rady, vrátane Marwana Barghútiho musia byť prepustení.
<P>
Nastal čas, aby Európska únia pevne trvala na dodržiavaní ľudských práv a medzinárodného práva na Blízkom východe. Riešenia nespočívajú vo vyťahovaní sa, uskutočňovanom za represívnych a násilných okolností, príkladom čoho bolo zavraždenie vodcu Hamasu v Dubaji, ktoré odsudzujeme, už preto, že to ešte viac skomplikuje zabezpečenie prepustenia Gilada Šalita.
<SPEAKER ID="178" NAME="Elena Băsescu" LANGUAGE="RO">
Toto je druhá príležitosť v priebehu uplynulých dvoch týždňov, pri ktorej v pléne hovorím o Giladovi Šalitovi a teší ma, že spoločné úsilie, ktoré som vynaložila so svojimi kolegami poslancami, viedlo k tomuto uzneseniu. "Prípad Gilad Šalit" demonštruje osobitný záujem Európskej únie o humanitárnu situáciu v Gaze. Giladove práva, ktoré určuje Ženevský dohovor, by nemali byť podmienené pozadím izraelsko-palestínskeho konfliktu. Otec Gilada Šalita Noam skutočne opakovane potvrdil, že ani on, ani jeho rodina nie sú angažovaní v politike. Nebolo ich rozhodnutím byť v tomto okamihu v tejto situácii. Ideálnym scenárom pre nás Európanov by boli dva štáty žijúce vedľa seba v mieri a bezpečnosti.
<P>
Vyjednávania o Giladovom prepustení prebiehajú už od roku 2006 prostredníctvom rôznych sprostredkovateľov, s jedným, v skutočnosti veľmi kontroverzným návrhom, aby bol vydaný výmenou za 1000 palestínskych väzňov. Gilad a jeho rodina potrebujú našu pomoc.
<P>
Veľká vďaka.
<SPEAKER ID="179" NAME="Olga Sehnalová" LANGUAGE="CS">
Prípad Gilada Šalita sa stal jedným zo symbolov nekonečného zúfalstva a frustrácie na Blízkom východe. Platí to pre ľudí, ktorí tam žijú, aj pre medzinárodné spoločenstvo, ktoré sa tam angažuje. Gilad Šalit je rukojemníkom s menom, ktorého pohnutý osud sledujeme s účasťou a obavami. Obyvatelia Blízkeho východu sú rukojemníkmi bez mena tohto nekonečného konfliktu. Oko za oko, zub za zub. Alebo existuje aj iná nádej pre Gilada a všetky ostatné obete?
<P>
Všetky normy medzinárodného práva nenahradia to, čoho v tomto konflikte počujeme tak málo - výzvy na ľudskosť. Pokúsiť sa zanechať geopolitický pohľad na svet, kde sa hrá s ľudskými kartami a osudmi. Pokúsiť sa vcítiť do kože rodín obetí a všetkých nevinne zadržiavaných a trpiacich ľudí.
<P>
Čo potom bráni prepusteniu Gilada Šalita a všetkých tých, o ktorých vine súdy bez pochybností nerozhodli? A povzbudiť tak tých, ktorí chcú žiť v mieri. Kľúčom k nemu je dôvera, kompromis a odvaha obhájiť ho pred všetkými nezmieriteľnými. Prosím, urobte prvý krok.
<SPEAKER ID="180" NAME="Margrete Auken" LANGUAGE="DA">
Vážený pán predsedajúci, dôvodom našej dnešnej rozpravy je, vo všetkej vážnosti, dať meno a tvár ľudskému utrpeniu a rozšíriť tak náš súcit a našu empatiu. S týmto zreteľom je skutočne veľmi cenné, že sme si vybrali Gilada Šalita za predmet našej dnešnej rozpravy. Povedie nás to k rozšíreniu našej empatie na ostatných, takže sa dokážeme stotožniť s ich utrpením a utrpením ich rodín. Existujú tisíce Palestínčanov, ktorí sú zadržiavaní za absolútne neprijateľných podmienok, čo je v každom smere v rozpore s medzinárodnými pravidlami a je to pre nich rovnako komplikovaná situácia ako pre Gilada Šalita a jeho rodinu. Musíme urobiť, čo je v našich silách, aby sme brali tento problém vážne, a mám pocit, že my všetci v tomto Parlamente sme na to pripravení. Témou nie je len jeden väzeň, ale tisíce väzňov, ktorí sú obeťami tohto ťažkého konfliktu.
<P>
Dodám ešte ďalšiu poznámku. Je dôležité, aby sme sa postavili priamo zoči-voči príčine tohto utrpenia a aby sme pochopili, že ak niečo neurobíme nielen s obliehaním Gazy, ale aj v celkovej otázke okupácie Palestíny, a ak nevytvoríme riešenie počítajúce s dvomi štátmi, čo som presvedčená, že my všetci žiadame a chceme, títo ľudia nebudú mať budúcnosť. Myslím si, že toto je skutočne prínosný spôsob, ako nájsť spoločné riešenie, a dúfam, že pani barónka Ashtonová privedie EÚ do postavenia, v ktorom nebude musieť len platiť, platiť a platiť, ale v ktorom z času načas bude jej hlas aj vypočutý.
<SPEAKER ID="181" NAME="Louis Bontes" AFFILIATION="NI">
- (NL) Vážený pán predsedajúci, 25. júna 2006 bol branec izraelskej armády desiatnik Gilad Šalit po teroristickom prieniku unesený z pásma Gazy. Odvtedy ho Hamas zadržiava ako rukojemníka. Hamas zadržiava Šalita v úplnej izolácii od vonkajšieho sveta. Je väznený v najhlbšej temnote a ani Červený kríž k nemu nemá umožnený prístup.
<P>
Šalitov prípad opäť raz ukázal, že Európa a Izrael sú na rovnakej strane. Barbarské islamské sily vedú totálnu vojnu proti západnej civilizácii. Izrael je v prednej línii tejto vojny. V Izraeli a Európe sa počíta každý ľudský život. Pre islamských teroristov je ľudský život ničím, alebo skôr, jeden ľudský život má hodnotu tisícov životov, pretože Hamas žiada, aby Izrael prepustil výmenou za Šalita 1000 väzňov vrátane veľkého množstva teroristických vrahov.
<P>
Je dôležité, aby sme dosiahli prepustenie Šalita, ale bez toho, aby za to musel Izrael prepustiť teroristov. Napokon, videli sme, kam viedli podobné výmeny v minulosti: eufória víťazstva pre teroristov, pre ich nasledovníkov a vodcov a nevyhnutne viac teroru. Nesmieme dovoliť, aby mali ľudia osoh z terorizmu, a bolo by nezodpovedné, ak by sme povzbudzovali Izrael, aby reagoval na unášanie rukojemníkov výmenou, pretože ďalším rukojemníkom Hamasu by mohol byť niekto z Paríža, Amsterdamu alebo Bruselu. A v akom postavení by sme boli potom?
<P>
Okamžite musíme zmeniť uhol pohľadu. Nie Izrael, ale Hamas musí zaplatiť za únos Gilada Šalita, Európana. Cena musí byť taká vysoká, aby ho prepustili z vlastnej slobodnej vôle. S týmto zreteľom žiadame, aby bol na všetkých funkcionárov režimu Hamasu uvalený úplný zákaz cestovania do Európy a po Európe, vrátane tých, ktorí nie sú oficiálne spriaznení s Hamasom, a tých, ktorí nie sú na európskom zozname teroristov.
<SPEAKER ID="182" NAME="Tunne Kelam" AFFILIATION="PPE">
Vážený pán predsedajúci, tento mladík je zadržiavaný v zajatí takmer 1400 dní v absolútnom rozpore so všetkými medzinárodnými pravidlami a bez toho, aby mal k nemu prístup čo i len Červený kríž. Myslím si, že tento prípad by mal byť vnímaný a riešený výlučne ako ľudská tragédia. Som povzbudený širokou podporou tejto rozpravy v Európskom parlamente a vrelým prijatím, ktoré naši kolegovia včera prejavili Šalitovmu otcovi.
<P>
Šalitov prípad by sa nemal zneužívať na zjednávanie ústupkov. Namiesto toho by malo byť v záujme Hamasu, aby získal legitimitu v mierovom procese. Na záver, najlepším dôkazom jeho hodnovernosti by bolo bezpodmienečné prepustenie Gilada Šalita a upustenie od ďalších únosov.
<SPEAKER ID="183" NAME="Filip Kaczmarek" AFFILIATION="PPE">
(PL) Uznesenie, o ktorom dnes diskutujeme, nemá politický charakter a my sa nesnažíme vyriešiť blízkovýchodný konflikt. Chceme len to, aby sa mohol nevinný syn vrátiť k svojmu otcovi a svojej rodine. Neviem, či vážení kolegovia vedia o existencii organizácie s názvom Kruh rodičov. Je to organizácia izraelských a palestínskych rodín, ktoré v konflikte prišli o príbuzných. Hovoríme dnes o konkrétnom prípade práve preto, že nechceme, aby sa otec Gilada Šalita pridal k tým, ktorí stratili tých najbližších z milovaných - vlastné deti.
<P>
Vyzývame, aby bol prepustený rukojemník, pretože nesúhlasíme s myšlienkou, že účel svätí prostriedky. Boj za spravodlivú vec neospravedlňuje kroky, ktoré sú všeobecne považované za zlé alebo teroristické činy. Organizácie, ktoré chcú získať naše prijatie, naše uznanie, nesmú zadržiavať rukojemníkov.
<P>
(potlesk)
<SPEAKER ID="184" NAME="Cristian Dan Preda" AFFILIATION="PPE">
(RO) Chcem sa tiež pridať k podpore tých, ktorí v tomto Parlamente, dnes aj včera, žiadali prepustenie Gilada Šalita, a chcem tiež vyjadriť svoj súcit jeho rodine.
<P>
Chcel by som tiež venovať svoj prejav tým, ktorí sa možno pýtajú: "Prečo uznesenie k prípadu Gilada Šalita a prečo teraz?" Iní poslaneckí kolegovia nám pripomenuli, že to budú čoskoro štyri roky, čo je mladý Gilad Šalit zadržiavaný ako rukojemník v brutálnych podmienkach a v rozpore s medzinárodnými normami určenými tretím Ženevským dohovorom o zaobchádzaní s vojnovými zajatcami. Ako si vie každý z nás predstaviť, každý ďalší deň v zajatí predstavuje pre Šalita a jeho rodinu hrozné utrpenie.
<P>
Chcem poskytnúť aj ďalší dôvod na podporu, konkrétne, že Gilad Šalit je európsky občan, je európskou obeťou terorizmu, a v tento deň, ktorý je Európskym dňom obetí terorizmu, si neviem predstaviť symbolickejšie gesto ako toto uznesenie.
<SPEAKER ID="185" NAME="Ana Gomes" AFFILIATION="S&amp;D">
Vážený pán predsedajúci, rada by som sa predovšetkým poklonila úsiliu rodiny Gilada Šalita dosiahnuť jeho prepustenie, ktoré z celého srdca podporujeme. To je posolstvo, ktoré chceme vyjadriť prostredníctvom tohto uznesenia. Sme presvedčení, ako podčiarkuje Goldstonova správa, že má skutočne status vojnového zajatca, ktorý by mali mať aj väzni zadržiavaní Izraelom, medzi ktorými sú mnohé deti.
<P>
Chceme, aby boli všetci prepustení. Žiadame prepustiť Gilada Šalita a všetkých mladých palestínskych mužov a ženy. To je skutočne jediná cesta, ako dosiahnuť mier v tomto regióne. Vyzývame pani barónku Ashtonovú, aby nešetrila úsilím pri naliehaní na prepustenie Gilada Šalita a všetkých ďalších palestínskych vojnových zajatcov, predovšetkým tých mladých ľudí, ktorí zotrvávajú v tomto zajatí.
<SPEAKER ID="186" NAME="Ryszard Czarnecki" AFFILIATION="ECR">
(PL) Prípad Gilada Šalita má osobitný, ľudský rozmer. Je to tragický prípad veľmi mladého muža v rovnakom veku, ako je môj syn, a je to aj tragický prípad jeho rodiny. Nepredstierajme však, že tento prípad nemá aj širšie politické súvislosti. Upozorňuje nás v skutočnosti na to, že čiernobiely film, ktorý je často veľmi jednostranne prezentovaný aj v tomto Parlamente, film, ktorý hovorí o obetiach len na palestínskej strane, je niečím, čo skutočne nie je veľmi objektívne.
<P>
Myslím si, že dnes by sme mali veľmi jasne žiadať prepustenie tohto mládenca, ale pripomeňme si aj to, že tí, ktorí strieľajú rakety na Sderot, sú zodpovední za skutočnosť, že je stále väzňom.
<SPEAKER ID="187" NAME="Eija-Riitta Korhola" AFFILIATION="PPE">
- (FI) Vážený pán predsedajúci, dôvodom vzniku tohto uznesenia bol, ako vieme, politicky veľmi citlivý rad okolností, ale to by nám nemalo brániť v prijatí jednoznačného humanitárneho uznesenia, ktoré nebude oslabené vágnymi politickými poznámkami k celkovej situácii.
<P>
Som rada, že toto uznesenie neodbieha od podstaty. Zamýšľam hlasovať v jeho prospech. Zdôrazňuje myšlienku, že všetky strany zúčastnené na kríze na Blízkom východe musia dodržiavať medzinárodné humanitárne právo a predpisy týkajúce sa ľudských práv. Dúfam, že získa pevnú podporu tohto Parlamentu.
<P>
(potlesk)
<SPEAKER ID="188" NAME="Janez Potočnik">
člen Komisie. - Vážený pán predsedajúci, Európska únia má veľký záujem o prípad uneseného izraelského vojaka Gilada Šalita.
<P>
Moja bývalá kolegyňa pani komisárka Ferrerová-Waldnerová už v tomto istom Parlamente naliehavo žiadala o prepustenie pána Šalita 5. júla 2006, necelé dva týždne po jeho zajatí. V priebehu rokov a pri mnohých príležitostiach, vrátane ostatnej Asociačnej rady s Izraelom vlani v júni a v záveroch Rady pre zahraničné veci z decembra 2009, EÚ na týchto stretnutiach dôsledne vyzývala tých, ktorí zadržiavajú pán Šalita, aby ho bezodkladne prepustili. Preto sa pripájame k dnešným návrhom Parlamentu, ktoré vyzývajú na jeho prepustenie.
<P>
Podľa nášho názoru, ktorý je v súlade s hodnotením mnohých organizácií v oblasti ľudských práv, sú podmienky a okolnosti väzby pána Šalita v rozpore s medzinárodným humanitárnym právom. Naliehame preto na jeho únoscov, aby dodržiavali tieto povinnosti a osobitne, aby umožnili zástupcom Medzinárodného výboru Červeného kríža navštíviť ho. Sme si napokon vedomí toho, že prebiehajú sprostredkovateľské aktivity zamerané na prepustenie Gilada Šalita. Podporujeme všetky snahy vykonané v tomto smere a vyjadrujeme nádej, že budú čoskoro úspešné. Osobne tiež vyjadrím váš jasný odkaz kolegyni pani Cathy Ashtonovej.
<P>
Naše myšlienky sú, samozrejme, s rodinou Gilada Šalita. Viem, že jeho otec bol tento týždeň v tomto Parlamente, a predpokladám, že tu práve v tejto chvíli sedí s nami.
<P>
(potlesk)
<P>
Chcem ho ubezpečiť, že naše myšlienky a úsilie sú s ním a, samozrejme, so všetkými, ktorí trpia následkami tohto dlhotrvajúceho konfliktu.
<P>
(potlesk)
<SPEAKER ID="189" NAME="Predsedajúci">
Rozprava sa skončila.
<P>
Po skončení rozpravy pristúpime k hlasovaniu.
<P>
Písomné vyhlásenia (článok 149)
<SPEAKER ID="190" NAME="Indrek Tarand  " AFFILIATION="Verts/ALE">
písomne. - Chcem vyjadriť ľútosť nad uväznením Gilada Šalita. Jeho únos, spolu s väzbou ostatných väzňov v tejto oblasti, je neprijateľný. Túto situáciu je potrebné čo najskôr zmeniť. Som presvedčený, že prepustenie Šalita celkovo prispeje k mierovému procesu na Blízkom východe.
<P>
(FR) Na okraj, Francúzsko sa práve rozhodlo predať Rusku vojnové lode triedy Mistrál. Sme presvedčení, že svoj krok úprimne oľutuje.
