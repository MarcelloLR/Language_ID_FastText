<CHAPTER ID="017">
Európsky referenčný rámec zabezpečenia kvality odborného vzdelávania a prípravy - Európsky systém kreditov pre odborné vzdelávanie a prípravu (ECVET) (rozprava) 
<SPEAKER ID="426" NAME="Predsedajúci">
Ďalším bodom programu je spoločná rozprava na tieto témy:
<P>
správa pána Jana Anderssona v mene Výboru pre zamestnanosť a sociálne veci o návrhu odporúčania Európskeho parlamentu a Rady o vytvorení európskeho referenčného rámca zabezpečenia kvality odborného vzdelávania a prípravy - C6-0163/2008 - a
<P>
správa pána Thomasa Manna v mene Výboru pre zamestnanosť a sociálne veci o návrhu odporúčania Európskeho parlamentu a Rady o vytvorení Európskeho systému kreditov pre odborné vzdelávanie a prípravu (ECVET) - C6-0162/2008 -.
<SPEAKER ID="427" NAME="Jan Andersson" LANGUAGE="SV">
Vážený pán predsedajúci, pán komisár, najprv by som rád povedal pár slov o hodnote odborného vzdelávania. Je dôležité, aby sa odborné vzdelávanie rozvíjalo vo všetkých členských štátoch EÚ. To, aby sme mali v EÚ veľmi kvalitné odborné vzdelávanie, je dôležité pre EÚ samotnú, pre konkurencieschopnosť a pre spôsob, akým dokážeme obstáť vo svete, ale je to dôležité tiež pre jednotlivcov. To je všeobecný kontext.
<P>
Vieme, že v rôznych členských štátoch je odborné vzdelávanie organizované veľmi rozdielnymi spôsobmi. Tento návrh na referenčný rámec neohrozuje spôsob organizovania odborného vzdelávania v členských štátoch v celej Európe, môžeme však budovať na tradícii, ktorú máme, bez ohľadu na to, či je organizované na miestnej, regionálnej alebo vnútroštátnej úrovni. Spoločný rámec zabezpečenia kvality a odborného vzdelávania existoval, samozrejme, aj predtým, členské štáty si však teraz želajú tento rámec rozvinúť najmä z perspektívy rastúcej globalizácie a potreby kvalitnejšieho vzdelávania.
<P>
V súvislosti s prácou, ktorú sme vykonali na rámci kvality, by som rád poďakoval Komisii a Rade za ich vynikajúcu spoluprácu, ktorá nám umožnila dospieť k spoločným riešeniam.
<P>
O čo vlastne ide? Nuž, členské štáty boli, samozrejme, veľmi znepokojené, že by sme ich nemali poučovať, ale že by malo ísť o niečo také, čo by mohli vnímať ako niečo, čo samotným členským štátom poskytuje pridanú hodnotu. Musíme sa podeliť o skúsenosti. Osobne som navštívil pilotné projekty v našej krajine týkajúce sa zabezpečenia kvality výcviku mladých ľudí na motorové vozidlá, kde prebieha veľmi plodná spolupráca.
<P>
Máme spoločný trh práce, máme spoločné ciele, a preto je dôležité, aby sme mali tento druh vzájomnej výmeny skúseností a spoločný rámec, v ktorom táto vzájomná výmena skúseností môže prebiehať. Dbali sme tiež na to, aby sme členským štátom povedali, že na uvedené ukazovatele by sa nemali pozerať ako na nástroj kontroly, ale ako na prostriedok. Môžu ich využiť pri rozvíjaní svojich vlastných systémov a pri zabezpečení ich kvality. Dúfam a verím, že dosiahnutie tejto dohody vyústi do rozvoja odborného vzdelávania na vnútornom trhu. Som si celkom istý, že to tak bude, a som si tiež celkom istý, že vzájomná výmena skúseností a nástroje, ktoré sa teraz sprístupňujú členským štátom, budú na prospech samotným členským štátom, EÚ aj jednotlivcom. Ďakujem.
<SPEAKER ID="428" NAME="Thomas Mann" LANGUAGE="DE">
Vážený pán predsedajúci, pán komisár Figeľ, dámy a páni, keď sa začne rozprávať o vzdelávaní, každý hovorí, a to oprávnene, o Bologni. Odvtedy, čo sa v roku 1999 členské štáty rozhodli, že do roku 2010 vytvoria spoločný európsky priestor vyššieho vzdelávania, sa odstránili mnohé prekážky mobility. Keď sa zamyslíme nad bakalárskymi a magisterskými stupňami a uznávaním študijných kreditov prostredníctvom Európskeho systému prenosu kreditov (ECTS), uvedomíme si potrebu spoločných krokov.
<P>
Podľa tej istej zásady by malo prebiehať aj odborné vzdelávania a príprava (OVP). Jedným z medzníkov bol barcelonský samit v roku 2002, na ktorom odznela výzva na nadnárodné uznávanie výsledkov vzdelávania. V tom istom roku sa začal kodanský proces na prehĺbenie európskej spolupráce v oblasti odborného vzdelávania a výcviku. V roku 2006 sme stanovili nové podmienky, a to európsky kvalifikačný rámec (EQF). V tom čase som bol spravodajcom správy z vlastnej iniciatívy, ktorú predložil Európsky parlament.
<P>
EQF má tri funkcie: po prvé, prepájanie národných a sektorových kvalifikačných rámcov, po druhé, zabezpečenie porovnateľnosti odborného a všeobecného vzdelávania a po tretie, zabezpečenie transparentnosti a priepustnosti.
<P>
Teraz bol vytvorený Európsky systém kreditov pre odborné vzdelávanie a prípravu (ECVET), ktorý má umožniť prenos a uznávanie týchto výsledkov vzdelávania. Všetky prekážky prenosnosti a prijateľnosti na úrovni členských štátov aj na nadnárodnej úrovni sa odstránia až potom, keď sa dosiahne transparentnosť spôsobilostí a zručností. ECVET takto prispieva k rozširovaniu európskej spolupráce v oblasti všeobecného a odborného vzdelávania.
<P>
ECVET zvýši otvorenosť pre mobilitu a uľahčí realizáciu kariérnych plánov a mal by tiež zvýšiť sociálne začlenenie pracujúcich a osôb, ktoré sa vzdelávajú. Predpokladom skutočného záväzku dodržiavať kritériá kvality OVP je zohľadnenie národných osobitostí. Spôsob fungovania úzkej spolupráce škôl a priemyslu (t. j. duálny systém) nie je každému známy a takisto nie sú známe ani vysoké odborné, časové a finančné náklady spojené so získaním výučného listu alebo uznania za odborného administrátora. Je potrebné dopĺňať činnosti členských štátov a zlepšiť ich spoluprácu. Pokiaľ ide o kreditné body, musí sa zabezpečiť, aby sa v niektorých prípadoch mohli doplniť moduly na hodnotenie znalostí a spôsobilostí a v iných prípadoch sa mohla naďalej požadovať záverečná skúška. Táto sloboda je veľmi dôležitá.
<P>
Dámy a páni, skutočnosť, že Výbor pre zamestnanosť a sociálne veci hlasoval takmer jednomyseľne za moju správu, bola pre mňa podnetom na pokračovanie v rokovaniach s Komisiou a Radou. Stretli sme sa v Bordeaux na konferencii o vzdelávaní, ktorú usporiadalo francúzske predsedníctvo. Rád by som poďakoval všetkým tieňovým spravodajcom za podporenie tohto kompromisu.
<P>
Dúfam, že naša spoločná práca bude považovaná za kvalifikovaný príspevok k zvýšeniu efektívnosti, transparentnosti a mobilite OVP. Kiežby sa ECVET stal dôležitým stavebným blokom európskeho vzdelávacieho priestoru.
<SPEAKER ID="429" NAME="Ján Figeľ">
člen Komisie. - Vážený pán predsedajúci, tiež by som rád začal vyjadrením vďačnosti a pocitov podobných tým, ktoré vyjadril pán Jan Andersson vo svojich úvodných poznámkach o dôležitosti odporúčania o vytvorení európskeho referenčného rámca zabezpečenia kvality odborného vzdelávania a prípravy (EQARF) v s súvislosti s vynikajúcou prácou a spoluprácou medzi inštitúciami. Výbory a Komisia dúfajú, že pri týchto dvoch dôležitých nástrojoch sa dostanú veľmi blízko k dohode v prvom čítaní.
<P>
Predovšetkým by som chcel oceniť prácu Výboru pre zamestnanosť a sociálne veci. Chcel by som tiež spomenúť príspevok pani Ramony Mănescuovej a Výboru pre kultúru a vzdelávanie a k druhému bodu - pretože sme spojili dve záležitosti - ktoré sú v názvoch príslušných výborov: kultúra a vzdelávanie a zamestnanosť. Rád by som tiež spomenul pána Dumitra Opreu, ktorý prispel mnohými zaujímavými bodmi, na ktoré už poukázali páni Jan Andersson a Thomas Mann.
<P>
Ľudia a členské štáty veľa rozprávali o bolonskom procese, teraz sa však stále viac hovorí o dôležitosti zručností, odborného vzdelávania a prípravy a o kodanskom procese. V tomto roku sme mali prvú súťaž EuroSkills, ktorá pomôže zvýšiť popularitu, príťažlivosť, kvalitu a výmenu osvedčených postupov vo veľmi dôležitej oblasti odborného vzdelávania a prípravy (OVP). Rád by som uviedol niekoľko poznámok o dôležitosti dvoch nástrojov, o ktorých budeme zajtra v tomto pléne hlasovať prostredníctvom vašich správ.
<P>
K odporúčaniu EQARF: odborné vzdelávanie a príprava boli zatienené reformnými procesmi v Európe, ale ak naozaj chceme dosiahnuť väčšiu konkurencieschopnosť a sociálnu súdržnosť našej Únie, ako sa uvádza v lisabonskej stratégii, musí ísť o dôležitosť a kvalitu všeobecného aj odborného vzdelávania. Pomerne technický charakter prvého odporúčania by nemal ubrať na dôležitosti tohto nástroja. Zabezpečenie kvality podporuje každú iniciatívu v oblasti politiky OVP. Zlepšovaním efektívnosti prípravy pomáha budovať vzájomnú dôveru a modernizovať systémy OVP.
<P>
Rámec zabezpečenia kvality je určený na neustále zlepšovanie odborného vzdelávania a prípravy. Zakladá sa na cykle kvality, ktorý vytvára prepojenie medzi štyrmi fázami: plánovaním, vykonávaním, hodnotením a preskúmaním. Zahŕňa spôsoby umožňujúce monitorovať dosiahnuté výsledky OVP a meria zlepšovanie OVP na úrovni systému aj poskytovateľov. Prístup k zabezpečeniu kvality sa odráža vo všeobecných zásadách, ktoré sú v prílohe k odporúčaniu z roku 2007 o vytvorení európskeho kvalifikačného rámca (EQF), teda je už súčasťou vytvoreného referenčného rámca EQARF.
<P>
Kvalita, prístup založený na výsledkoch vzdelávania a kvalifikačný rámec idú ruka v ruke. Potrebujeme, aby tieto nástroje vytvárali jednu mozaiku. Zabezpečenie kvality je predpokladom dôvery medzi systémami a krajinami a umožňuje prenos výstupov vzdelávania. Myslím si, že veľmi dôležité sú kompromisy dosiahnuté v tomto procese. Komisia podporuje navrhovaný text. Vaše príspevky vylepšujú text, napríklad stanovenie nového časového plánu pre navrhnutie vnútroštátneho prístupu, výslovný odkaz na zapojenie miestnych a regionálnych orgánov. Váš príspevok tiež pomohol objasniť význam pôvodného textu vysvetlením rámca ako súboru nástrojov.
<P>
O druhom nástroji by som chcel povedať iba to, že aj ten je potrebný, ak naozaj chceme podporiť celoživotné vzdelávanie a uľahčiť skutočnú mobilitu. Ako zvyknem hovoriť, nie sme turisti, ale občania jednej Európskej únie. Túto mobilitu potrebujeme pre osoby, ktoré sa vzdelávajú, aj pre pracujúcich, aby ľudia mohli využívať bohatstvo, ktoré ponúkajú rôzne európske systémy vzdelávania a prípravy na vnútroštátnej alebo aj regionálnej úrovni. To bude možné iba v prípade, ak budú študijné kredity jednotlivcov pri prechode z jedného vzdelávacieho prostredia do druhého primerane oceňované.
<P>
To by sa teraz malo prostredníctvom Európskeho systému kreditov pre odborné vzdelávanie a prípravu (ECVET) otvoriť ešte viac. Systém ECVET má dvojaký cieľ: po prvé, podporovať a propagovať nadnárodnú mobilitu a po druhé, umožniť prístup k celoživotnému vzdelávaniu ako odpovedi na reálne potreby jednotlivcov, pracovného trhu a našich spoločností.
<P>
Už to nechcem opakovať, ale iba vás uistím, že tento nástroj je a bude zlučiteľný s ďalším nástrojom, Európskym systémom prenosu kreditov pre univerzitné vzdelávanie (ECTS), a s rôznymi kvalifikačnými systémami, ktoré už v Európe existujú. Vykonávať sa bude podľa pravidiel a právnych nástrojov každej zo zúčastnených krajín.
<P>
Pán Mann zdôrazňoval dobrovoľnú účasť členských štátov. Naznačuje to rozdielnosť našich systémov, ale tiež zrelosť pri nachádzaní spoločných nástrojov, ktoré sú výsledkom našej spoločnej práce a ochoty vytvoriť podmienky pre kompatibilitu a prenosnosť medzi rôznymi systémami. Počas tohto procesu sme mohli vidieť, ako v obidvoch prípadoch pomohol pri analýze a tvorbe nástrojov prístup zdola nahor.
<P>
V tejto súvislosti by som tiež rád povedal, že dosiahnutý kompromis je prijateľný a veľmi dôležitý nielen na urobenie záveru, ale tiež na upokojenie všetkých citlivých miest alebo obáv. Myslím si, že text ešte vylepšuje. Konkrétne si cením príspevok o významnejšej úlohe vnútroštátnych a regionálnych orgánov a tiež o zdôraznení dôležitosti testovacieho obdobia alebo výsledkov počas procesu implementácie. Komisia teda návrhy a dosiahnutý kompromis podporuje.
<SPEAKER ID="430" NAME="Marie Panayotopoulos-Cassiotou" LANGUAGE="EL">
Vážený pán predsedajúci, som veľmi hrdá, že ako prvá osoba po spravodajcoch môžem zdôrazniť, aký obrovský význam má pre všetkých obyvateľov Európy posilnenie systémov odborného vzdelávania a prípravy pri rešpektovaní osobitostí vzdelávacích systémov v každom členskom štáte a prostredníctvom koordinácie tak, aby mohli byť dané v spoločnom rámci a mohli sa používať ako nástroje, ako Komisia celkom správne zdôraznila a ako sme sa prostredníctvom veľmi dobrej práce spravodajcov dozvedeli vo výboroch.
<P>
Dokázali sme mladým Európanom poskytnúť štart, aby mali dve cesty vpred: cestu vyššieho vzdelávania, teoretických štúdií, a cestu praktických štúdií, v ktorých ide predovšetkým o praktické zameranie a o tvorbu. Odborné vzdelávanie na všetkých úrovniach je budúcnosťou Európy, je to budúcnosť každého jednotlivého členského štátu, je to predsieň tvorby a produktivity, ktorá vedie k pokroku a inovácii. Verím, že tieto dve smernice, ktoré budú čoskoro schválené a uvedené do praxe, budú používať orgány v každom členskom štáte a vzdelávacie inštitúcie, aby sme na budúci rok, ktorý je rokom tvorivosti a inovácie, mali výsledky.
<SPEAKER ID="431" NAME="Corina Creţu" LANGUAGE="RO">
Predovšetkým by som chcela uvítať účasť pána komisára Figeľa na tejto rozprave a pozornosť, ktorú venuje týmto správam. Chcela by som tiež, samozrejme, zablahoželať našim kolegom poslancom pánovi Anderssonovi a pánovi Mannovi.
<P>
Ako tieňová spravodajkyňa Socialistickej skupiny v Európskom parlamente (PSE) pre túto správu a členka Výboru pre zamestnanosť a sociálne veci by som chcela vyjadriť svoju radosť, že bola schválená implementácia Európskeho systému kreditov pre odborné vzdelávanie a prípravu. Je to dôležitý krok smerom k harmonizácii právnych predpisov v oblasti vzdelávania v krajinách EÚ a odstráneniu prekážok, ktoré stáli v ceste odbornému vzdelávania pri prechode z jedného systému odborného vzdelávania a prípravy do druhého systému.
<P>
Podľa lisabonskej stratégie a posledných stretnutí venovaných odbornej príprave budú hospodárskou hybnou silou Európskej únie vysokokvalifikovaní pracovníci. V modernom hospodárstve to znamená pracovníkov, ktorí sa dokážu dohovoriť viacerými jazykmi a ktorí majú skúsenosti s prácou v multikultúrnych prostrediach. Vzhľadom na existujúce rozdiely medzi členskými štátmi pokiaľ ide o definovanie kvalifikácií a diplomov, je veľmi dôležité vytvoriť vo vzdelávacom sektore v súčasnom prostredí predpoklady na cezhraničnú mobilitu. Táto skutočnosť uľahčí prípravu vysokokvalifikovaných pracovníkov, ktorí budú schopní spĺňať nové požiadavky európskeho hospodárstva.
<P>
Ďalšími dôsledkami tohto legislatívneho rámca bude zvýšenie úrovne mobility študentov a žiakov z našich krajín, nových členských štátov, ktorých systémy odborného vzdelávania a prípravy sú na európskej úrovni integrované iba čiastočne. Európsky systém kreditov bude prínosom pre študentov a žiakov, ktorí v minulosti nemali rovnaké príležitosti pracovať a absolvovať prípravu v mnohojazyčných a medzikultúrnych prostrediach, ako mali žiaci a študenti zo starých štátov Európskej únie.
<P>
Predložením pozmeňujúcich a doplňujúcich návrhov som žiadala o čo najrýchlejšiu implementáciu tohto systému, ktorý je určený na uľahčenie akumulácie, prenosu a uznávania výsledkov tých ľudí, ktorí by radi získali odbornú kvalifikáciu bez ohľadu na to, z ktorého členského štátu EÚ pochádzajú alebo v ktorom žijú. Na základe existujúcich štruktúr musíme vytvoriť trvalo udržateľné siete na európskej úrovni medzi vnútroštátnymi a regionálnymi poskytovateľmi odborného vzdelávania a prípravy. Na zabezpečenie čo najväčšej účinnosti týchto sieti a partnerstiev musíme zaručiť jednotnú a vysokú úroveň kvality. Pri tejto príležitosti vítam správu pána Anderssona o vytvorení európskeho referenčného rámca zabezpečenia kvality odborného vzdelávania a prípravy.
<P>
Tiež by som chcela zdôrazniť, že je potrebné, aby nástroje, ktoré poskytuje tento rámec, uplatňovali čo najskôr tiež členské štáty, aby sme mohli dosiahnuť čo najvyššie spoločné normy kvality v oblasti vzdelávania. Musíme jasne definovať podmienky na získanie úplnej kvalifikácie z čiastočných odborných spôsobilostí. Je najvyšší čas, aby sme zvýšili mobilitu pracovníkov v EÚ.
<SPEAKER ID="432" NAME="Hannu Takkula" LANGUAGE="FI">
Vážený pán predsedajúci, chcel by som tiež povedať pár slov o tejto vynikajúcej správe. Rád by som poďakoval spravodajcovi pánovi Anderssonovi, ako aj ostatným, ktorí tu dnes hovorili, a osobitne pánovi komisárovi Figeľovi.
<P>
Je dôležité, aby sme hovorili o odbornom vzdelávaní a príprave, pretože sme sa spoločne rozhodli, že Európa bude mať vnútorný trh. Ak chceme mať fungujúci vnútorný trh, znamená to, že potrebujeme tiež spoľahlivú, dobre pripravenú pracovnú silu. Musíme teda zabezpečiť, aby sme pri budovaní Európy riešili nielen hospodárske aspekty, ale tiež aspekty súvisiace s prácou a zručnosťami.
<P>
Táto správa sa týka nielen vzdelávania a prípravy, ale tiež kultúry a zamestnanosti. Rozhodovali sme tiež o otázke profesionálnych zručností ako súčasti bolonského a kodanského procesu, ktoré v tejto súvislosti tiež stoja za úvahu.
<P>
Chcel by som upozorniť na jednu vec. Hoci viem, že vzdelávanie a príprava patria vo veľkej miere do právomoci členských štátov, napriek tomu ich na európskej úrovni môžeme podporiť, aby pracovali na skutočnom zabezpečení kvality odborného vzdelávania a prípravy, úrovne vzdelávania a výstupov vzdelávania. Je to veľmi dôležité pre mobilitu.
<P>
Pri hroziacom hospodárskom úpadku musíme mať na pamäti, že investície do prípravy a vzdelávania prinášajú spoľahlivú, kvalitnú a kvalifikovanú pracovnú silu. Ak chceme docieliť inovácie a získať nové zručnosti a kompetencie a ak chceme posilniť svoju hospodársku základňu, teda zvýšiť HNP, je to rozhodujúce.
<P>
Tí, ktorí dnes rozhodujú, často zabúdajú, že pravým kľúčom k vybudovaniu lepšej budúcnosti a posilneniu našej hospodárskej základne je vzdelávanie a príprava. Túto správu by sme mali odovzdať členským štátom a ich orgánom s rozhodovacou právomocou a my, ktorí zastupujeme Európsku úniu, by sme ich v tom mali podporiť. Potrebujeme životaschopný a kvalitný trh práce a kvalifikovanú pracovnú silu.
<SPEAKER ID="433" NAME="Sepp Kusstatscher" LANGUAGE="DE">
Vážený pán predsedajúci, pán komisár, dámy a páni, tieto dve odporúčania Európskeho parlamentu a Rady by mali byť silným podnetom na neustále zlepšovanie odborného vzdelávania a prípravy (OVP) v celej Európe prostredníctvom spoločného plánovania, energického vykonávania, hodnotenia a preskúmania. Vyžaduje si to väčšiu transparentnosť medzi rôznorodými systémami OVP, aby sa umožnila porovnateľnosť a vzájomné uznávanie kvalifikácií v OVP a zabezpečila sa vyššia priepustnosť.
<P>
Rozprávame o kultúre neustáleho zlepšovania kvality. Lepšie vzdelávanie nie je len otázka kvalifikácií, lepšieho prístupu na trh práce a väčšej konkurencieschopnosti podnikov a pracovníkov. V tejto súvislosti mi vadí, že sa tak často hovorí o ľudskom kapitáli, akoby ľudské bytosti boli iba výrobným faktorom.
<P>
Stav OVP v 27 členských štátoch je veľmi rozdielny. Pravda je, ako práve povedal pán Takkula, že nepotrebujeme byrokratickú harmonizáciu ustanovení, kŕmenie lyžičkou Bruselom. Urobili by sme však dobre, keby sme vyvíjali aspoň mierny tlak s cieľom zabezpečiť, aby sa postupne vo všetkých členských štátoch EÚ presadili najlepšie modely a normy, a povedal by som, hneď teraz a nie až vo vzdialenej budúcnosti.
<P>
Môžeme a mali by sme sa jeden od druhého učiť. V každom prípade by OVP malo získať v celej Európe rovnaké postavenie, ako má všeobecné vzdelanie.
<P>
Rád by som poďakoval za správy pánovi Anderssonovi aj pánovi Mannovi.
<SPEAKER ID="434" NAME="Jiří Maštálka" LANGUAGE="CS">
Aj ja by som chcel začať poďakovaním spravodajcom pánovi Mannovi a pánovi Anderssonovi za ich prácu a najmä za trpezlivosť, ktorú prejavili pri rokovaniach o kompromisoch. Návrh pána Anderssona podľa môjho názoru celkom správne vyjadruje potrebu dodržania podmienky subsidiarity, na druhej strane text správy dobre opisuje mechanizmy a termíny, keď by mal systém hodnotenia referenčných ukazovateľov v členských štátoch fungovať. Podľa môjho názoru tiež podporuje väčšiu aktivitu všetkých zainteresovaných strán, ktoré poskytujú odborné vzdelávanie, vrátane podporovania sebahodnotenie ako doplnkového nástroja na zvyšovanie kvality.
<P>
Vítam skutočnosť, že do kompromisných návrhov sa podarilo zahrnúť aj tie, ktoré považujem za veľmi dôležité, teda návrhy, ktoré boli prijaté vo Výbore pre zamestnanosť a ktoré obsahujú hlavne podporu členských štátov pri prijímaní efektívnejších opatrení v tejto oblasti, zdôraznenie úlohy študentov pri hodnotení spokojnosti s výstupmi vzdelávania a podporu ľudí, ktorí vzdelanie poskytujú. V návrhu správy pána Manna považujem za dôležité podporiť bod č. 1, ktorý zdôrazňuje základný význam osobného a profesionálneho rozvoja jednotlivcov. Na záver by som chcel zdôrazniť, že v navrhovaných kompromisných návrhoch sa používa termín celoživotné vzdelávanie a tým sa celkom správne rozširuje okruh občanov zúčastňujúcich sa na vzdelávacom procese, a preto ho podporím.
<SPEAKER ID="435" NAME="Joel Hasse Ferreira" AFFILIATION="PSE">
(PT) Vážený pán predsedajúci, pán komisár, dámy a páni, zabezpečenie kvality odborného vzdelávania a prípravy je dôležité nielen na certifikáciu procesu celoživotného vzdelávania každého európskeho pracovníka, ale tiež na uľahčenie mobility v celej Únii. Dôležitým prvkom v tomto procese je hodnotenie odborného vzdelávania a prípravy samotnej. V tomto zmysle je dôležité zvýšiť výmenu osvedčených postupov na európskej, vnútroštátnej, regionálnej a miestnej úrovni.
<P>
Vážený pán predsedajúci, vytvorený referenčný rámec stanovuje spoločné zásady, kritériá kvality a ukazovatele užitočné na hodnotenie a zlepšovanie poskytovaných služieb a zároveň rešpektuje subsidiaritu. Tieto ukazovatele majú slúžiť nie ako nástroje na kontrolu, ale predovšetkým ako súbor nástrojov pomáhajúci pri dosahovaní cieľov lisabonskej stratégie súvisiacich so vzdelávaním a prípravou.
<P>
Pán komisár Figeľ, po zablahoželaní pánovi Janovi Anderssonovi k jeho vynikajúcej správe by so chcel spomenúť niekoľko bodov zo správy pána Thomasa Manna, ktorému tiež blahoželám. Musím zdôrazniť dôležitosť prepojenia tohto certifikačného postupu s prideľovaním kreditov pri vyššom vzdelávaní. Takto zaručíme, aby sa certifikačné procesy dopĺňali a aby sa zlepšili podmienky pracovnej mobility európskych pracovníkov a mladých ľudí. Dôležité je nielen uľahčiť, ale tiež povzbudiť účasť miestnych a regionálnych orgánov na prepojení regionálnych a vnútroštátnych kvalifikačných rámcov s Európskym systémom kreditov pre odborné vzdelávanie a prípravu.
<P>
Vážený pán predsedajúci, len tak môžeme zvýšiť mobilitu a prenos kvalifikácií medzi rôznymi odvetviami hospodárstva a medzi rôznymi trhmi práce, čím významnou mierou prispejeme k sociálnej súdržnosti a väčšej rovnosti príležitostí v celej Európskej únii.
<P>
Napokon, dámy a páni, keď sa vrátim k správe pána Anderssona, rád by som zdôraznil dôležitosť podpory stratégie celoživotného vzdelávania a propagácie kultúry zlepšovania kvality na všetkých úrovniach znásobením spojení medzi formálnym vzdelaním a prípravou a rozvíjaním uznávania získaných skúseností. Takto zlepšíme úroveň vzdelania mladých ľudí a tiež prípravy pracovníkov, ktoré sú z hľadiska hospodárskeho a sociálneho rozvoja dôležité na dosiahnutie európskeho sociálneho modelu.
<SPEAKER ID="436" NAME="Marian Harkin" AFFILIATION="ALDE">
Vážený pán predsedajúci, najprv by som chcela zablahoželať pánovi Aderssonovi a pánovi Mannovi za ich vynikajúcu prácu a naozaj dobré výsledky. Dnes večer bude väčšina z nás súhlasiť, že európsky referenčný rámec zabezpečenia kvality odborného vzdelávania a prípravy bude veľmi užitočným nástrojom, ktorý pomôže členským štátom podporiť a monitorovať neustále zlepšovanie systémov odborného vzdelávania a prípravy.
<P>
Tento rámec bude založený na spoločných európskych referenciách a bude stavať na obmedzenom uplatnení a skutočne skromnom úspechu predchádzajúceho rámca nazývaného spoločný rámec zabezpečenia kvality.
<P>
Pri vypracovaní súčasného návrhu sme vychádzali zo skúseností, ktoré sme získali s predchádzajúcim rámcom, a verím, že oproti tomu, čo sme tu už mali, sme ho podstatne vylepšili.
<P>
Navrhovaný rámec prispeje ku kvalite a efektívnosti investícií do ľudského kapitálu rôznymi spôsobmi, z ktorých by som uviedla iba tri: poskytovaním lepšieho vzdelávania a zručností, zlepšením noriem a podporením mobility. Používanie tohto rámca je dobrovoľné a verím, že pán komisár Figeľ má pravdu, keď hovorí, že to odzrkadľuje nielen našu rozmanitosť, ale aj našu zrelosť. Poskytuje nám to spoločný rámec so spoločnými kritériami kvality a tento výsledok sa dá dosiahnuť iba prostredníctvom opatrení na úrovni Spoločenstva. Vyhli sme sa tak nástrahám rôznych dvojstranných dohôd a minimalizáciou administratívnych noriem poskytujeme dobrý mechanizmus na porovnávanie noriem kvality.
<P>
Je to dobrý a praktický právny predpis, ktorý prinesie dobré výsledky. Právne predpisy, ako je tento, svedčia o dobrej každodennej práci Parlamentu.
<SPEAKER ID="437" NAME="Marusya Ivanova Lyubcheva" AFFILIATION="PSE">
(BG) Vážený pán predsedajúci, pán komisár, vypracovanie odporúčaní na zvýšenie kvality odborného vzdelávania a prípravy je nepopierateľným úspechom.
<P>
Vzhľadom na to, že za politiku v tejto oblasti zodpovedajú členské štáty, sa kvalita odborného vzdelávania v členských štátoch výrazne odlišuje a to nevyhovuje úrovni mobility na trhu práce ani dynamickej miere hospodárskeho a technologického rozvoja. Sťažuje to dosahovanie lisabonských cieľov. Ešte viac to sťažuje zabezpečenie rovnakých podmienok pri vytváraní znalostnej ekonomiky.
<P>
Na základe nového prístupu referenčného rámca môže byť členským štátom poskytnutá pomoc pri dosahovaní všeobecných kritérií, porovnateľnosti a zlučiteľnosti z hľadiska ich ponuky vzdelávania. Rozsah realizovateľnosti zväčšujú úrovne koordinácie stanovené v týchto odporúčaniach vrátane koordinácie s partnerskými a profesionálnymi organizáciami. Určite pomôžu zlepšiť trh vzdelávania, ktorý musí nasledovať príklad trhu práce.
<P>
Určite to podporí najmä tie krajiny, v ktorých je fungovanie tohto procesu problematické preto, lebo v ich hospodárstvach prebieha transformácia. Ak bude možné stanoviť štandardnú základnú úroveň, zaručí to transparentnosť, jednotnosť a prenosnosť medzi veľkým množstvom vývojových trendov v rámci hraníc EÚ.
<P>
Malo by sa to dať dosiahnuť bez porušenia autonómie, ktorú majú členské štáty pri spravovaní svojich vlastných systémov odborného vzdelávania a prípravy. Súčasne to však vytvorí spoločné prostredie a poskytne predpoklad pre spoločný, veľmi kvalitný základ a efektívny prístup k odborníkom v oblasti vzdelávania.
<P>
Aby sme dosiahli ešte väčšiu efektívnosť systémov na výcvik kvalifikovaných pracovníkov, mali by sme tiež vážne zvážiť potrebu synchronizácie potrieb podnikov s hospodárskym a technologickým rozvojom. Pomôže to vyriešiť veľký počet problémov, ktoré podnietili vznik migračných tokov rôznych veľkostí.
<P>
Okrem toho sa na riešenie problémov s rôznymi vzdelávacími trendmi môže použiť cielený prístup. Základnými vnútroštátnymi usmerneniami v tomto procese musia byť transparentnosť, spolupráca a vysoké normy pri organizovaní procesov na zvýšenie kvality odborného vzdelávania a prípravy prostredníctvom účasti v európskej sieti kvality.
<SPEAKER ID="438" NAME="Tomáš Zatloukal" AFFILIATION="PPE-DE">
- (CS) Chcel by som v krátkosti spomenúť, že odborné vzdelávanie a príprava v Európskej únii sa uskutočňujú na vnútroštátnej a regionálnej úrovni autonómne, podľa rôznych noriem a vytvára sa tak široké spektrum rôznych vedných odborov a kvalifikácií. Európa preto potrebuje spoločné kritériá na zabezpečenie transparentnosti a prenosnosti medzi mnohými vzdelávacími prúdmi v Európe. Systémy vzdelávania a odbornej prípravy musia byť preto dostatočne pružné, aby účinne reagovali najmä na potreby trhu práce. Výkonnosť a účinnosť ponúkaného vzdelávania pri plnení týchto potrieb sa musí pravidelne hodnotiť, monitorovať a rozvíjať na základe faktov. Dobrým znamením je, že zásady zabezpečovania vysokej kvality odborného vzdelávania skutočne zahŕňajú odporúčania na zavedenie európskeho kvalifikačného rámca. Osobne vnímam európsky referenčný rámec ako nástroj, ktorý podporí zlepšovanie kvality systémov odborného vzdelávania a prípravy v rôznych členských štátoch.
<SPEAKER ID="439" NAME="Zbigniew Zaleski" AFFILIATION="PPE-DE">
(PL) Vážený pán predsedajúci, pán komisár, návrh sa týka profesionálnej prípravy na rôznych úrovniach v závislosti od inteligencie, motivácie a potrieb trhu. Spoločné pracovné normy si vyžadujú harmonizáciu modelov prípravy od Španielska po Rumunsko.
<P>
Chcel by som zdôrazniť, že podporovaním univerzitného vzdelania by sme nemali oslabovať odborné vzdelávanie na nižšej úrovni - na nižšom alebo vyššom stredoškolskom stupni. Aby bol niekto čašníkom, nemusí mať vysokoškolské vzdelanie, niekedy postačí aj krátky kurz. V krajinách, ako je napríklad Poľsko, bol nedávno takýto druh prípravy zredukovaný. Ako učiteľ chcem povedať, že budem všemožne podporovať pružné vzdelávacie programy prispôsobené potrebám študentov s dôrazom na zručnosti v cudzích jazykoch, aby si každý vedel poradiť v cudzej krajine.
<P>
Pán komisár, nakoniec chcem povedať, že investícia do vzdelania je jednou z najlepších investícií v Európe. Na vzdelaní nešetrime. Neupierajme toto financovanie budúcim generáciám.
<SPEAKER ID="440" NAME="Dragoş Florin David" AFFILIATION="PPE-DE">
(RO) Odborné vzdelávanie a príprava sú základné nástroje, ktoré európskym občanom ponúkajú spôsobilosti, znalosti a zručnosti potrebné na to, aby sa stali integrálnou súčasťou trhu práce v znalostnej spoločnosti. Podstatná časť tohto odporúčania je vynikajúca. Myslím si však, že je potrebné zahrnúť ďalšie dve oblasti, ktoré som skutočne zdôraznil: vytvorenie poradenského systému pre európskych občanov s cieľom pomôcť im pri výbere správneho typu štúdií a špecializácie, ktoré by vyhovovali ich osobným zručnostiam, a prípadne vytvorenie platformy pre kvalitu vzdelávania.
<P>
Chcem zdôrazniť skutočnosť, že musíme prijať komplementárny prístup k vzdelávaniu uľahčujúci lepšie prispôsobenie vzdelávacieho procesu skutočným potrebám trhu práce. Stratégie celoživotného vzdelávania a mobility sú dôležité na zvýšenie šancí na nájdenie zamestnania na trhu práce. Tiež by som chcel poďakovať obidvom spravodajcom a zaželať vám veselé Vianoce.
<SPEAKER ID="441" NAME="Nicodim Bulzesc" AFFILIATION="PPE-DE">
(RO) Ľudia v Európskej únii, ktorí by chceli vo svojej krajine pôvodu využívať odbornú kvalifikáciu, alebo moduly, ktoré získali v inej krajine, stále čelia prekážkam. Táto skutočnosť odrádza veľký počet ľudí a spôsobuje spomalenie cezhraničnej mobility. Vytvorenie Európskeho systému kreditov pre odborné vzdelávanie a prípravu (ECVET) by preto mohlo zvýšiť mobilitu študujúcich aj pracovníkov. Tiež si myslím, že správa pána Thomasa Manna veľmi dobre identifikovala zlepšenia, ktoré tento systém prinesie, ako aj problémy, ktoré by mohli vznikať po jeho implementácii.
<P>
Našťastie môžeme vychádzať zo skúseností získaných v rámci systému prenosu kreditov (CTS). Sám ako učiteľ, ktorý sa musel zaoberať systémom kreditov, súhlasím s odporúčaniami spravodajcu. Na prideľovanie kreditných bodov musíme mať štandardnú kvantitatívnu základňu na európskej úrovni a musia sa stanoviť jasné kritéria, aby sa mohla medzi európskymi štátmi zabezpečiť vzájomná relevantnosť, transparentnosť, porovnateľnosť a dôvera voči systému. Súhlasím tiež s poskytnutím skúšobnej doby pred prijatím systému, pretože európske štáty majú odlišné vzdelávacie systémy, a myslím si, že na harmonizáciu 27 systémov odbornej prípravy je potrebné viac času.
<SPEAKER ID="442" NAME="Mairead McGuinness" AFFILIATION="PPE-DE">
Vážený pán predsedajúci, som tu, aby som podporila svojho suseda pána Thomasa Manna, a chcem zablahoželať jemu aj druhému spravodajcovi k ich práci. Je tu však určitý problém, ktorý určite vznikol v našom členskom štáte, a možno aj vo vašom, pán predsedajúci. Konjunktúra v stavebníctve vytvorila podľa môjho názoru obrovský problém najmä pre mladých ľudí, ktorí skutočne neboli motivovaní, aby sa išli vzdelávať a pripravovať, pretože ich priťahovali vysoké mzdy v stavebnom sektore.
<P>
Žiaľ, to prešlo a veľa ľudí z tejto kategórie zostalo bez prípravy, a preto bez prístupu k inej práci, ktorá by sa mohla naskytnúť. Preto si myslím, že jednotlivé členské štáty, a Írsko určite, sa musia zamerať na tieto konkrétne skupiny, aby keď prídu dobré časy (a dúfame, že sa čoskoro vrátia), boli pripravení na inú prácu. Samozrejme, že myšlienka zabezpečenia kvality a kontroly je dôležitá. Znepokojuje ma, že vzdelávanie je teraz odvetvím bez prvku kontroly kvality a myšlienka cezhraničného pohybu pracovníkov si od nás vyžaduje, aby sme k odbornému vzdelávaniu a príprave mali celoeurópsky a koordinovaný prístup.
<SPEAKER ID="443" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, navrhovaný systém prenosu a akumulácie kreditov v oblasti vzdelávania a odbornej prípravy by mal prispieť k mobilite pracovníkov v rámci hraníc Európskej únie. Ak chceme, aby Európska únia uspela v konkurencii s tretími krajinami, aby jej hospodárstvo rástlo, aby rástla zamestnanosť a znižovali sa rozdiely medzi regiónmi, musíme podporovať celoživotné vzdelávanie. Potrebujeme starších ľudí. Európska únia potrebuje ich skúsenosti, kvalifikáciu a vedomosti.
<P>
Ak chceme mať znalostne orientované hospodárstvo, musíme investovať do vzdelania. Musíme predchádzať tomu, aby ľudia opúšťali vzdelávací systém bez kvalifikácie. Je tiež dôležité umožniť prístup k vzdelaniu a kvalifikácii najmä ľuďom s finančnými problémami vrátane tých, ktorí žijú v malých mestách a obciach a stále nemajú jednoduchý prístup k vzdelávacím službám.
<SPEAKER ID="444" NAME="Paul Rübig" AFFILIATION="PPE-DE">
(DE) Vážený pán predsedajúci, pán komisár Figeľ, chcel by som vám čo najsrdečnejšie zablahoželať. Myslím si, že toto je jeden z najväčších problémov pred Vianocami. Keď sa pozeráme na nadchádzajúci rok, na finančnú krízu, je toho veľa, s čím sa musíme vyrovnať, a vzdelávanie a odborná príprava v tom naozaj hrajú kľúčovú úlohu.
<P>
Máme tri ukazovatele, ktoré nám pomôžu prekonať krízu: výskum a vývoj, infraštruktúra a vzdelávanie a odborná príprava. Domnievam sa, že teraz musíme stanoviť nové normy, aby sme obyvateľstvu ukázali, že celoživotné vzdelávanie má nesmierne dôležitú úlohu najmä pre malé a stredné podniky, že chceme zachovať pracovné miesta pre zamestnancov a že im chceme poskytnúť lepšiu prípravu, aby v budúcnosti získali viac príležitostí na trhu.
<P>
Európska únia hrá v tejto oblasti ústrednú a veľmi dôležitú úlohu a veľmi by ma potešilo, keby sme zajtra prijali iniciatívu Small Business Act. Získali by sme tak dodatočné finančné prostriedky pre túto oblasť.
<SPEAKER ID="445" NAME="Ján Figeľ">
člen Komisie. - Vážený pán predsedajúci, budem stručný, pretože som dlhšie hovoril na začiatku tejto rozpravy. Budem pokračovať tam, kde predchádzajúci rečník skončil, najmä pre krízu.
<P>
Musíme investovať lepšie a viac do vzdelávania a odbornej prípravy. Nie menej, ale lepšie a viac, čo znamená efektívnosť, kompatibilitu, relevantnosť a tak ďalej a ešte viac. To je stanovisko Komisie a, samozrejme, mám pocit, že sa tu uplatňuje.
<P>
Dnešné posolstvá o mobilite kvalifikovanej pracovnej sily, celoživotnom vzdelávaní, akumulácii a prenose vedomostí a o kultúre kvality sú veľmi dôležité pre naše vnútroštátne systémy vzdelávania a odbornej prípravy a mali by sa stať skutočnosťou.
<P>
Chcem iba potvrdiť, že nástroje, ktoré prijímame (dúfam, že zajtra budete hlasovať o kompromisnom texte alebo o predložených pozmeňujúcich a doplňujúcich návrhoch, ktoré schvaľujem a vítam), robia Európu ústretovejšou ku kvalifikácii. To znamená ústretovejšou k ľuďom alebo k občanom a to je niečo, s čím sa skutočne musíme stotožniť možno viac než v minulosti. Takýmito nástrojmi môžeme pripraviť lepšie podmienky pre motiváciu, mobilizáciu zameranú na inovácie a všetky tieto významné ciele.
<P>
Komisia pod vedením českého predsedníctva skúsi pomôcť pri organizovaní konferencií: základnej úvodnej konferencie pre oba nástroje a potom viac špecializovaných konferencií o ďalšej implementácii. Možno by nám obaja páni spravodajcovia mohli pomôcť, alebo zúčastniť sa týchto podujatí s nami. Samozrejme, najdôležitejšou časťou, ktorá nás čaká, je implementácia.
<P>
Chcem tiež povedať, ako už dnes večer povedali mnohí rečníci: veselé Vianoce a šťastný nový rok - Európsky rok tvorivosti a inovácie - 2009.
<SPEAKER ID="446" NAME="Predsedajúci">
Ďakujem a to isté prajem vám a celému kolégiu komisárov i ostatným pracovníkom.
<SPEAKER ID="447" NAME="Jan Andersson">
spravodajca. - (SV) Vážený pán predsedajúci, pán Takkula tu už nie je, ale položil otázku, či je nejaký rozpor medzi stanovovaním cieľov na úrovni EÚ a skutočnosťou, že vzdelávacie systémy budú v zásade stále vnútroštátnou záležitosťou. Žiadny rozpor nevidím. Myslím si, že tento referenčný rámec vychádza z cieľov na úrovni EÚ, pričom zároveň dôverujeme členským štátom. Poskytujeme im možnosti a to, čo nazývame súborom nástrojov na použitie. Nedomnievam sa, že je v tom nejaký rozpor.
<P>
Chcel by som zdôrazniť, čo už povedal pán Figeľ, že investovanie do vzdelania je teraz dôležitejšie než kedykoľvek predtým vzhľadom na krízu, ktorú práve prežívame v oblasti hospodárstva a zamestnanosti. Podporí to konkurencieschopnosť EÚ, ale tiež poskytne jednotlivcom nástroje na skvalitnenie života a na pokračovanie ich celoživotnej odbornej prípravy.
<P>
Na záver by som sa chcel ešte raz poďakovať Komisii a tiež všetkým tieňovým spravodajcom. Po celý čas sa nám mimoriadne dobre spolupracovalo a všetkým vám chcem zaželať veselé Vianoce a šťastný nový rok.
<SPEAKER ID="448" NAME="Thomas Mann" LANGUAGE="DE">
Vážený pán predsedajúci, pán komisár Figeľ, ďakujem za skvelú spoluprácu vám osobne, aj vášmu tímu. Skutočne sme sa, takpovediac, spoločne zblížili. Myslím si, že sme tak dosiahli dobrý výsledok.
<P>
Pán Kusstatscher má úplnú pravdu - Európska únia má v oblasti odbornej prípravy vysoké ambície. Napokon, nechceme nič viac a nič menej ako emancipáciu odbornej prípravy voči vyššiemu vzdelávaniu. Aj pani Panayotopoulosová-Cassiotouová má úplnú pravdu - musíme dosiahnuť hmatateľné výsledky. Chceme reálne výsledky, nie zvyčajné vyhlásenie úmyslu, nie zvyčajné pekné reči. Fázu zväčša chaotickej spolupráce tak musí vystriedať obdobie intenzívnejšej koordinácie.
<P>
Vzdelávacie výstupy v jednotlivých členských štátoch sa v súčasnosti do značnej miery líšia. Z toho vyplýva, že musíme dosiahnuť súlad medzi podnikmi a vnútroštátnymi orgánmi vo vzťahu k vzdelávacím ustanovizniam. Aj pán Takkula má úplnú pravdu - nechceme žiadne európske vodenie za ruku a vôbec nič také sa neplánuje. To, čo skutočne potrebujeme, je tzv. mäkké právo, čiže spôsob, ako zaujať a zaangažovať ostatných ľudí.
<P>
Chceme, aby sa stretávali odborníci - v diskusiách, v pracovných skupinách a tiež pri vypracovávaní štúdií. Ďalej potrebujeme vzdelávacie ustanovizne. Pán Maštálka má úplnú pravdu. Môžeme na tento účel využiť aj existujúce siete a sociálnych partnerov. Iba vtedy budú výhody zjavné zamestnancom aj zamestnávateľom a súkromným aj verejným poskytovateľom vzdelávania: klasický systém s prínosom pre všetkých. Páni Ferreira a Rübig sa zmienili o dôležitosti celoživotného vzdelávania, a oprávnene, pretože to je meradlo, pomocou ktorého môžeme skutočne sledovať zmeny.
<P>
Pani Harkinová, tak ako vy, aj ja považujem za dôležitý dobrovoľný charakter tohto rámca, pretože zahŕňa všetkých aktérov. Spoločnú prácu prvých členských štátov na základoch stáleho zvyšovania dôvery uvidíme od roku 2012. Skúšobná fáza je nevyhnutná, to je isté. Zapracujeme hodnotenie na úrovniach 1 až 8 Európskeho kvalifikačného rámca (EKR) a môj skvelý sused má, samozrejme, úplnú pravdu, že to treba urobiť. Mladí ľudia majú právo vidieť, že sú užitoční, že sú potrební a že môžu pokračovať vo svojom osobnom rozvoji, a to všetko v súlade s vnútroštátnymi právnymi predpismi. Ďalšie krajiny sa môžu pridať neskôr a vstúpiť do Európskeho systému kreditov pre odborné vzdelávanie a prípravu (ECVET), kedykoľvek budú schopné. Myslím, že šance dosiahnuť to sú mimoriadne dobré. Ak budeme naďalej diskutovať o problémoch v takomto duchu spolupráce, podarí sa nám pokročiť ďalej. Domnievam sa, že sme tu dokázali niečo uviesť do pohybu.
<SPEAKER ID="449" NAME="Predsedajúci">
Rozprava sa skončila.
<P>
Hlasovanie sa uskutoční zajtra, vo štvrtok 18. decembra 2008.
<P>
Písomné vyhlásenia (článok 142)
<SPEAKER ID="963" NAME="Dumitru Oprea  " LANGUAGE="RO">
Z pozície spravodajcu výboru požiadaného o stanovisko k Európskemu systému kreditov pre odborné vzdelávanie a prípravu by som chcel ešte raz zdôrazniť význam vytvorenia a zavedenia tohto systému, ktorého cieľom je zvýšenie kvality a atraktívnosti odborného vzdelávania a prípravy.
<P>
Potreba zaviesť systém ECVET je založená na snahe znížiť rozdiely vo vzdelávacích výstupoch, ktoré vyplývajú zo skutočnosti, že máme rozdielne systémy odbornej prípravy. Musíme zvýšiť prehľadnosť odborných kvalifikácií a celoživotného vzdelávania.
<P>
Zavádzanie systému ECVET musí byť založené na spoločnom záväzku dodržiavať zásady, ktoré zaručia vysokú kvalitu odborného vzdelávania a prípravy. Jedným z dôležitých prvkov musí byť podpora vytvárania partnerstiev medzi vzdelávacími inštitúciami, spoločnosťami a vnútroštátnymi orgánmi, aby sa vytvorilo prostredie vzájomnej dôvery.
<P>
V neposlednom rade by som chcel spomenúť, že ECVET kladie dôraz na vzdelávacie výstupy a nie na čas strávený získavaním vedomostí, zručností a odborných znalostí.
