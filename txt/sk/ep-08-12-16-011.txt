<CHAPTER ID="011">
Obchodovanie s emisnými kvótami skleníkových plynov (rozprava) 
<SPEAKER ID="326" NAME="Predsedajúci">
Ďalším bodom programu je správa pani spravodajkyne Doylovej v mene Výboru pre životné prostredie, verejné zdravie a bezpečnosť potravín o návrhu smernice Európskeho parlamentu a Rady, ktorým sa mení a dopĺňa smernica Európskeho parlamentu a Rady 2003/87/ES s cieľom vylepšiť a rozšíriť systém Spoločenstva pre obchodovanie s emisnými kvótami skleníkových plynov - C6-0043/2008 -.
<SPEAKER ID="327" NAME="Avril Doyle">
spravodajkyňa. - Vážený pán predsedajúci, náklady na zníženie emisií CO2 a zníženie závislosti našich hospodárstiev od fosílnych palív budú predstavovať približne 1 % HDP, ak budeme konať rozhodne počas nasledujúcich 10 rokov.
<P>
Ak odložíme rozhodnutia, o ktorých nás ako politikov informovali vedci partnerského výskumu s tým, že sú nevyhnutné pre dosiahnutie maximálneho zvýšenia celosvetovej teploty o 2 °C, náklady budú minimálne 10 % HDP do roku 2020 a budú sa prudko zvyšovať, keďže po environmentálnych bodoch zlomu budú nasledovať finančné.
<P>
Je pravda, že energeticky účinné priemyselné odvetvia a priemyselné odvetvia s účinnými zdrojmi sú tiež hospodársky účinné, a je pravda, že revolučná zmena je to, čo v energetickom odvetví potrebujeme. V tejto veci nemáme absolútne žiadnu inú možnosť. EÚ je jediným regiónom na svete, ktorý má v súčasnosti funkčný systém obchodovania s emisiami a ktorý stanovil cenu pre CO2 a ktorý sa zaviazal jednostranne znížiť naše emisie CO2 na 20 %.
<P>
V skutočnosti sme boli pilotným projektom pre zvyšok sveta, pre ostatné regióny. Tieto ostatné regióny vytvárali svoje systémy na stanovenie emisných kvót a obchodovanie s emisiami a teším sa na návrh novej vlády USA na základe volebného manifestu prezidenta Obamu začiatkom nového roku. Senátor John Kerry nám minulý týždeň v Poznani potvrdil, že to nebude neskôr.
<P>
Taktiež vítam dnešný predbežný návrh systému obchodovania s emisiami od austrálskej vlády, ktorá použila náš systém obchodovania s emisiami ako vzor, a úprimne im želám všetko najlepšie.
<P>
Vítam rozhodnutie a úmysel Číny, Indie a mnohých iných krajín v industrializovaných a menej rozvinutých častiach sveta dosiahnuť cieľ výrazného zníženia emisií oxidu uhličitého, ktorý je v protiklade k doterajšiemu prístupu.
<P>
Už prešiel takmer rok, odkedy Komisia prijala balík opatrení v oblasti klímy a energetiky, a počas týchto 11 mesiacov sme prešli dlhú cestu. Francúzske predsedníctvo v júli oznámilo, že tento balík bude ich prioritou, a my sme tvrdo pracovali na tom, aby sme sa dohodli do konca tohto roku.
<P>
Teraz máme cieľovú rovinku na dosah. Výnimočné okolnosti si vyžiadali výnimočné opatrenia. Všetci zainteresovaní v inštitúciách EÚ jasne pochopili, že Európa musí pokročiť v tomto procese a ukončiť ho včas pred 15. konferenciou zmluvných strán Rámcového dohovoru Organizácie Spojených národov o zmene klímy, ktorá sa bude konať budúci rok v Kodani.
<P>
Dohody na základe prvého čítania, najmä o takýchto komplikovaných a technických záležitostiach, sa nesmú stať normou. Veľmi sympatizujem s kolegami, ktorí kritizujú časový rozvrh za to, že nie je v súlade s podstatou toho, čo robíme. Som presvedčená, že keby bola problematika iná, pravdepodobne by som súhlasila s mnohými vecami, ktoré hovoria. Ale v tomto prípade všetci vieme prečo. Nemáme na výber, vieme, prečo je časový rozvrh taký, aký je.
<P>
Prípravy na dosiahnutie tej najdôležitejšej medzinárodnej dohody už začali a podpísanie tohto balíka opatrení v oblasti klímy a energetiky by potvrdilo silné odhodlanie EÚ dodržať svoje záväzky k cieľom a dokázalo jej zodpovedný prístup k rozvojovým krajinám.
<P>
Mnohokrát som upozorňovala francúzske predsedníctvo a vždy bolo medzi nami jasno v tom, že by sme nikdy nedovolili to, aby sa Parlamentu predniesla hotová vec z Európskeho samitu. Jasne to smerovalo k tomu. Ako spravodajkyňa hodnotenia systému obchodovania s emisiami Európskej únie by som chcela oceniť skutočnosť, že francúzske predsedníctvo a vynikajúci tím pod vedením pána veľvyslanca Légliseho-Costu tomu rozumeli od prvého dňa. Záležitosti, ktoré išli na samit ako doplňujúce informácie, boli v rámci parametrov toho, čo by bolo prijateľné pre Európsky parlament a pre mňa ako pre spravodajkyňu hlavného výboru, Výboru pre životné prostredie, verejné zdravie a bezpečnosť potravín.
<P>
Teda pre kolegov, ktorí pochybujú o tom, že spoločné rozhodnutie bolo uznané nielen v duchu ale aj v litere zákona, dovoľte mi uistiť ich o tom, že sa nekonali žiadne prekvapenia v tom, čo sa vrátilo zo samitu, pretože o všetkých otázkach a parametroch sa dôkladne diskutovalo počas piatich alebo šiestich trojstranných rokovaní pred samitom.
<SPEAKER ID="328" NAME="Jean-Louis Borloo" LANGUAGE="FR">
Vážený pán predsedajúci, dámy a páni, dovoľte mi poznamenať, že práca, ktorú odviedla pani Doylová a všetci poslanci, čo sa týka tejto smernice, ktorá bola objektívne zložitá, je absolútne kľúčová a podstatná. Áno, pani Doylová, domnievam sa, že sme rešpektovali pakt dôvernosti. Dve záležitosti boli skutočne podstatné.
<P>
Prvá otázka bola: ide stále o spolurozhodovanie vzhľadom na časový rozvrh? Potvrdzujem, že ide o skutočný spolurozhodovací postup. Času bolo málo pre každého z dôvodu medzinárodných udalostí, ktoré nie sú nikoho chybou, Parlamentu, Rady, ani Komisie, dôvodom bola Kodaň a európske dodržiavanie demokratického postupu.
<P>
Pravdupovediac, nie som si istý, či by sme to urobili oveľa lepšie, keby sme mali oveľa viac času. Sú situácie, keď rýchlosť umožňuje jednoduchšie manévrovanie. Svoje o tom vedia lyžiari a myslím si, pani spravodajkyňa, že ste našli spôsob, ako uplatniť silu Parlamentu v trojstranných rokovanich, najmä v zásadnej otázke druhej fázy. Zvyšok je v texte.
<P>
Skutočná otázka je 20 % až 30 % a komitológia alebo spolurozhodovanie v čase, keď Európa musí byť schopná manévrovať v rokovaniach. Pravdepodobne budeme musieť nájsť do istej miery neformálny cestovný proces trialógu okolo Kodane, trochu predtým a trochu potom, aby bola Kodaň skutočným medzinárodným úspechom a aby boli skutočné podmienky pre zmenu.
<P>
V každom prípade viete, že v tomto bode sme sa zriekli komitológie pre spolurozhodovanie, čo je podľa môjho názoru podstatné pre túto konkrétnu správu aj pre túto smernicu.
<P>
Jedna poznámka na záver: tak ako my, aj vy chcete, aby obchodovanie s kvótami malo presvedčivejšie, významnejšie postavenie v súvislosti s trojstrannými rokovaniami a v tomto máme jednoznačnú podporu Komisie. Medzičasom sme zvýšili našu kapacitu z 20 % na 50 % vo vyhláseniach členských štátov na účely týchto aukcií.
<P>
Toľko v skratke to, čo som chcel povedať. Nemyslím si, že by rozvrh kedykoľvek alebo akýmkoľvek spôsobom ovplyvnil podobu spolurozhodovacieho postupu, ktorý je rovnako podstatný ako jednomyseľnosť, ktorá nebola povinná a ktorá bola podstatná pre Radu a hlavy štátov alebo predsedov vlád.
<SPEAKER ID="329" NAME="Stavros Dimas" LANGUAGE="EL">
Vážený pán predsedajúci, závery Európskej rady o návrhu na revíziu systému obchodovania Európskej únie s emisnými kvótami skleníkových plynov únie sú veľmi uspokojivé, najmä ak vezmeme do úvahy, aký je tento systém komplexný a technický. Keď Komisia predložila svoj návrh pred rokom, jeho cieľom bolo zlepšiť a rozšíriť systém obchodovania s emisnými kvótami skleníkových plynov tak, aby mohol výrazne prispieť k cieľom zníženia emisií oxidu uhličitého v Európskej únii a stať sa základom, štandardom pre iné systémy obchodovania s emisiami skleníkových plynov na celom svete.
<P>
Kompromisná dohoda zachováva všetky relatívne dôležité body návrhu, najmä celkový horný limit pre emisie oxidu uhličitého s lineárnym znížením so zámerom dosiahnuť celkový cieľ zníženia o 20 %. Tiež uchováva postupné prijatie plného obchodovania formou aukcií. Mal by som poukázať na to, že v prvom a druhom období obchodovania formou aukcií bolo celkové vydražené množstvo približne 5 %. V treťom období, ktoré začne v roku 2013, sa bude obchodovať minimálne s 50 % kvót a z roka na rok sa toto množstvo bude zvyšovať. Navyše sa v dôsledku kompromisného návrhu harmonizujú pravidlá prideľovania tak, aby každý mal rovnaké možnosti a toto je takisto veľmi dôležitý úspech. Kompromisný návrh absolútne zaisťuje environmentálnu integritu a cieľ ochrany a rieši starosti a obavy priemyslu tým, že zaručuje istotu na dlhodobom základe a zavádza špeciálne ustanovenia pre tieto priemyselné odvetvia, ktorým hrozí presunutie kvôli skutočnosti, že neexistuje medzinárodná dohoda obmedzujúca emisie oxidu uhličitého a ostatných skleníkových plynov.
<P>
Systém obchodovania Európskej únie, ktorý je už teraz najväčší na svete a, samozrejme, má problémy, ktoré sme definovali a ktoré sme napravili v tomto návrhu, bude ešte účinnejší a schopnejší prepojiť sa s ostatnými systémami, ktoré sa zavádzajú na medzinárodnej úrovni. Ešte raz by som chcel poďakovať francúzskemu predsedníctvu za jeho nesmierne úsilie a predovšetkým pani spravodajkyni Doylovej za jej veľmi dôležitý prínos k sformulovaniu kompromisnej dohody a, samozrejme, vám všetkým, ktorí ste hlasovali za tento návrh.
<SPEAKER ID="330" NAME="Corien Wortmann-Kool" LANGUAGE="NL">
Vážený pán predsedajúci, aj ja by som rada začala srdečným blahoželaním našej pani spravodajkyni, Komisii a v neposlednom rade francúzskemu predsedníctvu Rady k dosiahnutému výsledku. Kým ambície a ciele ostali nedotknuté, spôsob ich dosiahnutia je oveľa šikovnejší.
<P>
V skutočnosti sme žiadali, aby sa tomu venovala pozornosť vo Výbore pre medzinárodný obchod. Keby sme veľmi zaťažili európsky priemysel, ktorý musí súťažiť na celosvetovom trhu, určitá časť nášho priemyslu by sa musela presunúť mimo Európy. Toto je opak toho, čo sa snažíme dosiahnuť, a to čistejšiu výrobu v Európe aj mimo nej. Z tohto dôvodu je potrebné uvítať, že schéma obchodovania formou aukcií vo veľkej miere otvorila cestu referenčným kritériám. Gratulujem ku konečnému výsledku, pretože toto je to, o čo žiadal aj Výbor pre medzinárodný obchod.
<P>
Po druhé, dovoľte mi upriamiť vašu pozornosť na úsilie a odhodlanie na celom svete. V Poznani sa pokrok dosiahol len veľmi neochotne. Musíme naozaj spojiť svoje sily s novým prezidentom Spojených štátov tak, aby bolo možné uzavrieť globálnu dohodu, pretože skutočne nebudeme schopní dosiahnuť naše globálne ciele, pokiaľ sa to nestane.
<SPEAKER ID="331" NAME="Elisa Ferreira" LANGUAGE="PT">
Vážený pán predsedajúci, napriek hospodárskej a finančnej kríze Európska únia nepoľavila vo svojich záväzkoch v oblasti zmeny klímy. Vyhlásenia novozvoleného prezidenta Spojených štátov a prístup, ktorý dali najavo Čína, Brazília, Mexiko a iné štáty v Poznani, dokázali, že vedúce postavenie Európy v oblasti životného prostredia začína prinášať ovocie. Tento Parlament jednoznačne pridal hodnotu návrhu Komisie a ďakujem pani spravodajkyni Doylovej za to, že bola taká otvorená návrhom Výboru pre hospodárske a menové veci. Navrhla tomuto Parlamentu rozumné riešenia problému s presunom emisií CO2 v priemysle, predstavila kritériá kvality a limit 50 % pre používanie nástrojov na kompenzáciu a čistý rozvoj a pokúsila sa udržať slobodu členských štátov používať príjmy z obchodovania s kvótami na úrovni okolo 50 %.
<P>
Stále je čo robiť a dúfam, že s aktívnou účasťou tohto Parlamentu sa to podarí. Predovšetkým musíme vyšpecifikovať kritériá pre klasifikáciu v praxi tých odvetví, ktorých sa týka presun emisií CO2, a tiež dôsledky vyšších cien energie pre hospodárstvo a občanov. Predovšetkým musíme využiť všetok diplomatický vplyv Európy a zabezpečiť to, aby environmentálne záväzky našich hlavných partnerov boli skutočné, merateľné a rovnaké ako tie naše. Odvetvové dohody môžu tvoriť základný prvok tohto procesu. Sme však stále na dobrej ceste a domnievam sa, že sme odviedli kus dobrej práce.
<SPEAKER ID="332" NAME="Lena Ek" LANGUAGE="SV">
Systém obchodovania s emisnými kvótami máme od roku 2005. Toto rokovanie bolo o vylepšení týchto pravidiel. Napriek tomu to bolo, ako keby sme sa ocitli vo filme Vražedné polia priamo uprostred paľby a protipaľby zo všetkých strán.
<P>
Vo Výbore pre priemysel, výskum a energetiku sa uskutočnilo veľa rokovaní a chcela by som spomenúť najmä niektoré veci, ktoré boli súčasťou konečných výsledkov rokovania. Stanovenie priorít pre celosvetovú dohodu je mimoriadne dôležité. Skutočnosť, že po Kodani budeme mať zoznam konkurenčných priemyselných odvetví, je veľmi dôležitá. Podarilo sa nám dosiahnuť uznanie jednoduchších pravidiel a menej byrokracie pre malé podniky. Systém je otvorenejší a transparentnejší so zákazom zneužívania vnútorných informácií firmy na obchodovanie, čo zaručuje dôveryhodnosť a účinnosť. Zaviedli sme stimuly pre priemysel na využitie prebytkového plynu a tepla pri kombinovanej výrobe tepla a energie. Zahrnuli sme viac námornej dopravy a pri obchodovaní s emisiami máme možnosť vyjednávať s okolitými krajinami.
<P>
Štruktúra existuje, environmentálne ciele sú stanovené, ale nástroje sa oslabili v dôsledku konania členských štátov. Považujem to za poľutovaniahodné, ale bez ohľadu na to vám odporúčam hlasovať za návrh, keďže cena za neprijatie balíka opatrení v oblasti klímy a energetiky je neporovnateľne vyššia. Ďakujem vám, pán predsedajúci.
<SPEAKER ID="333" NAME="John Bowis">
v mene skupiny PPE-DE. - Vážený pán predsedajúci, bolo správne, že sme poslali kytice francúzskemu predsedníctvu za prácu, ktorú tu vykonalo. Je to Jean-Louis Kráľ Slnko a ja dúfam, že uznaním tohto titulu sa s ním trochu podelí s našou spravodajkyňou tohto dokumentu pani Avril Doylovou. Zo všetkých dokumentov balíka opatrení v oblasti klímy - a podporujem ich všetky - bol tento najtvrdším orieškom. Myslím si, že mala najťažšiu prácu. Minulý týždeň v Poznani bol jedným z tých otáznych, ale podarilo sa nám to a výsledky sa dostavili vďaka dôvere a vďaka tvrdej práci.
<P>
Niektorí v našej skupine si myslia, že tu a v iných častiach balíka sme možno zašli priďaleko, postupovali prirýchlo a cena je privysoká. Iní vrátane mojej vlastnej strany si myslia, že sme možno mohli zájsť ďalej v mnohých ohľadoch. My a naša britská Konfederácia britského priemyslu sme chceli odvážnejšie pravidlá pre aukcie. Chceli sme vyčleniť výnosy na ekologické inovácie a nové technológie. Chceli sme podporiť nízkopríjmové krajiny. Chceli sme výnosy na ochranu a obnovu lesov a chceli sme jasné normy na prevádzku nových elektrární tak, aby nebolo možné otvoriť nové uhoľné elektrárne bez zavedenia technológie na zachytávanie CO2.
<P>
Ale zabezpečili sme financovanie pre pilotné projekty pre CCS. Dosiahli sme prísne kritériá pre biopalivá. Ochránili sme malé firmy, poskytli sme výnimky nemocniciam a dali sme priemyslu tú istotu, o ktorú žiadali, keď začali plniť úlohy, ktoré sme im stanovili. Do stretnutia v Kodani ostáva 12 mesiacov. My sme tento proces naštartovali a konferencia v Kodani v ňom musí pokračovať.
<SPEAKER ID="334" NAME="Linda McAvan">
v mene skupiny PSE. - Vážený pán predsedajúci, chcela by som začať poďakovaním. Rada by som sa poďakovala pánovi komisárovi Dimasovi, jeho tímu a pánovi Josovi Delbekemu. Odviedli dobrú prácu. V prvom rade nám dali dobrý návrh. Ďakujem pani Avril Doylovej, ktorá je odhodlaná, ako viete, a má veľa vytrvalosti a rozhodnosti. Nebolo to jednoduché, ako práve povedal pán John Bowis. Ďakujem všetkým ľuďom v pozadí, ktorí s nami pracovali, pani Virpi Köykkäovej, pani Ulrike Schönerovej zo Skupiny socialistov a pani Elizabeth Colebournovej, mojej asistentke. Títo ľudia odviedli obrovské množstvo práce počas niekoľkých minulých týždňov, aby umožnili zajtrajšie hlasovanie - a boli to takmer samé ženy! Bolo aj niekoľko mužov, ktorí nám pomohli. Mali sme dobrý tím a dobre sa nám spolupracovalo. Ďakujem pánovi ministrovi, jeho tímu a pánovi Léglisemu-Costovi, pretože zajtra ráno budeme mať dobrý balík.
<P>
Čo sme dosiahli? Nuž, ako povedal pán John Bowis, "niečo z toho". Ale je úspech, že tu dnes sme a že zajtra budeme hlasovať. Nebolo to jednoduché, keďže v tomto Parlamente sú takí, ktorí nechceli, aby sme zajtra hlasovali - ktorí nechceli, aby sme vôbec hlasovali pred voľbami. Budeme hlasovať o balíku, ktorý je vyvážený, ktorý vyvažuje životné prostredie pracovnými miestami. Áno, urobili sme isté ústupky pri aukciách, ale aukcie znamenajú "ako" a nie "či" budeme riešiť zmenu klímy. Máme limity a máme trajektóriu znižovania a to sú kľúčové veci, ktoré zaručujú, že splníme cieľ 20/20/20.
<P>
Nechcem, aby ktokoľvek vo štvrtok odchádzal z tohto Parlamentu domov so slovami, že sme nechali priemysel v štichu - nie je to pravda. Sú to tvrdé ciele pre priemysel a my sme, ako povedala Komisia, prvou skupinou krajín na svete, ktorá má takú komplexnú schému obchodovania s emisiami. Bude mať podporu našej politickej skupiny a dúfam, že zajtra bude mať podporu celého Parlamentu.
<P>
Na začiatku tohto procesu som povedala, že Európa počas nemeckého predsedníctva viedla reči a teraz musí prejsť od slov k činom a vykonať tieto tvrdé rozhodnutia o týchto právnych predpisoch a o zvyšku balíka. Dúfam, že zajtra urobíme toto rozhodnutie, začneme kráčať v ústrety Kodani a na ceste sa k nám pridá zopár ďalších ľudí a nakoniec sa nám podarí prijať balík opatrení v oblasti klímy a energetiky, balík hodný úsilia, ktoré doň vložil každý v tomto Parlamente.
<SPEAKER ID="336" NAME="Lena Ek" LANGUAGE="SV">
Švédska autorka a nositeľka Nobelovej ceny Selma Lagerlöfová začína jeden z jej najslávnejších románov zvolaním: "Konečne!" a to je pravdepodobne to, čo my všetci, ktorí sme pracovali na jednotlivých bodoch balíka opatrení v oblasti klímy a energetiky, môžeme povedať. Veľká vďaka, samozrejme, patrí francúzskemu predsedníctvu, Komisii a pánovi komisárovi Dimasovi, ktorý v tomto osobne vykonal množstvo práce, pani Doylovej, samozrejme, všetkým našim kolegom a v neposlednom rade všetkým spolupracovníkom, ktorí tak usilovne pracovali.
<P>
Mnohí z nás by radi zašli ďalej, ale nezabúdajme na to, že zároveň je veľa ľudí, ktorí neveria, že to ovplyvní klímu, ktorí nechcú rozhodnutie a ktorí by radi odložili akékoľvek konanie, akékoľvek riadenie a predovšetkým hlasovanie, ktoré sa uskutoční zajtra. Je to táto situácia, s ktorou by sme mali porovnávať. V dokonalom svete by som rada videla väčšie zníženie emisií v Európe a menej emisných kvót rozdávaných zadarmo, ale zároveň môžem vyzdvihnúť, že sme presadili množstvo pozitív, ako napríklad väčšiu otvorenosť, jednoduchšie pravidlá, výnimky pre malé podniky, podnety, stimuly pre energetickú účinnosť v priemysle a minimálnu úroveň na pomoc rozvojovým krajinám. Námorná doprava bude zahrnutá do systému o niekoľko rokov. Je jasné, že na aukciách sa predá viac emisných kvót. Bohužiaľ, žiadne príjmy neboli vyhradené pre dôležité investície a projekty. Avšak členské štáty prisľúbili preukázať prostredníctvom ich transparentnosti, že najmenej polovica príjmov sa použije na pomoc rozvojovým krajinám a na investície do lesov, nových výskumov a nových technológií. Toto je sľub, ktorý členské štáty musia dodržať. Z pozície Parlamentu ich budeme sledovať a posvietime si na kohokoľvek, kto poruší svoje sľuby, ktoré tu dal.
<P>
To, o čom budeme zajtra hlasovať, nie je dokonalá dohoda, ale ak budeme hlasovať proti, budeme zároveň hlasovať za nečinnosť. Potom nebudeme mať žiadny východiskový bod pre rokovania v Kodani v decembri. Ak túto prácu nezačneme teraz, cena bude obrovská, a to, čo musíme urobiť teraz, je prevziať zodpovednosť pri zajtrajšom hlasovaní za životné prostredie, za priemysel a za občanov Európy. Skupina Aliancie liberálov a demokratov za Európu podporí všetky návrhy, ktoré sú v balíku. Ďakujem, vážená pani predsedajúca.
<SPEAKER ID="337" NAME="Caroline Lucas">
v mene skupiny Verts/ALE. - Vážená pani predsedajúca, ďakujem pani Doylovej za všetku jej namáhavú prácu. Dnes ráno prezident Sarkozy povedal, že kompromis je pravou podstatou Európy. Nemyslím si, bohužiaľ, že tento pohľad bude veľkou útechou o niekoľko desaťročí, keď si ľudia spomenú na rok 2008 a budú sa pýtať sami seba, na čo, preboha, mysleli politici. Keď to vtedy vedeli, prečo, preboha, neurobili viac, aby nás všetkých zachránili pred neznesiteľnými dôsledkami otepľovania planéty? Prečo nekonali s väčšou naliehavosťou a rozhodnosťou?
<P>
Myslím si, že toto je otázka, ktorú by sme mali položiť sami sebe, pretože veda má v tom veľmi jasno: zníženie emisií o 20 % do roku 2020 jednoducho nie je ani zďaleka dostatočne ambiciózne, aby nám poskytlo akúkoľvek spoľahlivú pravdepodobnosť, že zabránime zvýšeniu teploty o 2 °C. A čo je škandalózne, keď sa pozeráme na balík ako celok, viac ako polovica tohto úplne neprimeraného zníženia emisií môže byť v každom prípade presunutá na rozvojové krajiny. Toto je nerozumné nielen z vedeckého hľadiska, ale je to nesprávne aj z etického hľadiska.
<P>
Medzitým sa samotný systém obchodovania s emisiami mení na stroj na neočakávané zisky pre najviac znečisťujúce priemyselné odvetvia Európy. Namiesto toho, aby sme sa poučili z prvých fáz ETS, zdá sa, že vytvárame zákony, ktoré budú dotovať tieto priemyselné odvetvia a naďalej odďaľovať náš prechod na trvalo udržateľnejšie hospodárstvo. Obávam sa teda, že sa nemôžem pridať k pánovi Sarkozymu, ktorý oslavuje kompromis, nie, ak tento kompromis pozostáva z nespočetných ústupkov podnikom, ktoré doslova kladú zisky priemyslu pred obývateľnosť tejto planéty. Nie, ak tento kompromis znamená, že odvetvia predstavujúce najmenej 96 % emisií nepochádzajúcich z elektrickej energie majú dostať 100 % bezplatných kvót. Nie, ak to znamená, že cena CO2 bude taká nízka, že to nebude vytvárať potrebné stimuly pre investície do alternatívnych zelených energií.
<P>
Toto nie je deň na oslavu: je to deň na úvahy o tom, čo viac ešte treba urobiť pre to, aby bola politická vôľa využiť príležitosť zabrániť tomu najhoršiemu klimatickému zmätku. A deň na úvahy o tom, že ďalšia príležitosť na skutočnú zmenu sa, nanešťastie, opäť zahodila.
<SPEAKER ID="338" NAME="Salvatore Tatarella" LANGUAGE="IT">
Vážená pani predsedajúca, dámy a páni, nechcem byť taký pesimistický ako pani Lucasová, ktorá hovorila predo mnou. Chcel by som tiež poďakovať pani spravodajkyni, pánovi komisárovi Dimasovi a francúzskemu predsedníctvu, pretože toto je nesporne ďalší úspech počas jeho funkčného obdobia.
<P>
Domnievam sa, že prijatie balíka opatrení v oblasti klímy a energetiky a tejto smernice je mimoriadne pozitívna vec. Európa sa teraz môže považovať za celosvetového lídra v boji proti zmene klímy. Máme tie správne poverenia, aby sme mohli ísť na budúci rok do Kodane oprávnene a v silnej pozícii a boli schopní žiadať všetky ostatné krajiny na svete, aby urobili to, čo urobila Európa.
<P>
Predovšetkým by som chcel zdôrazniť pozitívnu úlohu, ktorú zohralo Taliansko, a toto nie je protirečenie: Taliansko nemalo v úmysle zrieknuť sa, ani mariť ambiciózne ciele, ktoré sme si spoločne stanovili, ale zároveň sme mali povinnosť brániť náš vnútroštátny systém výroby. Ako povedal prezident Sarkozy dnes ráno, Európa nemôže ísť proti členským štátom a proti vnútroštátnym záujmom. Kompromis bol nevyhnutný a sme si istí, že sme ho dosiahli.
<SPEAKER ID="339" NAME="Jens Holm" LANGUAGE="SV">
Úrovne emisií stúpajú doteraz nevídaným tempom. Zvýšenie úrovne emisií oxidu uhličitého o 2,2 ppm za rok je najrýchlejším zvýšením emisií oxidu uhličitého za posledných 650 000 rokov. Musíme to zastaviť. Musíme znížiť hodnoty na maximálne 350 ppm oxidu uhličitého v ovzduší. Systém obchodovania s emisiami je najdôležitejším nástrojom EÚ na znižovanie úrovne emisií. Je preto kľúčové, ako systém nastavíme.
<P>
Preto som sklamaný, že až polovica zníženia úrovne emisií EÚ sa uskutoční v iných krajinách prostredníctvom toho, čo nazývame nástroj flexibility. Toto nebolo nikdy zámerom Komisie v akčnom pláne EÚ pre zmenu klímy a rozvoj, ktorý spomínal nástroj flexibility len ako doplnkové opatrenie. Som tiež sklamaný, že trvá tak dlho, kým proces aukcií plne vstúpi do platnosti, a že už teraz finančne silné energetické podniky majú dostať bezplatné kvóty, ak vybudujú experimentálne zariadenia na zachytávanie a ukladanie uhlíka známe pod skratkou CCS.
<P>
Napriek tomu Konfederatívna skupina Európskej zjednotenej ľavice - Nordickej zelenej ľavice a ja podporíme návrh. Tento návrh v každom prípade zlepší zle fungujúci systém, ktorý máme v súčasnosti. Zaviedli sme horný limit, ako aj kritériá kvality pre projekty mechanizmu čistého rozvoja (CDM). Obchodovanie s emisnými kvótami formou aukcií predsa ostane dominantným princípom. Strop pre emisie sa tiež postupne zníži. Toto bude znamenať, že európske emisie sa budú musieť po celý čas znižovať.
<P>
V konečnom dôsledku je to krok správnym smerom, ale chcel som, aby sme dosiahli viac. Ako zvyčajne, priemyselní lobisti a konzervatívne členské štáty uspeli v ich úsilí oslabiť naše klimatické ciele. Toto je EÚ v kocke. Veľa rečí, ale veľmi málo činov, keď na tom skutočne záleží. Ďakujem.
<SPEAKER ID="340" NAME="Johannes Blokland" LANGUAGE="NL">
Vážená pani predsedajúca, v prvom rade chcem úprimne poďakovať pani spravodajkyni Doylovej za jej vytrvalosť a za výsledok, ktorý sa nakoniec dosiahol počas rokovaní. Hoci je to výsledok, s ktorým nemôžeme byť úplne spokojní. I keď sa domnievam, že všetky emisné kvóty by sa mali vydražiť už v roku 2013, kompromis, ktorý máme pred sebou, je aj tak prijateľný.
<P>
Teší ma ustanovenie o tom, že bude k dispozícii 300 miliónov emisných kvót pre pilotné projekty na zachytávanie a ukladanie uhlíka (CCS). Toto nám poskytne dobrý dôvod, aby sme vyskúšali túto dočasnú technológiu. Taktiež úprimne dúfam, že členské štáty naozaj využijú veľký podiel zo svojich ziskov z aukcií na klimatické ciele. Toto je možné vykonať prostredníctvom fondov, ako je napríklad Adaptačný fond OSN a iné, nasmerovaním peňažných prostriedkov priamo do priemyslu podporou inovácie a výskumu.
<P>
Po zohľadnení všetkých skutočností budem zajtra hlasovať za súčasnú dohodu. Je to krok správnym smerom. Pán Borloo musel na druhú stranu dostať fúrik s 26 žabami bez toho, aby ktorákoľvek z nich vyskočila von, kým úlohou pani Doylovej bolo dostať na druhú stranu fúrik so stovkami hryzúcich žiab. Aj jej sa to podarilo. Dobrá práca!
<SPEAKER ID="341" NAME="Françoise Grossetête" AFFILIATION="PPE-DE">
(FR) Vážená pani predsedajúca, teraz máme kompromis a chcela by som využiť túto príležitosť a zablahoželať pani spravodajkyni Doylovej. Európa preto nebude v Kodani na smiech. Napriek tomu so zatajeným dychom budem do zajtra dúfať, že naši kolegovia poslanci a poslankyne budú hlasovať správne. Opäť odsudzujem skutočnosť, že niektorí z nich kritizujú postup, ktorý bol použitý. Považujem to za urážku pani spravodajkyne a samotného Parlamentu.
<P>
Tiež chcem poukázať na to, že po zasadnutí Rady sa v sobotu uskutočnilo nové trojstranné rokovanie v Európskom parlamente a že sa vtedy opäť zmenilo veľa vecí. Toto dokazuje, že Parlament má právoplatné miesto v spolurozhodovacom postupe. Preto žiadam kolegov poslancov a poslankyne, aby ostali objektívni. Nedosiahneme lepšiu dohodu o jeden alebo o dva roky. Nemôžeme si ani dopriať dostatok času odteraz do roku 2013. Priemysel chce plánovať teraz, chce sa zorganizovať teraz.
<P>
Všetky potrebné úpravy sú na svete. Umožnia nám podporiť výskum a inovácie a pomôcť našim podnikom a nášmu hospodárstvu dostať cez toto prechodné obdobie trvalo udržateľnej priemyselnej revolúcie čo najmenej bolestivo. Umožnia nám aj lepšie sa pripraviť vzhľadom na hospodársku krízu bez toho, aby sme riskovali cieľ znížiť emisie skleníkových plynov o 20 %.
<P>
Z tohto dôvodu žiadam tých kolegov poslancov a poslankyne, ktorí ešte váhajú, aby si uvedomili, aké absurdné by bolo, keby Európsky parlament nebol schopný dosiahnuť dohodu, a napriek tomu by mal presvedčiť ostatných na budúci rok v Kodani o tom, že má pravdu. To, čo sa stalo v piatok, malo historický význam. Na svete nie je kontinent, ktorý by zaviedol také záväzné pravidlá ako tie, ktoré boli jednohlasne prijaté Radou a schválené v trialógoch. Európa je na správnej ceste, pretože našla to, čo jej chýbalo: silnú politickú vôľu.
<P>
Neobmedzujme sa preto len na inštitucionálne hľadiská. Povznesme sa nad toto všetko. Európska únia na podnet francúzskeho predsedníctva práve nanovo naplánovala svoju hospodársku a energetickú budúcnosť potvrdením svojho vedúceho medzinárodného postavenia v boji proti zmene klímy. Nebola to jednoduchá vec. Dostať 27 členských štátov za okrúhly stôl a dohodnúť sa na záväzných pravidlách bola náročná úloha. Výborná práca francúzskeho predsedníctva a veľa šťastia v Kodani.
<SPEAKER ID="342" NAME="María Sornosa Martínez" AFFILIATION="PSE">
(ES) Vážená pani predsedajúca, pán Dimas, pán Borloo, dámy a páni, je čas konať. Balík právnych predpisov, o ktorých vedieme rozpravu, nám to umožňuje. Hoci výsledok tohto balíka nie je výnimočný, mali by sme mať primeraný pocit spokojnosti.
<P>
Ak sa zajtra prijme, vyšle to jasný signál ostatným krajinám, že Európska únia je odhodlaná bojovať a viesť tento boj proti zmene klímy.
<P>
Riešenie zmeny klímy a prechodu na spoločnosť s nízkou spotrebou, na nízkouhlíkovú spoločnosť, je kľúčovou celosvetovou prioritou. Tieto právne predpisy nám umožnia plánovať budúce investície na zníženie emisií najmä prostredníctvom energetickej účinnosti a postupnej demontáže zastaraných zariadení, ktoré produkujú obrovské množstvá CO2.
<P>
Chcela by som poďakovať všetkým, najmä pani Doylovej, ktorí nám umožnili byť tu teraz s pocitom spokojnosti, že máme balík právnych predpisov, ktorý ako dúfam, zajtra schválime.
<SPEAKER ID="343" NAME="Patrick Louis" AFFILIATION="IND/DEM">
(FR) Vážená pani predsedajúca, dámy a páni, rešpektovanie životného prostredia a konkurencieschopnosť by sa nemali oddeľovať. Spolu umožňujú podávať výkon. Bohužiaľ, nástroj navrhnutý Parlamentom ostane kompromisom, ktorý môže byť neúčinný, pretože mu chýbajú dve veci.
<P>
Chýba mu zavedenie kompenzačných práv na hraniciach. Bez tohto kľúčového prvku sa naše požiadavky nebudú kompenzovať na celosvetovej úrovni. Stanú sa z nich dodatočné výrobné náklady, obmedzenia expanzie, urýchľovače presunu emisií CO2, dôvody rušenia našich pracovných miest. Bez akýchkoľvek kompenzačných práv na hraniciach Únie našim kvalitám hrozí, že sa stanú nedostatkami.
<P>
Chýba mu tiež odvážna politika pridelenia uhlíkových práv lesom a drevárskemu priemyslu. Toto by zvýšilo hodnotu lesov v rozvojových krajinách, obmedzilo emisie CO2 a podporilo najelementárnejší zdroj uhlíka.
<P>
Tieto dve poznámky z hľadiska zdravého rozumu znamenajú, že táto správa, ktorá je plná dobrých úmyslov, by mohla byť len obrovskou stratou energie.
<SPEAKER ID="344" NAME="Pilar Ayuso" AFFILIATION="PPE-DE">
(ES) Vážená pani predsedajúca, pán komisár, tento návrh vydala Komisia pred viac ako rokom s istými skutočne ambicióznymi cieľmi. Medzičasom došlo k finančným otrasom na celom svete a zdalo sa, že oslabia tieto opatrenia. Nakoniec sa však dosiahla vyvážená dohoda. Takmer nikto s ňou nie je spokojný ako s celkom, ale je to dobrá dohoda, ktorá obsahuje konečné ciele a zároveň poskytuje podnikom lepší prístup k prostriedkom pre ich naplnenie.
<P>
Z tohto dôvodu musíme veľmi poďakovať a zablahoželať pani spravodajkyni Doylovej, tieňovým spravodajcom z ostatných politických skupín a hlavne francúzskemu predsedníctvu, pretože jeho práca nám umožnila dosiahnuť dobrý výsledok pre každého.
<P>
Verím, že okolnosti v blízkej budúcnosti nám umožnia byť oveľa ambicióznejšími a že ostatné krajiny sa tiež pridajú k tejto krížovej výprave s cieľom poraziť zmenu klímy, o čo sa my všetci v Európe tak veľmi usilujeme.
<SPEAKER ID="345" NAME="Atanas Paparizov" AFFILIATION="PSE">
(BG) Vážená pani predsedajúca, vážení zástupcovia Európskej komisie a predsedníctva, dovoľte mi najprv vyjadriť podporu dohode dosiahnutej v rámci Európskej rady a trojstrannému rokovaniu o balíku opatrení v oblasti klímy a energetiky.
<P>
Toto potvrdzuje vedúcu úlohu Európskej únie v boji proti zmene klímy. Zároveň to zohľadňuje potrebu Európy udržať si konkurencieschopnosť a pracovné miesta v období hlbokej celosvetovej hospodárskej krízy.
<P>
Pokiaľ ide o obchodovanie s emisiami, dohoda dosiahnutá na základe solidarity s novými členskými štátmi zo strednej a východnej Európy pri zohľadnení úsilia v období po roku 1990 je dôkazom životaschopnosti európskych hodnôt, vďaka ktorým je Európa atraktívna pre množstvo ľudí.
<P>
Čo sa týka zachytávania a ukladania oxidu uhličitého, rád by som vyzval Európsku komisiu, aby rešpektovala dosiahnutú dohodu o použití 300 miliónov ton emisných kvót skleníkových plynov s návrhmi na spolufinancovanie z nevyrovnanej bilancie rozpočtu na rok 2008 a na výhodné úvery z Európskej investičnej banky.
<P>
Dúfam, vážená pani predsedajúca, že balík opatrení v oblasti klímy a energetiky sa stane základom pre pozitívne zmeny v budúcnosti, čo sa týka klimatického a hospodárskeho rozvoja v krajinách, ako je moja krajina, Bulharsko, a v ostatných stredoeurópskych a východoeurópskych krajinách.
<SPEAKER ID="346" NAME="Urszula Krupa" AFFILIATION="IND/DEM">
(PL) Vážená pani predsedajúca, celý systém zníženia emisií oxidu uhličitého je založený na neoverených hypotézach. Nezlepší životné prostredie ani podmienky pre ľudské bytosti. Cieľom dokumentu sa stalo dosiahnutie maximálnej redukcie oxidu uhličitého a tiež zavedenie technológie na zachytávanie a ukladanie uhlíka (CCS). Táto technológia je nebezpečná a neodôvodnená z hľadiska životného prostredia.
<P>
Neželáme si poškodenie životného prostredia používaním geologických formácií ako skládok odpadu. Nedáva to zmysel. Neželáme si ani poškodenie hospodárstiev, ktoré sa stanú menej konkurencieschopnými ako krajiny tretieho sveta, čím upadnú do hlbšej recesie. Náš poľský balík bude stáť minimálne 500 miliárd PLN. Navrhovaný systém obchodovania s emisnými kvótami formou aukcií je mimoriadne drahý.
<P>
Okrem toho, keď sa rozšíri do ďalších odvetví hospodárstiev členských štátov, ukáže sa, že systém obchodovania s emisiami je užitočným nástrojom pre nasmerovanie týchto hospodárstiev k prevzatiu právomocí členských štátov v oblasti fiškálnej politiky. Toto sa dosiahne postupnou premenou našich daní zaplatených k dnešného dňu a ich nahradením environmentálnymi daňami stanovenými svojvoľným spôsobom.
<SPEAKER ID="347" NAME="Bogusław Sonik" AFFILIATION="PPE-DE">
(PL) Vážená pani predsedajúca, podľa návrhu Európskej komisie by si veľké priemyselné podniky a elektrárne uvoľňujúce oxid uhličitý do ovzdušia mali kupovať povolenia na špeciálnych aukciách, aby to mohli robiť. Keby sa navrhnutý systém skutočne zaviedol, nasledovala by vlna bankrotov. Dokázalo sa, že je možné predísť vzniku tejto katastrofálnej situácie a zaviesť riešenie. Toto riešenie vskutku spôsobí zvýšenie ceny energie, ale nie až také drastické.
<P>
Je dôležité uplatniť holistický prístup v otázke energie. Z tohto dôvodu Parlament už dávnejšie navrhoval vymenovanie vysokopostaveného úradníka, ktorý by sa zaoberal otázkou energie v kontexte zahraničnej politiky. Vymenovaný úradník by zodpovedal za koordináciu všetkých politických stratégií pokrývajúcich vonkajšie aspekty energetickej bezpečnosti, ako sú energia, životné prostredie, obchod, doprava a konkurenčná súťaž.
<P>
Otázka teraz vzniká vzhľadom na úlohu Európskej komisie. Predbežný návrh Európskej komisie bol absolútne zaujatý, nebral do úvahy situáciu v krajinách, ktorých celý energetický priemysel je založený na uhlí. Spolu tvoria tieto krajiny jednu tretinu krajín Európskej únie. Preto sa domnievam, že je absolútne primerané pýtať sa pána predsedu Parlamentu, či je spoločná Európa Európou diktatúry alebo Európou dohôd. Z môjho pohľadu pán komisár Dimas nezložil skúšku. Ničím neprispel, keď boli rokovania na kritickom bode. Iba jednoducho zopakoval všeobecné vyhlásenia, ktoré nepredstavovali základ pre kompromis. Týmto podkopal dôveryhodnosť prístupu Spoločenstva k európskym problémom. Bolo to francúzske predsedníctvo, ktoré zachránilo spoločný prístup k otázkam zmeny klímy. Bolo to francúzske predsedníctvo, ktoré umožnilo dosiahnutie dohody o energii, a chcel by som za to poďakovať pánovi Borlooovi a pani Kosciuszkovej-Morizetovej.
<P>
Teraz je potrebné podporiť vlády členských štátov a umožniť im využiť najnovšie výdobytky technológie v oblasti energetiky. Novozaložený Európsky inštitút technológie so sídlom v Budapešti by v tomto mal vedieť pomôcť.
<SPEAKER ID="348" NAME="Matthias Groote" AFFILIATION="PSE">
(DE) Vážená pani predsedajúca, kompromis o systéme obchodovania s emisiami, o ktorom sa má zajtra hlasovať, nesie neklamnú pečať Európskeho parlamentu. Toto je to, o čo sa snažila pani spravodajkyňa a tieňový spravodajca. Chcel by som sa im za to úprimne poďakovať.
<P>
Revízia systému obchodovania s emisiami a celý balík opatrení v oblasti klímy a energetiky predstavujú najambicióznejší a najďalekosiahlejší balík na ochranu celosvetovej klímy, aký kedy vznikol. Na to môžeme byť hrdí. Nemali by sme tento úspech brať na ľahkú váhu, ale na druhej strane by sme sa mali na chvíľu zastaviť a zhlboka sa nadýchnuť.
<P>
Nesmieme sa však uspokojiť s tým, čo sme dosiahli, s tým, o čom sa bude zajtra hlasovať. Naopak, musíme pozorne sledovať, ako sa vyvíja klíma a aké hospodárske dôsledky nám prinesie tento vývoj. Z tohto dôvodu žiadam Komisiu o vypracovanie istého druhu Sternovej správy pre Európsku úniu, aby sme mohli presne zvážiť, aké finančné dôsledky prinesie zmena klímy pre Európsku úniu a aké opatrenia budeme musieť prijať v budúcnosti, aby sme zvládli túto celosvetovú krízu.
<SPEAKER ID="349" NAME="Karl-Heinz Florenz" AFFILIATION="PPE-DE">
(DE) Vážená pani predsedajúca, dámy a páni, nie som toho názoru, že sme boli mimoriadne úspešní v objasnení skutočného významu, ktorý sa musí pripisovať celému tomuto balíku. Mnoho ľudí sa domnieva, že chceme potrestať politiku priemyslu. V skutočnosti ide o politiku CO2 a o politiku trvalej udržateľnosti tohto sveta. Na to potrebujeme zdroje. Možno to bude bolestivé, ale ak nebudeme mať zdroje, nemôžeme sa zaoberať obrovskými zásobárňami uhlíka na celom svete, a tieto zdroje existujú a nemôžu sa zahovoriť. Pre tento účel máme nástroje, s ktorými nie som veľmi spokojný a rovnako málo som spokojný s výsledkom. Napriek tomu budem hlasovať za správu.
<P>
Presun emisií CO2 je východiskovým bodom pre istý druh liberalizácie. Toto zďaleka neznamená, že priemysel, o ktorom sa domnievame, že sa oslobodí, Komisia skutočne oslobodí. To isté platí pre systém referenčných kritérií. Pán minister, pri všetkej úcte, a tiež vy, pani Doylová, musíme byť nesmierne opatrní, aby sa naša Komisia v budúcnosti nestala pánom hospodárskej politiky Európy. Nikdy by sme sa nemali spoliehať iba na jednu inštitúciu. Preto mám pochybnosti, ale v konečnom dôsledku budem hlasovať za správu, pretože spätne sa netýka iba CO2, ale aj trvalej udržateľnosti. Pálime zdroje našich detí alarmujúcim tempom, čím ohrozujeme našu planétu. Toto je potrebné zvrátiť pomocou novej politiky pre priemysel. Je to naša jediná nádej!
<P>
Keď sa sťažujeme, že Parlament nevniesol viac kompetentnosti do tejto otázky, je to úplná pravda. Avšak, moji drahí priatelia sociálni demokrati, na Konferencii predsedov ste väčšinou hlasov podporili toto urýchlenie, kým my sme hlasovali proti. Chceli sme iný postup, taký, s ktorým by si Rada určite poradila. Preto ak sa sťažujete, sťažujte sa na správnom mieste.
<P>
Na záver, neviem si predstaviť, že existuje rozumnejší návrh, za ktorý by hlasovala dostatočná väčšina. Z tohto dôvodu musíme hlasovať za túto správu.
<SPEAKER ID="350" NAME="Anne Ferreira" AFFILIATION="PSE">
(FR) Vážená pani predsedajúca, dosiahla sa dohoda o balíku opatrení v oblasti klímy a energetiky a nám všetkým odľahlo.
<P>
Dovoľte mi však zmierniť entuziazmus, ktorý niektorí majú v súvislosti s týmto balíkom. Dohoda bola nevyhnutnou požiadavkou pre úvahy o tom, čo sa stane po Kjótskom protokole, ale nestačí na to, aby sme povedali, že teraz môžeme vyriešiť otázku zmeny klímy.
<P>
Tiež si myslím, že tento text má viacero slabých miest. Po prvé, považujem za poľutovaniahodné, že úroveň obchodovania formou aukcií sa znížila na 70 % v roku 2020, kým pôvodný návrh bol 100 %.
<P>
Po druhé, akceptovanie toho, že 50 % cieľov zníženia je možné kompenzovať projektmi v rozvojových krajinách, výrazne znižuje zodpovednosť Európskej únie v otázke zmeny klímy.
<P>
Tretím príkladom je nízka úroveň príjmov a chýbajúce solídne záväzky investovať do boja proti zmene klímy, buď v Európskej únii alebo v prospech rozvojových krajín.
<P>
Pochybujem, že tieto ustanovenia, a v širšom ponímaní ustanovenia v balíku opatrení v oblasti klímy a energetiky, povzbudia európske hospodárstvo k potrebným zmenám a že premenia Európsku úniu na spoločnosť, ktorá je zdržanlivá v používaní uhlíka.
<P>
Napriek tomu budem hlasovať za celkový text, ale domnievam sa, že budeme potrebovať ďalšie iniciatívy, aby sme európskemu záväzku dodali väčšiu závažnosť.
<SPEAKER ID="351" NAME="Elisabetta Gardini" AFFILIATION="PPE-DE">
(IT) Vážená pani predsedajúca, dámy a páni, dohoda dosiahnutá o balíku opatrení v oblasti klímy a energetiky je podľa mňa ambicióznou dohodou, pretože na jednej strane rešpektuje ciele stanovené vzhľadom na ochranu životného prostredia a zároveň ukazuje spôsob, ako ich zosúladiť s trvalou hospodárskou udržateľnosťou. Vnímam ju aj ako úspech Talianska, keďže Taliansku sa podarilo vyjednať viaceré kritické aspekty balíka s pozitívnym výsledkom.
<P>
Dohodnutý text v skutočnosti znamená podstatné vylepšenie verzie, ktorú vytvoril Výbor pre životné prostredie, verejné zdravie a bezpečnosť potravín, a má oveľa bližšie k názorom našej politickej skupiny. Napríklad ustanovenie o revízii v roku 2010 - aj vzhľadom na výsledky konferencie v Kodani - ktoré sa dohodlo na návrh prezidenta Berlusconiho, je kľúčovým bodom a skutočnosť, že bolo jednohlasne prijaté, podľa môjho názoru svedčí o jeho ohľaduplnosti k priemyslu. Rovnako zásadné je, že sa prijalo postupné zavádzanie systému aukcií v priemyselných odvetviach nevystavených medzinárodnej súťaži. Navyše tie, ktorým hrozí riziko presunu emisií CO2, budú mať prospech z bezplatných kvót.
<P>
To však neznamená, že to bude prechádzka ružovou záhradou, pretože tento balík tak či tak spôsobí výrazné zvýšenie nákladov pre celonárodné systémy. V skutočnosti sa mnoho bezplatných kvót spája aj s ambicióznymi referenčnými kritériami ustanovenými v týchto smerniciach, a preto sa riziku premiestnenia úplne nezabráni. Z tohto dôvodu sa vraciame k dôležitosti ustanovenia o revízii: poskytne príležitosť zhodnotiť, či systém nevydáva príliš veľa finančných prostriedkov, vykonať úpravy a presmerovať naše úsilie.
<P>
Parlament by podľa mňa mal sledovať, ako sa táto dohoda realizuje a najmä to, ako sa vykonávajú aukcie. Domnievam sa, že toto bude skutočná skúška ohňom. Žiadame veľa od reálneho hospodárstva a ako sme stále zdôrazňovali, nechceme, aby sa toto úsilie premenilo na masívne financovanie odrezané od reálneho hospodárstva.
<SPEAKER ID="352" NAME="Caroline Jackson" AFFILIATION="PPE-DE">
Vážená pani predsedajúca, ďakujem a gratulujem pani Doylovej, ale domnievam sa, že zajtrajšok bude smutným dňom pre demokraciu v Európskom parlamente.
<P>
Očakáva sa od nás schválenie dohody, o ktorej sa rokovalo s Radou za zatvorenými dverami. Vedome sme hodili cez palubu našu šancu podieľať sa na stanovisku Rady prostredníctvom spolurozhodovacieho postupu. Nevidím zmysel v presadzovaní viacerých, nových právomocí pre Parlament, ak nie sme pripravení uplatniť ani tie, ktoré máme.
<P>
Pretože sme sa ponáhľali podľa zlého časového harmonogramu, zanedbali sme našu zodpovednosť zabezpečiť celkové vyhodnotenie dôsledkov balíka opatrení v oblasti klímy a energetiky nezávislými organizáciami. Ja som napríklad nedávno bola spravodajkyňou rámcovej smernice o odpade. Podporuje myšlienku energeticky účinných kombinovaných tepelných závodov a elektrární, ale takéto závody môžu byť penalizované v zmysle revidovaného systému obchodovania s emisiami (ETS). Diskutovalo sa vôbec o tomto dôležitom bode? Čo sa s ním stalo?
<P>
Vo všeobecnosti sme akceptovali to, čo povedali tie štáty, ktoré sú najviac znepokojené balíkom. Zanedbali sme zabezpečenie nástroja pre EÚ na rozsiahle zhodnotenie dôsledkov a teraz na to doplácame. Nemáme ani najmenšiu predstavu o tom, či sa ciele stanovené v balíku skutočne naplnia. Sme presvedčení o tom, že budeme mať dostatočne silný dohľad nad jeho vykonávaním, napriek tomu, čo povedal pán Dimas, a že budeme mať dostatočne rýchlu reakciu voči štátom, ktoré neuplatnia dokonca ani tento oslabený balík?
<P>
Ako budeme kontrolovať všetky tieto projekty so spoločným úsilím v rozvojových krajinách? Ak je zmena klímy taká dôležitá, potrebujeme oveľa aktívnejší prístup k vykonávaniu environmentálnej politiky, než aký sme zažili doteraz a o tom sme nič nepočuli. Ak z toho vzíde niečo dobré, musí to byť nové rozhodnutie zabezpečiť nepriestrelné záruky vykonávania a štandardizovaný systém objektívneho posúdenia dôsledkov, aký má Kongres USA.
<P>
Niekto povedal, že táto uponáhľaná dohoda v prvom čítaní sa nemá považovať za precedens vôle Parlamentu ustúpiť Rade a zahodiť svoje právomoci, právomoci, ktoré má v rámci spolurozhodovacieho postupu. Ale bude to tak, pán Borloo, či nie? A Parlament to v budúcnosti oľutuje.
<SPEAKER ID="353" NAME="Georg Jarzembowski" AFFILIATION="PPE-DE">
(DE) Vážená pani predsedajúca, pán minister, pán komisár, Skupina Európskej ľudovej strany (kresťanskí demokrati) a európski demokrati vítajú dohodu medzi Radou a Parlamentom v trojstrannom rokovaní o nerozšírení nových pravidiel revízie všeobecného systému obchodovania s emisiami (ETS) na leteckú dopravu, ale nechať to na nové, ešte nepublikované špeciálne pravidlá pre leteckú dopravu.
<P>
Špeciálne pravidlá ETS pre leteckú dopravu, na ktorých sa dohodli Parlament a Rada v lete a ktoré nadobudnú účinnosť 1. januára 2012, sú prvými celosvetovými pravidlami, ktoré začleňujú aj leteckú dopravu do systému obchodovania s emisiami, čím vyžadujú od aerolínií obmedzenie účinkov leteckej dopravy na životné prostredie. To je správne. Dôsledky, teda náklady pre aerolínie, letiská a v konečnom dôsledku pre cestujúcich, sú v rámci celosvetovej hospodárskej súťaže len ťažko znesiteľné na základe pravidiel, ktoré sme odsúhlasili v lete.
<P>
Prísnejšie pravidlá prostredníctvom nových všeobecných pravidiel ETS by boli nielen neodôvodnené, ale dostali by európske aerolínie do extrémnych finančných ťažkostí. Do tejto miery sme vďační Parlamentu a Rade. Je to správne aj preto, lebo špeciálne pravidlá ETS pre leteckú dopravu nám poskytujú príležitosti vyjednať absolútne rovnaké pravidlá s tretími krajinami, a tým predísť celosvetovým konfliktom, keďže takéto celosvetové konflikty by mohli viesť k odvetným opatreniam proti európskym aerolíniám. Úprimne povedané, celosvetové riešenia alebo prinajmenšom čiastočné riešenia zamerané na rozumnú ochranu životného prostredia vzhľadom na leteckú dopravu na celom svete sú vždy lepšie ako nadmieru prísne smernice, ktoré platia len v EÚ. V tomto zmysle sme veľmi spokojní. Ste si vedomí toho, že v roku 2014 sa špeciálne pravidlá ETS pre leteckú dopravu tak či tak prehodnotia.
<P>
Preto som vďačný pani spravodajkyni Doylovej a francúzskemu predsedníctvu - ak to bude počuť - za to, že vylúčili leteckú dopravu. Toto bolo správne rozhodnutie, ktoré nám umožní posunúť sa vpred. Ďakujem veľmi pekne!
<SPEAKER ID="354" NAME="Richard Seeber" AFFILIATION="PPE-DE">
(DE) Vážená pani predsedajúca, nebudem strácať čas gratuláciami francúzskemu predsedníctvu za tieto úspešné rokovania. Ostáva však horkastá príchuť toho, že Európsky parlament v nich nebol riadne zapojený. Je to škoda, najmä v tejto veci. Nerozumiem celkom zhonu, ktorý sme tu zažili, keďže takmer všetky členské štáty sa zdráhavo ujímali svojich záväzkov, ku ktorým sa zaviazali už podľa Kjótskeho protokolu.
<P>
Sme vždy veľmi dobrí v dohadovaní sa o cieľoch, ktoré sú v ďalekej budúcnosti. Systém obchodovania s emisiami začína 1. januára 2013. Rozhodli sme o záväzkoch na toto obdobie a ďalej do roku 2020 a pre vzdialenú budúcnosť. Bolo by lepšie, keby sme docielili, aby členské štáty dodržiavali svoje existujúce záväzky a keby sme Európsky parlament riadne zapojili do otvoreného, usporiadaného a demokratického procesu vytvárania právnych predpisov.
<P>
Okrem toho sa domnievam, že Komisia teraz čelí veľkým výzvam, pretože to, na čom sme sa dohodli, je komplexná rámcová dohoda. Najmä pokiaľ ide o definovanie jednotlivých bodov, ako napríklad uplatnenie nástrojov flexibility, bude to veľmi závisieť od toho, ako Komisia nastaví smerodajné podmienky. K tomu je potrebné poznamenať, že v odvetví ETS je možné presunúť približne 50 % do iných regiónov sveta a so spoločným úsilím je to 70 %. V tomto si členské štáty dosť výrazne polepšili. Tu by som opäť rád požiadal Komisiu a pána komisára Dimasa, aby veľmi dôkladne sledovali a pripomínali členským štátom dodržiavanie ich povinností, ku ktorým sa zaviazali s cieľom pomôcť celosvetovej klíme.
<P>
Okrem toho aj naďalej máme problém s presnou definíciou presunu emisií CO2. Je celkom správne dať výnimky niektorým odvetviam, ale doteraz nikto nevie, o ktoré odvetvia ide. Z tohto dôvodu bude musieť Komisia vytvoriť transparentný postup tak, aby bolo možné zaručiť jeho uznanie priemyslom a členskými štátmi, pretože tu ide o veľmi veľké finančné čiastky. Je dôležité vytvoriť dobrý základ pomocou transparentného procesu.
<SPEAKER ID="355" NAME="Eija-Riitta Korhola" AFFILIATION="PPE-DE">
(FI) Vážená pani predsedajúca, chcela by som vyjadriť vďaku všetkým v Parlamente, ktorí tak veľmi prispeli k balíku opatrení v oblasti klímy a energetiky. Predovšetkým by som chcela oceniť sekretariát, ktorého enormné pracovné nasadenie bolo pôsobivé a množstvo práce bolo také obrovské, že by nebolo možné vykonať ju v rámci zákonom povoleného pracovného času personálu.
<P>
Máme pred sebou veľmi uspokojivý a ambiciózny výsledok z hľadiska životného prostredia a ako sa niekedy stáva, je to vďaka Rade a nie vďaka Parlamentu. Bola to Rada, ktorá napravila niekoľko závažných problémov, ktoré sa vyskytli v návrhu Komisie. V skutočnosti ostalo stále veľa nedoriešených vecí a odhalí ich len čas.
<P>
Naša skupina mala výrazný vplyv na výsledok, hoci nebol viditeľný v stanovisku prijatom Výborom pre životné prostredie, verejné zdravie a bezpečnosť potravín. Teraz je však viditeľný v stanovisku Rady a v konečnom výsledku. Náš alternatívny model obchodovania s emisiami vytvoril atmosféru vhodnú na vyjadrenie názorov a voľnú diskusiu. Týmto sme pomohli nasmerovať politiku Rady správnym smerom k metóde referenčných kritérií.
<P>
Preto by som chcela poďakovať členským štátom, vrátane mojej vlastnej krajiny, Fínska, za to, že venovali dôkladnú pozornosť širokému spektru názorov Parlamentu a za to, že sledovali zmenu, ktorá sa tu diala. Úsiliu Rady sa tu dostalo oveľa viac podpory, ako sa spočiatku zdalo.
<P>
Hlavným cieľom klimatickej politiky je dosiahnuť súčasnú, univerzálnu dohodu. Neexistuje žiadny iný environmentálne zodpovedný východiskový bod. Týmto spôsobom môžeme zaručiť, že zníženia na jednom mieste nespôsobia zvýšenia inde, pretože potom by obete boli zbytočné.
<P>
Bohužiaľ, v environmentálnom hnutí sú takí, ktorí by boli ochotní vydať sa touto cestou. Zo skúsenosti však vieme, že pre životné prostredie nie sú prínosom jednostranné rozhodnutia a klimatické puritánstvo, pretože neprinášajú výsledky. Potrebujeme vytvoriť široký front a zaviesť spravodlivé pravidlá. Potrebujeme právne predpisy motivujúce spoločnosti, aby súťažili v tom, ktorá vyvinie technológiu s najnižšími emisiami, predpisy, ktoré ich za to odmeňujú, a nie trestajú.
<P>
Predovšetkým by som chcela vyjadriť veľkú spokojnosť s tým, že sme udržali cieľ znížiť emisie o 20 %, a teda môžeme povedať, že Parlament ani Rada vôbec nič neoslabili.
<SPEAKER ID="356" NAME="Christofer Fjellner" AFFILIATION="PPE-DE">
(SV) Vážená pani predsedajúca, musím povedať, že počas tých rokov, ktoré som strávil v Európskom parlamente, som zistil, že všetko nedopadne vždy podľa našich predstáv. Všetko je postavené na kompromisoch, ale v konečnom dôsledku to vo všeobecnosti funguje celkom dobre. Veľa ľudí sa teraz sťažuje - tí, ktorí si myslia, že sa mali prijať ambicióznejšie pravidlá, aj tí, ktorí si myslia, že tieto pravidlá sú až príliš ambiciózne. Ja sa však domnievam, že v zásade by sme mali byť mimoriadne spokojní, že sa nám vôbec podarilo dosiahnuť kompromis. Toto je krok správnym smerom a je to krok, na ktorý som prinajmenšom hrdý. Som hrdý, že to potvrdzuje skutočnosť, že Švédsko je stále krajinou, ktorá nesie najväčšiu zodpovednosť v Európe, ale tiež to, že Európa je tou časťou sveta, ktorá celkovo preberá najviac zodpovednosti. Ako švédski konzervatívci sme usilovne pracovali na tom, aby sa dosiahol tento kompromis v Rade aj tu v Európskom parlamente.
<P>
O tejto problematike by sa dalo povedať veľa vecí, ale keby som mal vyzdvihnúť to, s čím som najspokojnejší, zdôraznil by som to, čo sme spravili s automobilmi, to, že berieme do úvahy výhody automobilov v oblasti životného prostredia, ale tiež to, že dávame výrobcom automobilov dostatočný čas na vývoj nových modelov. Ako už bolo povedané, nesmieme sa domnievať, že toto je koniec procesu. Toto je iba predohra k dôležitej práci, ktorú je potrebné vykonať v Kodani. Teraz som presvedčený, že sme pre to položili dobré základy. Veľmi pekne vám ďakujem.
<SPEAKER ID="357" NAME="Jerzy Buzek" AFFILIATION="PPE-DE">
(PL) Vážená pani predsedajúca, podľa môjho názoru je táto smernica príkladom rozumného a účinného dialógu v rámci Európskej únie. Bola to pravdepodobne najzložitejšia smernica, akou sme sa zaoberali počas tohto volebného obdobia. Predložené pozmeňujúce a doplňujúce návrhy neboli každému jasné. V konečnom dôsledku sme jeden druhého počúvali najprv v Parlamente a potom musím uznať, že francúzske predsedníctvo preukázalo pozoruhodnú horlivosť vo svojom prístupe k problematike. Rád by som poďakoval pánovi komisárovi Dimasovi a pánovi komisárovi Piebalgsovi za ich účasť v rozprave.
<P>
Teraz sa od nás vyžaduje, aby sme zabezpečili vykonanie tejto smernice. Musíme znížiť emisie skleníkových plynov o 20 % do roku 2020. Zníženie o 20 % je minimum. Týmto spôsobom sme vytvorili spoločnú klimatickú politiku Európskej únie. o tomto sa ešte veľa nehovorilo, ale smernica spomína našu spoločnú politiku. Ako pri každej spoločnej politike, budú sa vyžadovať systematické kroky, monitorovanie a vzájomné kontroly. Taktiež potrebujeme financovať strategický program pre energetické technológie. Toto je reakcia na vyhodnotenie emisií CO2. Bude to spoločný začiatok našej spoločnej energetickej politiky. Toto je to, čo Európska únia potrebuje.
<SPEAKER ID="358" NAME="Silvia-Adriana Ţicău" AFFILIATION="PSE">
(RO) Jediná možnosť, ktorú máme, nie je vyrábať menej, ale vyrábať šikovnejšie a ohľaduplnejšie voči životnému prostrediu. Je pre nás dôležité znížiť množstvo znečisťujúcich emisií, ale musíme zabezpečiť aj hospodársky rozvoj a udržať pracovné miesta.
<P>
V porovnaní s 8 % znížením stanoveným v Kjótskom protokole Rumunsko znížilo svoje emisie skleníkových plynov o 43 % od roku 1990 do roku 2005. Toto sa, bohužiaľ, dosiahlo pomocou reštrukturalizačných procesov, ktoré uskutočnili spoločnosti v ťažkom priemysle a napriek závislosti na fosílnych palivách. Hoci by bolo oveľa výhodnejšie, keby rok 1990 bol referenčným rokom, vítam flexibilitu a solidaritu preukázanú novým členským štátom v podobe prechodného obdobia požadovaného na uskutočnenie zásadných investícií do spoločností, aby fungovali efektívnejšie.
<P>
Prostredníctvom pozmeňujúcich a doplňujúcich návrhov sme získali pridelenie bezplatných kvót pre diaľkové vykurovanie obytných domov a pre vykurovacie a chladiace systémy založené na účinnom kombinovanom vykurovaní, ustanovenie na podporu pre rodiny s nižšími príjmami z príjmov pochádzajúcich z obchodovania s emisnými kvótami formou aukcií a výnimku pre nemocnice a malé inštitúcie zo systému obchodovania s emisnými certifikátmi. Ďakujem.
<SPEAKER ID="359" NAME="Chris Davies" AFFILIATION="ALDE">
Vážená pani predsedajúca, jedným z výsledkov týchto rokovaní bolo zavedenie mechanizmu financovania pilotných projektov na zachytávanie a ukladanie uhlíka, k čomu sa vrátim neskôr. Ale kým ja som bol vyjednávač a spravodajca pre CCS, úspech sme dosiahli vďaka revízii smernice o ETS. Prinajlepšom som bol navigátor na zadnom sedadle. Niekedy potrebujete kus šťastia a ja si myslím, že som mal šťastie v tom, že som mal Lindu McAvanovú, Lenu Ekovú a ostatných tieňových spravodajcov smernice o ETS. Myslím, že som mal šťastie v tom, že som mal predsedníctvo otvorené skúmaniu nových myšlienok a mal som mimoriadne šťastie v tom, že som mohol spolupracovať s Avril Doylovou, spravodajkyňou pre tieto právne predpisy, ktorá dosiahla veľmi veľa. Chcel by som zdôrazniť iba jednu vec, vážená pani predsedajúca, že v histórii tohto Parlamentu nebolo veľa spravodajcov, ktorí by predložili pôvodný návrh s finančnou podporou prinajlepšom vo výške 1,5 miliardy EUR, ktorý napokon skončil s balíkom päťnásobnej alebo šesťnásobnej hodnoty.
<SPEAKER ID="360" NAME="Bart Staes" AFFILIATION="Verts/ALE">
(NL) Vážená pani predsedajúca, cieľ produkovať o 20 % menej emisií skleníkových plynov do roku 2020 je zaručený. Nemali by sme však vodiť samých seba za nos. Už tento cieľ bol nedostatočný. Veda nám hovorí, že by sme sa mali snažiť o zníženie o 25 %, dokonca o 40 %. Ľutujem, že systém aukcií bol oslabený v neenergetickom odvetví. V roku 2020 budeme stále rozdávať 30 % bezplatných emisných práv, kým obchodovanie formou aukcií na 100 % nebude realitou až do roku 2027.
<P>
Toto vysiela skutočne zlý signál tým, ktorí budú diskutovať o globálnej dohode o zmene klímy v Kodani, hoci najlepšou odpoveďou na presun emisií CO2 je v skutočnosti globálna dohoda. Žiadna globálna dohoda neznamená, že systém obchodovania formou aukcií sa bude ďalej oslabovať z toho dôvodu, že bezplatné emisné práva sa budú naďalej udeľovať 96 % spoločností. Nižšie výnosy z práv z aukcií znamenajú nižšie investície do trvalo udržateľnej energie, výskumu a vývoja.
<P>
Chcel by som položiť nasledujúcu otázku pani Doylovej: Máte prehľad o očakávanom poklese ziskov z aukcií teraz, keď bol tento systém úplne narušený?
<SPEAKER ID="361" NAME="Predsedajúca">
Je mi veľmi ľúto, ale kvôli časovým obmedzeniam už ďalší rečníci nemôžu vystúpiť. Teraz opäť dostane slovo pani spravodajkyňa Doylová, ktorú toľkí chválili.
<SPEAKER ID="362" NAME="Avril Doyle">
spravodajkyňa. - Vážená pani predsedajúca, rada by som v krátkosti uviedla niekoľko bodov.
<P>
Environmentálna integrita vynikajúceho pôvodného návrhu je pozoruhodná, najmä scenár so znížením o 30 %. Nebude mať žiadny zmysel, aby sme na budúci rok v decembri išli do Kodane s našimi právnymi predpismi, pokiaľ k nim nie je zabezpečené seriózne financovanie - toľko pre vás, Komisia.
<P>
Dohodu o CCS s 300 miliónmi kvót je potenciálne možné zmeniť v celej tejto rozprave o znížení emisií oxidu uhličitého, ak sa táto technológia osvedčí v spomenutých 12 závodoch.
<P>
Dohoda, ktorú máme na stole práve teraz, dáva EÚ jasný mandát pre vyjednávanie s krajinami tretieho sveta v úvodných rokovaniach o budúcoročnej dohode. Nemôžeme si dovoliť zlyhať, pretože história si nás zapamätá ako tých, ktorí popreli svoju zodpovednosť a ako generáciu politických vedúcich predstaviteľov, ktorí vedeli o probléme, ktorí poznali názor vedy, ale ktorí nedokázali konať.
<P>
Pre niektorých moja konečná správa zachádza priďaleko, pre iných naopak nejde dostatočne ďaleko. Ale dokonca aj pri bezplatných kvótach bez referenčných kritérií nebudú ciele zníženia pre priemysel jednoduché. Nedovoľme, aby to, čo je dobré, utrpelo kvôli prílišnej snahe o dokonalosť. Toto je vzhľadom na všetky okolnosti dobrý výsledok. Je to koniec koncov najlepší výsledok na svete, keďže momentálne je to jediný systém obchodovania s emisiami na svete. Vyzývam USA a Austráliu, aby vytvorili lepší a aby nás v EÚ zahanbili a porazili v Kodani na budúci rok.
<SPEAKER ID="363" NAME="Predsedajúca">
Rozprava sa skončila.
<P>
Hlasovanie sa uskutoční zajtra, v stredu 17. decembra 2008.
<P>
Písomné vyhlásenia (článok 142)
<SPEAKER ID="975" NAME="Jorgo Chatzimarkakis, Wolf Klinz, Holger Krahmer, Alexander Graf Lambsdorff a Willem Schuth  " LANGUAGE="DE">
Vážená pani predsedajúca, dohoda o balíku opatrení v oblasti klímy a energetiky je skromným výsledkom.
<P>
EÚ stanovila cieľ zníženia o 20 % v porovnaní s rokom 1990. Už sa nám podarilo dosiahnuť takmer polovicu tohto zníženia. Kľúčové slovo je rozširovanie na východ, kde sú emisie nižšie v absolútnych číslach, čo znamená cieľ zníženia o 12 % v porovnaní s rokom 1990.
<P>
EÚ by mala dosiahnuť zníženie o 3 % až 4 % v rozvojových krajinách s konečným výsledkom takmer 9 %. Tolerancia pri plnení cieľov je do 5 %. Takže ostávajú 4 %.
<P>
Za normálnych okolností by sme mali teraz povedať, ako dobre, že sa EÚ rozhodla nepresunúť celé svoje hospodárstvo do Ázie. Kompromis je jednoznačne lacnejší ako návrh Komisie. Na základe toho môže nemecká Slobodná demokratická strana (FDP) súhlasiť.
<P>
Namiesto toho EÚ teraz navzájom porovnáva svoje vlastné členské štáty a v dôsledku súboru energetických zdrojov, pravidiel o výnimkách a vypočítavých rokovaní majú niektoré členské štáty výhodu oproti ostatným. Čoskoro možno budú nemeckí dodávatelia elektrickej energie vyrábať elektrinu v Poľsku a nie v Nemecku, pokiaľ ju nebudú kupovať od Francúzska.
<P>
Skutočnosť, že členské štáty EÚ sa takto dohadujú, necháva malú nádej pre celosvetovú dohodu a z toho vyplýva aj otázka účinnosti zdrojov.
<P>
Vlády, Rada a Komisia EÚ dostávajú výzvy, aby zabezpečili účinnú ochranu životného prostredia a zároveň účinné hospodárstvo a rast.
<SPEAKER ID="364" NAME="Magor Imre Csibi  " AFFILIATION="ALDE">
písomne. - Minulý týždeň dosiahla Rada a vyjednávači EP historickú dohodu o balíku opatrení v oblasti klímy a energetiky. Vítam kompromis s trochu ťažkým srdcom, keďže balík bol výrazne oslabený v porovnaní s pôvodným návrhom Komisie a hlasovaním výborov EP. V časoch, keď je potrebné konať bezodkladne a dôsledne s cieľom riešiť zmenu klímy, sa Európa rozhodla pre pomalý prechod na hospodárstvo s nízkou produkciou CO2 prostredníctvom ústupkov a bezplatných kvót emisií CO2. Napriek týmto nedostatkom je kompromis dôležitým zlomom, ktorý položí základy trvalo udržateľnejšieho hospodárstva. Najväčším úspechom je skutočnosť, že ciele a princípy vykonávania sú súčasťou právnych predpisov a všetci uznali potrebu vydať sa po čistejšej ceste rozvoja. Navyše so zmenou klímy sa dá účinne bojovať iba vtedy, ak sú na palube všetci, a tento kompromis dáva EÚ väčšiu moc pri rokovaniach s cieľom dostať na jednu loď medzinárodných partnerov. Nakoniec predsa podporím dohodu, pretože som skutočne presvedčený o tom, že toto nie je kompromis plný prázdnych slov, ale kompromis, ktorý sa dá skutočne dosiahnuť.
<SPEAKER ID="974" NAME="Daciana Octavia Sârbu  " LANGUAGE="RO">
Výsledok rokovaní o balíku opatrení v oblasti klímy a energetiky medzi troma inštitúciami predstavuje vyvážený kompromis, ktorý pomôže Európskej únii výrazne prispieť k opatreniam na boj s globálnym otepľovaním vzhľadom na to, že ide o prvú skupinu štátov, ktorá prevezme tento záväzok ako právnu povinnosť. V súčasnosti čelíme celosvetovej finančnej kríze, ktorá znepokojuje väčšinu členských štátov vzhľadom na cieľ znížiť emisie CO2. Avšak výsledok, ktorý sme dosiahli po samite, je vyváženou dohodou medzi potrebou ochraňovať klímu a potrebou nájsť cestu von zo slepej uličky tejto hospodárskej krízy. Podľa môjho názoru použitie argumentov v súvislosti s krízou nesmie zabrániť prijatiu balíka. Dúfam, že všetky politické skupiny v Parlamente budú hlasovať v jeho prospech. Som vďačná, že úsilie krajín, ktoré znížili úroveň svojich emisií v období od roku 1990 do roku 2005 vrátane Rumunska bolo ocenené zmenou systému distribúcie príjmov z aukcií bez toho, aby sa menila celková štruktúra balíka. Zároveň mám pocit, že väčšina problematických bodov smernice o obchodovaní s emisiami, ktoré spôsobovali členským štátom závažné problémy, sa riadne vyriešila a že konečný výsledok je spravodlivý a umožní Európskej únii vydať sa na skutočnú misiu s cieľom poraziť zmenu klímy.
<SPEAKER ID="365" NAME="Esko Seppänen  " LANGUAGE="FI">
Smernica o obchodovaní s emisiami, ktorú má Parlament pred sebou, je kapitalistické klamlivé uvádzanie nepravdivých údajov o ekologickosti výrobkov a napriek tomu nie je nič viac ako kasínový kapitalizmus a legalizované obchodovanie. Keďže pôvodný návrh Komisie bol postavený takým spôsobom, že európsky priemysel nebude musieť zaplatiť za špekulácie s výnimkou ceny elektriny, budem zaň hlasovať, hoci som proti obchodovaniu s emisiami. Podporujem ciele zníženia emisií, ale mali sme ich dosiahnuť prostredníctvom daní, a nie špekulácií.
