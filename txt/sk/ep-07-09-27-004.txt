<CHAPTER ID="004">
Rovnosť žien a mužov v Európskej únii (rozprava) 
<SPEAKER ID="036" NAME="Predsedajúci">
Nasleduje správa o rovnosti žien a mužov v Európskej Únii - 2007, ktorú pripravila pani kolegyňa Piia-Noora Kauppi v mene Výboru pre práva žien a rodovú rovnosť.
<SPEAKER ID="037" NAME="Piia-Noora Kauppi" AFFILIATION="PPE-DE">
spravodajkyňa. - Vážený pán predsedajúci, v prvom rade by som chcela vyjadriť svoju vďačnosť Komisii za prípravu tejto veľmi dôležitej správy. Rovnosť žien a mužov v Európskej únii je problematika, ktorá si zasluhuje našu plnú pozornosť. Hoci sme v posledných desaťročiach dosiahli mnoho, dôležité problémy pretrvávajú.
<P>
Stredobodom správy Komisie sú otázky spojené so zamestnanosťou. Napríklad rodové rozdiely v platovom ohodnotení, neistota na pracovnom trhu, zosúladenie pracovného a rodinného života, toto sú otázky, ktoré majú vplyv na každodenný život miliónov žien. Sú tiež jasne spojené s demografickým problémom, ktorému čelí Európa. Ako vyplýva zo správy Komisie, na šiestich z ôsmich miliónov nových pracovných miest vytvorených v EÚ od roku 2000 pôsobia ženy. Väčšina z týchto šiestich miliónov nových pracovných miest obsadených ženami pochádza zo sektora služieb. Z 11,7 milióna nových pracovných miest vytvorených v odvetví služieb väčšinu vykonávajú ženy. Preto je sektor služieb, jeho rast a vnútorný trh, takým dôležitým pre mnoho žien v Európe.
<P>
Avšak väčšinu nových pracovných miest pre ženy tvorí zamestnanie na čiastočný pracovný úväzok, pričom niektoré z nich sú nebezpečné, neisté a slabo platené. Veľkým problémom pre mnoho žien v Európe sú tiež pracovné zmluvy na dobu určitú, a to s ohľadom na udržateľnosť pracovného miesta a rovnako na stabilitu ich rodinného života. Z údajov Komisie vyplýva, že 32 % žien zamestnaných v EÚ má zamestnanie na čiastočný úväzok v porovnaní s iba 7 % mužov, čo je jasným znakom rodového rozdielu v zamestnaniach na čiastočný úväzok na trhu práce v Európe.
<P>
Priemerný rozdiel v platovom ohodnotení medzi mužmi a ženami, v súvislosti s ktorým Komisia spustila v júli iniciatívu, je v rámci EÚ 15 % a v niektorých európskych krajinách až 30 %. Rodový rozdiel v platovom ohodnotení sa neznížil, hoci smernice o zásade rovnakej odmeny pre mužov a ženy sú v platnosti už viac ako 30 rokov, preto je veľmi príhodné, že sa Komisia zaoberá touto problematiku. Na druhej strane vieme, že členské štáty, ktoré prijali politiku na zosúladenie pracovného a rodinného života žien a mužov majú vyššiu pôrodnosť, vyššie percento žien uplatnených na trhu práce a vyššiu mieru zamestnanosti.
<P>
Ženy tiež pracujú v rámci EÚ na väčšine vysoko kvalifikovaných, nie manuálnych pracovných pozíciách. Tento týždeň sme mali dosť rozsiahle spravodajstvo týkajúce sa fínskej štúdie o ženách na vedúcich pozíciách v obchode. Z celkového množstva 14 000 fínskych spoločností, ktoré boli súčasťou štúdie, vytvorili ženy na vedúcich pozíciách každoročne o 1 % vyšší zisk než muži. To je o 10 % lepší výsledok ako mali muži. Aj napriek tomu, že všetko ostatné bolo z prepočtu vylúčené, ženy mali vo vedúcom postavení v obchode jasnú prevahu. Rovnako aj túto skutočnosť vezme v budúcnosti Komisia do úvahy.
<P>
Vo Fínsku, rovnako ako v ostatných krajinách, je vzdelanie kľúčom ku kariérnemu postupu žien. Zvýšenie vzdelávacích noriem ide ruka v ruke so zvýšením zamestnanosti žien. Podľa štúdie Komisie je napríklad vo Fínsku 32,7 % vysoko kvalifikovaných žien v porovnaní s 24,3 % mužov. Teda všetky iniciatívy na poli vzdelania a celoživotného vzdelávania, ktoré navrhla Komisia, sú potrebné a je veľmi dôležité, aby bolo vzdelávanie naďalej zamerané na politiku rodovej rovnosti.
<P>
Moja správa vyzýva na zavedenie osobitných opatrení na zabránenie rozdielom, ktoré sú spôsobené prerušením práce pre čerpanie materskej dovolenky alebo dovolenky z dôvodu starostlivosti o nezaopatrenú osobu. Komisia pripraví rodovú analýzu vplyvu dôchodkových reforiem na život žien v EÚ s cieľom uplatňovať individuálny prístup k dôchodkovým právam, rovnako ako k systému sociálneho zabezpečenia a daňovému systému. Za obzvlášť dôležitú považujem skutočnosť, že správa nalieha na členské štáty, aby rozložili náklady na materskú dávku v období materskej dovolenky, čím by zabezpečili, že ženy už nebudú predstavovať finančne nákladnejšiu pracovnú silu ako muži. Rozhodne dúfam, že môj vlastný členský štát, ktorý drží svetový rekord - vládu pozostávajúcu zo 60 % ženských ministeriek, sa ujme tejto problematiky a rozloží náklady na materskú/otcovskú dávku.
<P>
V správe sa rovnako zdôrazňuje potreba venovať sa hlavnému demokratickému deficitu. Chceme preskúmať okolnosti, ktoré zabraňujú účasti žien v politike a vo vyššom manažmente verejnej správy na všetkých úrovniach a, ak to bude možné, prijať opatrenia na zabránenie takýmto situáciám. Musíme tiež venovať pozornosť situácii žien, ktoré patria do etnických menšín a prisťahovalkyniam, pretože ich sociálne vylúčenie zvyšuje viacstranná diskriminácia zvonku, ako aj zvnútra ich vlastných komunít. Vyzývam Komisiu na spoluprácu s členskými štátmi pri zhromažďovaní náležitých údajov a aby presadila prijatie opatrení, ktoré by mohli zabrániť obchodovaniu s ľuďmi na účely sexuálneho zneužívania a nútenej práce.
<P>
Myslím, že to môžeme uzavrieť pozitívnou a povzbudivou poznámkou. Ženy dnes majú príležitosti, o ktorých väčšina ich matiek a starých matiek nemohla ani snívať. Ženy, ktoré žnú úrodu úžasného nového sveta, by mali vysloviť svoj názor a myslím si, že bolo veľmi dôležité, že Komisia prebrala iniciatívu pri predložení tejto správy. Pokračujeme v boji za úplnú rovnosť oboch pohlaví v Európe.
<SPEAKER ID="038" NAME="Louis Michel">
člen Komisie. - (FR) Vážený pán predsedajúci, pani Kauppiová, poslanci Parlamentu, Komisia nadšene víta túto správu a návrh uznesenia o rovnosti žien a mužov v Európskej únii. Prijatím správy sa zdôrazňuje záväzok Parlamentu v oblasti dosiahnutia rodovej rovnosti. Rád by som poďakoval a zablahoželal pani Kauppiovej ako spravodajkyni za skutočnosť, že text vyjadruje podporu prístupu a opatreniam Európskej komisie, ktoré prijíma na podporu rovnosti žien a mužov.
<P>
Rodová rovnosť je predovšetkým jednou zo základných hodnôt Európskej únie. Je to tiež priestor, v ktorom Európa udáva cestu, v mnohých prípadoch predvída zmeny v spoločnosti. Počas posledných pár rokov bolo začatých niekoľko dôležitých a náročných iniciatív. Prijatie časového plánu pre rovnosť žien a mužov vyzdvihlo veľkorysé záväzky Komisie, ktoré spočívajú, na všetkých frontoch, v ráznom presadzovaní snahy o dosiahnutie skutočnej rovnosti medzi ženami a mužmi v každej oblasti.
<P>
Komisia víta dôraz, ktorý kladie Parlament svojím vyhlásením na rôzne námety, ktoré plán tiež určuje ako oblasti na prioritné vybavenie, obzvlášť rovnosť medzi ženami a mužmi v zmysle ekonomickej nezávislosti, zosúladenie pracovného a súkromného života, rovnováha v zastúpení žien a mužov na pracovných pozíciách v procese rozhodovania, a potreba boja proti stereotypom.
<P>
Kým sme nepochybne zaznamenali pokrok v snahe o dosiahnutie rodovej rovnosti, hlavné problémy očividne pretrvávajú. Komisia súhlasí so spravodajkyňou, že musíme pokračovať v našich snahách a upevniť to, čo bolo dosiahnuté. V tomto ohľade si je Komisia vedomá dôležitosti účinnej aplikácie acquis communautaire, pričom bude svoju úlohu strážcu Zmlúv vykonávať rázne. Nebude váhať začať konanie o porušení predpisov, ak sa bude domnievať, že smernica nebola transponovaná správne. Poznáme niekoľko súčasných príkladov konania o porušení predpisov, v rôznych etapách, vo vzťahu k rodovej rovnosti.
<P>
S cieľom zlepšiť súlad s právom Spoločenstva, Komisia pripravila sieť - známu ako Európska sieť subjektov v oblasti rovnosti - spájajúcu organizácie zodpovedné na národnej úrovni za presadzovanie rovnosti žien a mužov. Komisia sa nazdáva, že zlúčenie skúseností na národnom stupni a bližšia spolupráca so samotnou Komisiou môže viaceré špecializované inštitúcie zefektívniť v ich úlohe podporovania rovnosti a zabezpečiť, aby národné agentúry zodpovedné za vysvetlenie legislatívy tak urobili čo najjednotnejšie.
<P>
V správe sa tiež zdôrazňuje veľký význam zosúladenia pracovného a súkromného života v procese dosiahnutia skutočnej rovnosti mužov a žien. Uvedené odráža vlastný názor Komisie. Je nám dobre známe, že vo väčšine domácností zodpovednosť za rodinné a domáce povinnosti ďalej nesú ženy. Potom je pravdepodobnejšie, že ženy viac ako muži musia prerušiť, či dokonca ukončiť svoje vzdelávanie alebo kariéru. Toto nevyhnutne vedie k rodovým nerovnostiam vo vzťahu k práci, rovnako ako k podrývaniu produktívneho potenciálu žien. Poskytnutie dostupných a finančne dosiahnuteľných služieb starostlivosti o dieťa na dobrej úrovni je nesmierne dôležité ako prostriedok zvýšenia zamestnanosti žien, čo je argument pochádzajúci z barcelonských cieľov. Komisia bude podávať správy o postupe v plnení týchto cieľov v roku 2008.
<P>
Komisia sa tiež ujala procesu diskusie so sociálnymi partnermi o zosúladení pracovného a súkromného života, ktorého druhá fáza bola ukončená na konci júla. Podľa názoru Komisie je to komplexná otázka, ktorej sa treba venovať prostredníctvom celej škály nástrojov. Súčasné právne predpisy Spoločenstva však zároveň môžu byť pozmenené a doplnené tak, aby väčšmi zohľadňovali problémy, ktoré Európa musí riešiť. Komisia v súčasnosti skúma reakcie sociálnych partnerov na diskusiu, ktoré použije ako základ na prijatie nevyhnutných opatrení. Budeme tiež pokračovať v podpore výmeny osvedčených postupov v tejto oblasti, ako uvádza návrh uznesenia.
<P>
Rád by som zopakoval, že úcta k zásade rovnosti všetkých žien a všetkých mužov je jednou zo základných hodnôt Európskej únie. Otázka vyrovnanej účasti žien a mužov v procese rozhodovania je preto veľmi dôležitá. Z tohto dôvodu je to jedna z priorít v časovom pláne na dosiahnutie rodovej rovnosti, ktorý Komisia prijala minulý rok.
<P>
Rád by som skončil zdôraznením toho, aké dôležité je bojovať proti stereotypom, čo je bod, ktorý sa v správe objavil viackrát. Stereotypy pravdepodobne tvoria najväčšiu prekážku na ceste k rovnosti medzi ženami a mužmi a bojovať proti nim vyžaduje úsilie až nad rámec legislatívnych a finančných opatrení: je to o zmene foriem správania, postojov a hodnôt, ktoré určujú a ovplyvňujú mužské a ženské úlohy v spoločnosti a pracovné rozhodnutia, ktoré robia. Politika rovnosti bola vždy hnacou silou zmeny v správaní a spôsobov myslenia a v tejto úlohe bude pokračovať. Komisia srdečne víta podporu Parlamentu vo forme tohto návrhu uznesenia.
<SPEAKER ID="040" NAME="Ilda Figueiredo  " LANGUAGE="PT">
Ako spravodajkyňa Výboru pre poľnohospodárstvo a rozvoj vidieka by som rada zdôraznila dôležitosť schválenia niektorých návrhov obsiahnutých v našom stanovisku, ktoré neobsahovala správa pani Kauppiovej, a požiadala o vašu podporu na ich schválenie na tomto plenárnom zasadnutí vzhľadom na ich dôležitosť pre milióny žien pracujúcich v poľnohospodárstve a na vidieku, ktorých činnosť musí byť zviditeľnená prostredníctvom ich začlenenia do štatistík ako poľnohospodárskych a nie domácich pracovníčok.
<P>
Pre ich právne postavenie žien pracujúcich v poľnohospodárstve je nesmierne dôležité, aby boli plne uznané v záujme zefektívnenia rovnakých práv a možností vrátane oblasti sociálneho zabezpečenia. Materstvu musí byť poskytnutá účinná ochrana, pričom existuje aj potreba lepšieho prístupu k zdravotnej starostlivosti, vzdelaniu, celoživotnému vzdelávaniu, zariadeniam pre deti a rodiny, najmä jasliam, miestnym kultúrnym centrám a trhom, z ktorých všetky vyžadujú väčšie investície a lepšie verejné služby vo vidieckych oblastiach. Toto je jediný spôsob, ako zabrániť vysokým stupňom chudoby a izolácie, ktoré postihujú ženy v niektorých vidieckych oblastiach, a dosiahnuť lepšiu sociálnu súdržnosť.
<SPEAKER ID="041" NAME="Karin Resetarits  " LANGUAGE="DE">
Vážený pán predsedajúci, v súčasnosti pracuje viac žien, no nanešťastie neprimerané množstvo ich pracuje v neistých zamestnaniach. To znamená, že ženy musia byť flexibilné, a predsa zarábajú málo. Medzi práce vyhradené najmä pre ženy patrí upratovanie, opatrovanie a pozícia pokladníčky v supermarketoch alebo nákupných strediskách; ekvivalentom týchto slov v angličtine je trojité C - cleaning, caring, cashiering. No my ženy chceme iné tri pozície, ich ekvivalentom v angličtine je trojité M: money ako peniaze - rovnaká mzda za rovnakú prácu, management ako manažment - čoraz viac žien je vysoko kvalifikovaných, čiže by nemali mať problém preniknúť cez sklený strop na vedúce pozície, a nakoniec motherhood ako materstvo - áno, chceme mať možnosť spojiť prácu, kariéru a materstvo, a z tohto dôvodu potrebujeme oveľa väčšiu politickú podporu.
<P>
Nepotrebujeme len viac zariadení na opatrovanie detí, ako je to stanovené v barcelonských cieľoch. Nie, my potrebujeme starostlivosť o deti tej najvyššej kvality. Všetky matky a otcovia musia byť schopní dovoliť si starostlivosť o dieťa, a Spoločenstvo ich musí finančne podporiť. Nie sú to len deti zámožných rodičov, ktoré by mali prijímať maximálnu podporu od skorého veku. Nepotrebujeme rovnaké práva len pre mužov a ženy, ale rovnako potrebujeme aj rovnaké práva pre všetky deti. Vzdelávanie a výchova nezačína v škole, ale oveľa skôr. Musíme zmeniť spôsob nášho myslenia.
<P>
Veľa z tohto môžeme nájsť v prvotriednej správe pani Kauppiovej, ktorú podporujeme. Vyslovujem spravodajkyni blahoželanie.
<SPEAKER ID="042" NAME="Amalia Sartori" LANGUAGE="IT">
Vážený pán predsedajúci, dámy a páni, tiež by som rada zablahoželala pani Kauppiovej za jej správu, ktorá poskytuje pohľad na súčasnú situáciu v oblasti práce v Európe. Keď sme vo Výbore pre práva žien a rodovú rovnosť mali príležitosť nahliadnuť do tejto problematiky, pani Kauppiová nám pomohla označiť a objasniť určitý problém. Týmto problémom je fakt, že v Európe existuje rozdiel v platovom ohodnotení medzi mužmi a ženami, rozdiel v mzde za rovnakú prácu, ktorý nemôžeme tolerovať.
<P>
Táto situácia vznikla aj napriek tomu, že školská dochádzka u žien je vysoká, v súčasnosti tvoria ženy 59 % absolventov v Európe, vzrástlo aj zapojenie žien do pracovného procesu a ženy teraz získavajú značné uznanie za výsledky, ktoré dosahujú. Verím, že dôležitejším bodom je, že správa poukazuje na niektoré prvky, ktoré neprestávajú sťažovať zapojenie žien do pracovnej činnosti s tým dôsledkom, že sa to v praxi deje bez akéhokoľvek opodstatnenia, čo je v úplnom protiklade k európskym zákonom a k zákonom členských štátov zakazujúcich rozdielnu odmenu za vykonanú prácu. Nedeje sa to len na juhu Európy, ako sa obyčajne tvrdí, ale v rámci celej Európy, dokonca aj v škandinávskych krajinách, a dokonca aj v krajinách, v ktorých nás tradícia vedie k akceptovaniu zapojenia žien do pracovného procesu a inštitúcie sú tu pevnejšie a lepšie uznané.
<P>
Preto sa domnievam, že zameraním sa na jeden z problémov vznesených pani Kauppiovou, teda to, či úplné rozloženie nákladov na materské dávky a rodičovské príspevky má byť všeobecnou praxou v členských štátoch, že tieto náklady, kým sú ešte čiastočne znášané spoločnosťami, podporia zamestnávateľov prijímať menší počet žien, čo následne ovplyvní ich kariéru.
<SPEAKER ID="043" NAME="Teresa Riera Madurell">
v mene skupiny PSE. - (ES) Vážený pán predsedajúci, pán komisár, zároveň s poďakovaním spravodajkyni za jej kvalitnú správu chcem zdôrazniť predovšetkým harmóniu, ktorá charakterizovala spoločné úsilie všetkých inštitúcií EÚ v oblasti politiky rodovej rovnosti počas roka 2007. Chvályhodný je pevný záväzok našich inštitúcií dosiahnuť rodovú rovnosť, ako je to vyjadrené v Európskom pakte pre rodovú rovnosť prijatom Európskou radou a Pláne uplatňovania rovnosti žien a mužov, ktorý je účinný do roku 2010.
<P>
Čo sa týka ukazovateľov uvedených v správe, s prihliadnutím na správu za predošlý rok, nedostatok podstatnejšieho pokroku smerom k zásade rovnakej mzdy za rovnakú prácu, o ktorej sa zmienila pani Sartoriová, je poľutovaniahodný a právom kritizovaný. Rodové rozdiely v odmeňovaní v Európskej únii dosahujú 15 %, pričom ich zníženie bude vyžadovať v nasledujúcich rokoch väčšie úsilie.
<P>
Priaznivou informáciou v tejto správe je, že šesť z ôsmich miliónov pracovných miest vytvorených v Európskej únii od roku 2000 bolo obsadených ženami, hoci sú tu značné vekové rozdiely, ktoré treba poopraviť.
<P>
Závažným bodom, ktorý vyplýva zo správy, je dôležitosť politiky rovnosti vo vzťahu k demografickému problému, ktorému čelí Európa. Skutočnosťou je, že tie členské štáty, ktoré prijali politiku zosúladenia súkromného a pracovného života u mužov a žien majú vyššiu pôrodnosť, vyššie percento žien uplatnených na trhu práce a vyššiu zamestnanosť.
<P>
Znepokojivé je aj to, že staršie ženy a matky v jednočlenných rodinách sú aj naďalej skupinou s najväčším rizikom sociálneho vylúčenia.
<P>
Záverom by som rada, súčasne so správou, poukázala na to, že by bolo veľmi zaujímavé a užitočné, ak by ročné správy o rovnosti mužov a žien v budúcnosti obsahovali štatistiky pre kandidátske krajiny, ktoré by potom mohli byť použité pri rokovaniach.
<SPEAKER ID="044" NAME="Anneli Jäätteenmäki" LANGUAGE="FI">
Vážený pán predsedajúci, dámy a páni, gratulujem pani Kauppiovej k dôležitej správe.
<P>
Rodová rovnosť je jedným zo základných princípov EÚ, ako uviedol aj komisár Michel, ale je to len jeden základný princíp "v hre", akou sú tieto prejavy a vyhlásenia. V skutočnosti EÚ nejaví veľký záujem o rovnosť mužov a žien, čo bolo tiež evidentné v prejave komisára Michela. Povedal, že EÚ urobí všetko, čo bude môcť. To ale nie je nič konkrétne. Čo urobí EÚ, aby zaručila, že smernice prijaté na zabezpečenie rovnakej odmeny za prácu a mnoho ďalších otázok, budú skutočne realizované?
<P>
Myslím si, že EÚ by sa mala prebudiť a uvedomiť si, že muži a ženy by mali mať v Európe vyrovnanejšie postavenie. EÚ veľa rozpráva, ale menej koná, rovnako ako členské štáty. V skutočnosti táto otázka nikoho nestrhne k činu, aspoň nie predstaviteľov EÚ. Predpokladám, že situácia je rovnaká aj v prípade tých, ktorí rozhodujú, a v prípade organizácií na trhu práce v našich vlastných krajinách. Existuje mnoho iných, dôležitejších problémov. Vidieť to aj na tom, že rodový rozdiel v platovom ohodnotení je vo všeobecnosti v krajinách EÚ stále na úrovni 15 % a v mojej krajine, ktorá je priekopníkom otázky rovnosti, tvorí bohužiaľ 20 %.
<P>
Dúfam, že komisár Michel a Komisia ako celok si jedného dňa uvedomia dôležitosť tejto problematiky a urobia niečo na propagáciu zásady rovnosti žien a mužov. Dnes sú to len prázdne slová.
<SPEAKER ID="045" NAME="Raül Romeva i Rueda">
v mene skupiny Verts/ALE. - (ES) Vážený pán predsedajúci, gratulujem spravodajkyni k jej správe. Je v nej veľa bodov, o ktorých by som sa chcel zmieniť, no zameriam sa na dva, ktoré sa mi zdajú najviac relevantné.
<P>
Po prvé vítam skutočnosť, že sa správa Komisie za rok 2007 zameriava na otázky zamestnanosti, akými sú rodový rozdiel v odmeňovaní, zosúladenie pracovného a rodinného života a smernice o rovnakom zaobchádzaní, vzhľadom na to, že ekonomická nezávislosť žien jednou z priorít Plánu uplatňovania rovnosti žien a mužov.
<P>
Je pravda, ako sa uvádza v správe Komisie, že šesť z ôsmich miliónov pracovných pozícií vytvorených v Európskej únii od roku 2000 je obsadených ženami. Toto by bol určite pozitívny vývoj, ak by neexistovala skutočnosť, že väčšina nových pracovných pozícií obsadených ženami sú pozície na dobu určitú, z ktorých je veľa neistých a slabo platených a ktoré majú malú nádej na zvýšenie odmeny za túto prácu.
<P>
V správe sa tiež poukazuje na to, že pri odstraňovaní rodového rozdielu v odmeňovaní nenastal nijaký významný pokrok, čo nám dáva dôvod na znepokojenie, keďže priemerný plat žien je o 15 % nižší než plat mužov, dokonca v niektorých krajinách je to až 30 %.
<P>
Po druhé by som rád zdôraznil niečo, čo sa týka určitej skupiny žien, a to tých, ktoré pracujú v poľnohospodárstve. Je tu potreba zlepšiť ich právne postavenie vzhľadom na sociálne zabezpečenie, ku ktorému by mali mať zaručený priamy prístup, ako aj vzhľadom na ich úlohu v držbe pôdy v poľnohospodárstve, kde musí byť dané jasné stanovisko k spoluvlastníctvu rodinných držieb, prístupu k úverom a dedičským právam.
<P>
Komisia by mala venovať osobitnú pozornosť obom týmto bodom. Konkrétne musí zdvojnásobiť svoje úsilie, aby sa dosiahla väčšia rovnosť medzi ženami a mužmi, pokiaľ ide o zaobchádzanie a ich možnosti.
<SPEAKER ID="046" NAME="Eva-Britt Svensson">
v mene skupiny GUE/NGL. - (SV) Vážený pán predsedajúci, rada by som poďakovala spravodajkyni, pani Kauppiovej a všetkým ostatným, ktorí sa zúčastnili na tejto práci. Hlavný problém, ktorý by som rada zdôraznila v problematike rodovej rovnosti je ten, že príliš veľa ľudí dnes verí, že máme rovnaké príležitosti. Niekedy je rovnosť v teórii pravdivá, no my máme pred sebou dlhú cestu, aby sa tak stalo aj v skutočnosti. Toto uznesenie upriamuje pozornosť na daný fakt a predkladá dobré návrhy na to, čo teraz treba naozaj urobiť.
<P>
Opakovane, aj v tomto Parlamente, som žiadala a zdôrazňovala potrebu štatistík rozpísaných vo všetkých oblastiach podľa pohlavia. Len keď vidíme fakty, môžeme niečo zmeniť. Ak odhalením faktov nemôžeme zdokumentovať obrovské rozdiely, ktoré medzi pohlaviami existujú, budú sa ignorovať. Okrem toho si ľudia neuvedomujú, aké sú tieto rozdiely obrovské. Preto opakujem svoju požiadavku - všetky štatistiky musia byť rozpísané podľa pohlavia.
<P>
Rada by som tiež zdôraznila svoj veľký záujem, ktorý je tiež záujmom mojej politickej skupiny, o rozdiely v zamestnanosti medzi ženami a mužmi, čo sa týka platenej práce; všetkým nám je známe, že neplatenú prácu vykonávajú ženy. Keď vidíme čísla ukazujúce nárast voľných pracovných miest pre ženy, zároveň vidíme, o aký typ zamestnania ide. Väčšina nových pracovných miest pre ženy sú príležitostné, neisté pracovné pozície na polovičný úväzok a slabo platené miesta. S touto situáciou musíme skoncovať.
<SPEAKER ID="047" NAME="Urszula Krupa">
v mene skupiny IND/DEM. - (PL) Vážený pán predsedajúci, správa o rovnosti žien a mužov je ďalším dôkazom, že politika rovnosti plní dôležitú úlohu. Rovnako ženy ako aj muži majú právo zohrávať aktívnu úlohu vo všetkých oblastiach verejného života a tiež majú nárok na zakotvenie tohto práva v zákone. Avšak dôstojnosť nie je pociťovaná len prostredníctvom zákonodarných aktov, ale tiež prostredníctvom primeranej úrovne materiálnej, duchovnej a emocionálnej podpory, najmä v rámci zdravej rodinnej štruktúry.
<P>
Nanešťastie, súčasná propaganda znehodnocuje úlohu manželstva, rodiny a matky, a vštepuje pocit viny tým dievčatám a ženám, ktoré chcú zostať doma a starať sa o deti. Namiesto poskytnutia podpory, právnej ochrany, namiesto ocenenia úlohy manželky a matky vychovávajúcej deti, sa stretávame s objektivizáciou ženy, ktorá je preťažená očakávaniami. Toto je znásobené propagovanými názormi týkajúcimi sa antikoncepcie, potratu, extrémneho individualizmu, konfliktu medzi rodičmi a deťmi a dokonca odďaľovaním dôchodkového veku, čo vedie k psychickému a fyzickému zrúteniu.
<P>
Je dôležité neustále ľuďom pripomínať, že rovnosť, čiže rovnaké práva žien a mužov, neznamená stať sa rovnakou ako muž. Všetky formy ženského prispôsobovania sa mužom, súperenie s mužmi na každej úrovni, zbedačuje nielen ženy, ale aj spoločnosť ako celok, pokrivuje bohatstvo a vnútorné hodnoty ženskosti a mužskosti.
<P>
Dnes je potrebná určitá citlivosť, aby sme sa vyhli konaniu, ktoré je odlišné od skutočných potrieb a túžob ľudí, a aby sme prekonali výstrednosti individualizmu a morálneho relativizmu. Nevyhnutné je, najmä v situáciách, kde nie je žiadna základná infraštruktúra pre ekonomický rast, potláčať diskrimináciu v mnohých oblastiach života. Z tohto dôvodu sociálne organizácie, rovnako ako zákony, majú poskytovať podporu pri napĺňaní našich povinností, namiesto vštepovania a zjednocovania toho, čo vyvoláva nepokoj a konflikt. Preto volám po dôstojnosti každej ľudskej bytosti, aby bola rešpektovaná, nielen s ohľadom na rovnakú odmenu za prácu, ale tiež s ohľadom na rešpektovanie tradícií, kultúr, náboženstiev a hodnôt, ktoré sú dôležité pre národnú a kultúrnu identitu, čo v konečnom dôsledku obohatí súčasnú Európu.
<SPEAKER ID="048" NAME="Lydia Schenardi">
v mene skupiny ITS. - (FR) Vážený pán predsedajúci, vážení kolegovia, správa, ktorá je dnes pred nami je do značnej miery cvičením v opakovaní toho, čo je zjavné. Nájdeme tu tie isté, už známe štatistiky týkajúce sa zamestnanosti, rodového rozdielu v odmeňovaní a druhu práce. Môžeme tu rovnako nájsť nekonečné opisy stálosti rodových stereotypov a výslednú diskrimináciu odrážajúcu sa v absencii žien v určitých odvetviach na trhu práce. Mám na mysli najmä progresívnu technológiu, vedu, výskum a strojárenstvo.
<P>
Správa však obsahuje zjavné protirečenie. Ako môžeme privítať globalizáciu v odseku 17 - uvítaním jej pozitívneho vplyvu na prístup žien k vzdelaniu, starostlivosti, zdravotnej starostlivosti a zamestnanosti, či už doma, v rámci subdodávateľstva, alebo v mikropodnikoch - a zároveň, v odseku 18, zdôrazňovať negatívny dopad globalizácie v podobe feminizácie chudoby? Ktorý z týchto odsekov máme brať vážne?
<P>
Na inom mieste správa odporúča stanoviť opatrenia s celoeurópskou platnosťou na zvýšenie povedomia o nulovej tolerancii sexistických urážok. Ale čo znamená sexistická urážka? Bola Ségolène Royalová, ktorá bojovala v posledných francúzskych prezidentských voľbách, obeťou sexistických urážok, keď sa jeden z jej bývalých socialistických súdruhov vyjadril, že nie je najlepšou kandidátkou na najvyšší úrad v krajine? Alebo to nebolo nič viac, než kritika, alebo jednoducho vyjadrenie názoru?
<P>
Je nebezpečné zakladať legislatívu na pojmoch ako sú tieto, ktoré nemajú žiadnu právnu definíciu a ani ju mať nemôžu. Okrem toho sa tu zaoberáme oblasťou, ktorá je v podstate subjektívna a neracionálna.
<SPEAKER ID="049" NAME="Jana Bobošíková" AFFILIATION="NI">
(CS) Dámy a páni, opätovne sa rozčuľujeme nad štatistikami, ktoré ukazujú, že hoci ženy dosahujú lepšie výsledky, ich platy sú trvale o 15 % nižšie. Áno, existuje sklený strop, ktorý znamená, že muži neradi vidia ženy pracujúce na vyšších pozíciách. Existujú stereotypy, ktorých obeťami sa niekedy stávajú samotné ženy. Toto chceme zmeniť. Hoci podľa môjho názoru, ak chceme niečo zmeniť, musíme začať od nás.
<P>
Štatistika zamestnancov Európskeho parlamentu a Komisie jasne ukazuje, že v drvivej väčšine na najlepšie platených miestach pracujú muži. Ženy prevládajú na tých najmenej platených pozíciách. Veľa vysoko kvalifikovaných lingvistiek s vysokoškolským titulom tu pracuje za plat sekretárky. Ich lepšie platení nadriadení majú zväčša dva druhy kvalifikácie: sú to muži a sú tu už dlho.
<P>
Dámy a páni, som toho názoru, že odporúčania inštitúcií EÚ k rodovej problematike sa budú brať vážne len vtedy, keď vykonáme dôkladnú analýzu vzťahu systémov odmeňovania voči vzdelaniu a výkonnosti ľudí, a keď sa prepracuje manažment ľudských zdrojov a platový systém. Pokiaľ sa tak nestane, občania nás budú vidieť ako ľudí, ktorí vodu kážu a, víno pijú.
<SPEAKER ID="050" NAME="Marie Panayotopoulous-Cassiotou" AFFILIATION="PPE-DE">
(EL) Vážený pán predsedajúci, oslavujeme 50. výročie zakladajúcej zmluvy zjednotenej Európy, ako aj 50. výročie pokroku v zabezpečovaní rovnosti medzi mužmi a ženami. Vyvrcholením toho druhého je horizontálny vzťah vo všetkých sférach činnosti Európskej komisie a dialógu s občianskou spoločnosťou.
<P>
V postojoch a praktikách mnohých členských štátov EÚ sa stále vyskytujú skryté nerovnosti medzi mužmi a ženami. Je potrebné urobiť analýzu a vyhodnotenie negatívnych pomerov, ktoré spôsobujú tieto nerovnosti. Správa mojej váženej kolegyne, pani Kauppiovej, ktorej týmto blahoželám, uvádza viaceré spôsoby, ako čeliť čiastočnej diskriminácii žien.
<P>
Chcela by som obzvlášť vyzdvihnúť opatrenia na podporu rovnocennej účasti mužov a žien na zabezpečovaní živobytia pre rodinu, ktorá je základným faktorom hospodárskeho rozvoja, prosperity a spoločenskej súdržnosti EÚ. Z rodovej rovnosti by mali mať prospech ženy, ktoré sa dobrovoľne rozhodnú ostať doma na dlhšie alebo kratšie obdobie, aby sa starali o deti, starších ľudí alebo iných rodinných príslušníkov. Skutočnosť, že tieto ženy nie sú zamestnané, by ich nemala vystavovať diskriminácii vo vzťahu k právam na dôchodkové a sociálne dávky.
<P>
Pán komisár, som veľmi sklamaná situáciou gréckych žien. Podľa tlačových správ ste začali konanie o porušení zmluvy proti mojej krajine s cieľom eliminovať flexibilnejšie vekové podmienky týkajúce sa žien. Prečo nemôže byť skoršie priznanie dôchodku dcéram a matkám výmenou za to, čím prispievajú svojim rodinám?
<P>
Rovnosť áno, pán komisár, ale nie rovnováha. Členské štáty, EÚ a sociálni partneri môžu dobre využiť novovytvorenú Európsku alianciu pre rodiny. Môžu sa propagovať osvedčené postupy a priekopnícke postupy, ktoré sú priaznivé pre rodinu. Budú držať krok s národnými postupmi, a tým podporovať rovnosť.
<P>
Demografický problém v EÚ si vyžaduje, aby mali muži a ženy rovnaké šance. Čo sa týka rodičovskej dovolenky, príslušná smernica, na ktorej sa dohodla výhradne Komisia a sociálni partneri, si žiada prepracovanie a Vy, pán komisár, ste sľúbili, že sa tak stane v roku 2008.
<P>
Tiež je však potrebné, aby bol súkromný sektor povinný zamestnávať mladé ženy a riešiť prepúšťanie mladých matiek. Produktivita a rozvoj EÚ si, pán komisár, vyžaduje vytvorenie mechanizmu na monitorovanie diskriminácie tohto druhu. Očakávame, že podniknete okamžité kroky.
<SPEAKER ID="051" NAME="Lissy Gröner" AFFILIATION="PSE">
(DE) Vážený pán predsedajúci, pán komisár, dámy a pani, môžem ubezpečiť pani Kauppiovú o plnej podpore našej Socialistickej skupiny v Európskom parlamente vo všetkých bodoch, ktorým sa venovala vo svojej správe. Správa o rovnosti vychádza v roku rovnakých príležitostí pre všetkých a zároveň si pripomíname aj päťdesiat rokov politiky rovnosti v Európskej únii. Ak nebude vyvinutý tlak a veci sa nezmenia, ženy nebudú viac dôverovať Európskej únii.
<P>
Vyhlásilo sa, že rok 2007 bude svedkom založenia Európskeho inštitútu pre rodovú rovnosť. Aká je situácia pokiaľ ide o vymenovanie do jeho vedenia? Tu má náš Parlament právo prehovoriť. Ako ďaleko sú vlastne prípravy na zaručenie toho, že sa inštitút vo Vilniuse stane prevádzkyschopným ešte pred koncom roka?
<P>
EÚ nevyužila svoje kľúčové kompetencie vo sfére rovnakého odmeňovania - vo významnej oblasti, ktorej sa venovali mnohé kolegyne. Považujem za poburujúce, že 15 % žien stále dostáva nižšiu mzdu ako muži. Švédsko je jedinou krajinou, kde je situácia lepšia, s hodnotou iba 10 %. U nás, v Nemecku, je to 26 % a ja to už viac nebudem tolerovať. Toto je prípad, kedy musí Komisia nabrať odvahu, aby vyvinula tlak na členské štáty.
<P>
Čo sa týka zosúladenia pracovného a rodinného života, pán Špidla už v tejto oblasti prijal opatrenia. Som rada. Podporujeme skutočnosť, že otcovia tiež musia prispieť svojím dielom. Podnikom teda v tejto oblasti prináleží veľká zodpovednosť. Preto naša skupina spustila celoeurópsku podpornú kampaň.
<P>
Chceme kvalitatívne a kvantitatívne hodnotenie opatrení, ktoré prijímame, napr. v rámci štrukturálnych fondov.Nedávne vypočutie vo Výbore pre regionálny rozvoj ukázalo, že sa doteraz takmer vôbec neprihliadalo na skutočnosť, že ženy majú oveľa menší prospech z rozpočtu EÚ ako muži. Rodový rozpočet je preto našou ďalšou kľúčovou požiadavkou.
<P>
Komisia avizovala opatrenia v dvoch oblastiach: zavedenie legislatívnych opatrení na boj proti viacstrannej diskriminácii ako aj na boj proti násiliu na ženách. Dnes sme sa tejto témy takmer vôbec nedotkli, ale je to naliehavý problém, ktorý treba riešiť.
<SPEAKER ID="052" NAME="Siiri Oviir" AFFILIATION="ALDE">
(ET) Chcela by som sa poďakovať pani spravodajkyni za to, že znovu upozornila na dôležitý problém. Nedomnievam sa, že by sme touto správou rozrazili dvere dokorán. Je celkom možné, že tieto dvere už boli otvorené, ale ak máme nad hlavou sklený strop, potom sa týmto problémom musíme stále znova a znova zaoberať.
<P>
V mojom príhovore by som sa rada zamerala na dve záležitosti. Najmä, ak beriem do úvahy skutočnosť, že stratégia zavádzania rovnakých práv pre obidve pohlavia je dôležitým prostriedkom na dosiahnutie hospodárskeho rozvoja.
<P>
Napriek tomu, že podľa zákona existujú vo všetkých krajinách Európskej únie rovnaké práva, v skutočnosti stále pretrváva nerovnosť v rozdeľovaní moci a prístupe k hospodárskym, sociálnym a kultúrnym zdrojom medzi mužmi a ženami. Je to zapríčinené pretrvávaním panujúcich zvykov a ich vplyvom na nerovnaké delenie rodinných povinností, ako aj prekážkami, s ktorými sa väčšina žien stretáva pri zosúlaďovaní pracovného a rodinného života. Ľutujem, že to musím povedať, ale je to dôkazom nedostatku demokracie na európskej úrovni.
<P>
Rovnaká účasť obidvoch pohlaví v procese rozhodovania je nevyhnutným predpokladom demokracie, a preto sa teraz vyjadrím k rozhodovaniu vo všetkých zamestnaniach. Liberáli tvrdia, že právo ľudí samostatne sa rozhodovať je kľúčom k úspechu. Sloboda výberu sa dá dosiahnuť iba vtedy, ak si ženy a muži môžu sami vyberať vo všetkých oblastiach. Aby muži a ženy, opakujem, muži a ženy, mohli zosúladiť prácu a rodinu, potrebujeme kvalitné zariadenia na opatrovanie detí, pre rodinu priaznivé pracovné prostredie a podporný legislatívny rámec.
<P>
Je tiež dôležité zlepšiť legislatívny, ako aj nelegislatívny rámec a zvýšiť úroveň informovanosti spoločnosti. To isté sa týka aj zastaraných modelov myslenia, inak povedané, ženy sa musia zmeniť z účastníčok na tie, ktoré rozhodujú. Potom budeme môcť hovoriť o spoločnosti, kde sú zastúpené a zohľadnené záujmy obidvoch pohlaví, o spoločnosti, ktorá je naozaj demokratická.
<SPEAKER ID="053" NAME="Hiltrud Breyer" AFFILIATION="Verts/ALE">
(DE) Vážený pán predsedajúci, pán komisár, pani Kauppiová, dámy a páni, tento rok sme oslávili 50. výročie vzniku EÚ a môžeme sa obzrieť späť na 50 rokov medzníkov vo vzťahu k rovnosti mužov a žien. Jednako považujem zistenia správy Komisie o rovnosti z roku 2007 za horkú pilulku, ktorú máme prehltnúť. Správa odhalila, že v mnohých oblastiach má rodová rovnosť iba slovnú podporu ľudí a stále je ďaleko od reality.
<P>
Dnes sme počuli veľa štatistík - v mierach zamestnanosti mužov a žien sú veľké rozdiely a v mnohých členských štátoch majú ženy, až na niekoľko výnimiek, vyššiu mieru nezamestnanosti. Takmer jedna z troch žien pracuje na čiastočný úväzok. Vieme, že ženy sú stále nedostatočne zastúpené vo vládnych a vedúcich postoch. Je to skutočne hanba, že priemerný rozdiel v odmeňovaní práce predstavuje 15 % a v Nemecku sa zvyšuje až na 27 %.
<P>
Som tiež rada, že sa Komisia zaoberala otázkou povinnej rodičovskej dovolenky pre otcov. Bolo celkom jasné, že otázka zosúladenia rodiny a práce patrí do agendy Komisie. No zdá sa, že v ostatných oblastiach politiky rodovej rovnosti ostala Komisia nečinná. Hovorím to preto, lebo sme od Komisie nepočuli žiadne politické podnety, okrem vyššie uvedenej rodičovskej dovolenky pre otcov.
<P>
Spomínal sa Inštitút pre rodovú rovnosť, ako aj násilie páchané na ženách. Čo robí Komisia, aby sa popasovala s rozdielom v odmeňovaní práce? To, čo počúvam, sa veľmi nelíši od prázdnych slov. Je našou povinnosťou, aby sme v tejto oblasti urobili viac, vrátane rodového rozpočtu, ktorý bol roky ohlasovaný. Kde sú však ukazovatele? Požiadala by som teda Komisiu, aby navrhla ambicióznu legislatívu, nech sa politika rodovej rovnosti stane opäť svetelným majákom v EÚ.
<SPEAKER ID="054" NAME="Kartika Tamara Liotard" AFFILIATION="GUE/NGL">
(NL) Vážený pán predsedajúci, moje poďakovanie a poklona patria pani Kauppiovej za jej správu, mám však niekoľko pripomienok pre Komisiu. Komisia pravidelne vyjadruje slovnú podporu rodovej rovnosti a dnes tak opäť urobila, ale znovu neuspela a nepremenila svoje dobré úmysly na konkrétne činy. A čo je ešte horšie, namiesto toho, aby podnikla kroky na zmiernenie rodovej nerovnosti, aby zápasila s chudobou a pomáhala ženám riešiť problémy, s ktorými sa každý deň stretávajú, politika Komisie často ich pozíciu ešte viac sťažuje.
<P>
Dobrým príkladom je "flexiistota", teda opatrenia, ktoré robia zákony týkajúce sa prepúšťania flexibilnými. Ak sa budú realizovať návrhy Komisie načrtnuté v zelenej knihe, sú to práve ženy, často zamestnávané na základe krátkodobých zmlúv ako pracovníčky na výpomoc a pomerne zle platené, kto bude trpieť. Sú to konkrétne ženy, kto má problémy s otázkami ako vytváranie dôchodkových prostriedkov, zdravotné náklady a "zosúladenie starostlivosti o rodinu a platenej práce. A čo robí Komisia? Namiesto toho, aby poskytla ženám, vlastne pracujúcim vo všeobecnosti, istotu, ktorá by trochu zjednodušila ich život, Komisia navrhuje spôsobiť ešte väčšiu neistotu.
<P>
Z tejto správy o nerovnosti mužov a žien vyplýva, že v roku 2007 stále pretrvávajú vážne rozdiely. Treba dať väčšiu prioritu prekonaniu tohoto problému slovami aj skutkami. Hľadisko rodovej rovnosti by sa malo automaticky uplatňovať vo všetkých politikách Komisie. Považujem za naozaj žalostné, že Komisii túto skutočnosť stále musíme pripomínať.
<SPEAKER ID="055" NAME="John Whittaker" AFFILIATION="IND/DEM">
Vážený pán predsedajúci, zo správy vidím, že v tomto programe použitia našich prostriedkov na podporu zvýšenia povedomia o rodovej nerovnosti, na zasahovanie do firemných rozhodnutí týkajúcich sa prijímania do zamestnania a na ovplyvňovanie firiem, aby ponúkali flexibilnú prácu a štedré dovolenkové programy, nedôjde k žiadnej zmene. Nikde však nevidím, že by sa pripúšťali aj vedľajšie účinky. Chýba uznanie, že väčšina tohto sociálneho inžinierstva ide z veľkej časti proti sebe.
<P>
Jednoduchá logika, či sa vám to páči alebo nie, je v tom, že ak je drahšie zamestnať ženu, potom bude do zamestnania prijatých menej žien napriek pravidlám, ktoré zabraňujú zamestnávateľom, aby uvádzali pohlavie vo svojich pracovných ponukách a počas pohovorov. Každá navrhnutá legislatíva, ktorá má zabrániť diskriminácii žien, starých ľudí alebo menšín prináša nežiadúci výsledok prejavujúci sa ponižovaním tých, ktorí by niečo dosiahli aj bez nej.
<P>
Všetky naše pracovné miesta, pre ženy aj mužov, závisia od bohatstva vytvoreného hospodárstvom. Väčšinu pracovných miest poskytujú malé podniky. Nuž, nie ako v tomto Parlamente, tam vonku, v reálnom svete malých podnikov, sú zamestnané ženy a muži a zarábajú peniaze výrobou tovarov a služieb, za ktoré iní ľudia radi zaplatia. Táto posadnutosť podporovaním rodovej rovnosti je iba jednou z mnohých možností miešania sa do záležitostí malých podnikov. Ak budeme naďalej pridávať náklady a obmedzenia, potom budú podniky menej zamestnávať a tiež menej platiť. Nakoniec budeme mať väčšiu rovnosť, ale všetci, muži aj ženy, budeme chudobnejší.
<SPEAKER ID="056" NAME="Jerzy Buzek" AFFILIATION="PPE-DE">
(PL) Vážený pán predsedajúci, rád by som zablahoželal pani Kauppiovej. Všetci súhlasíme s potrebou zvyšovať pôrodnosť v Európe, aby sa zlepšila demografická situácia. Ak sa to podarí, a to sa musí podariť, bude to znamenať, že významný počet žien, najmä mladých žien, bude musieť odísť aspoň načas z trhu práce. Je to problém, lebo v mnohých častiach Európy máme už teraz nedostatok pracujúcich.
<P>
Napríklad, vedecká sféra v Európe pociťuje deficit, ktorý predstavuje až 700 000 osôb. Napriek tomu je v Európe sotva jeden zo štyroch lekárov, a iba jeden z desiatich profesorov, žena. A to v situácii, keď v Európe získava vyššie vzdelanie viac žien ako mužov. Znamená to, že ženy sú dobre pripravené na akademickú prácu, ale ju prerušia a nepokračujú v nej.
<P>
Stimuly a možnosti ponúkané ženám, aby nastúpili do zamestnania, sa v jednotlivých sektoroch musia líšiť. Napríklad, v sektore vzdelávania existuje množstvo jednoduchých krokov. Po prvé, možnosť robiť akademickú prácu doma. Po druhé, zabezpečenie príjemných a dostupných materských škôl v tesnej blízkosti inštitútov a univerzít. Po tretie, opatrovanie detí mužmi alebo ženami. Po štvrté, možnosti získania akademických titulov počas materskej dovolenky. Nakoniec po piate, uistenie, že muži a ženy zarobia za rovnakú prácu rovnako.
<P>
Európa nemôže dovoliť, aby pretrvávala situácia, keď vzdelané a kvalifikované ženy v akademických oblastiach doplácajú na to, že rodia deti. Našťastie, niekto prejavil záujem o túto oblasť.
<P>
UNESCO spolu so spoločnosťou L'Oréal už niekoľko rokov organizuje projekt pre ženy v akademickom sektore. Výsledky, veľmi dobré výsledky, môžeme vidieť na výstave, ktorá bude otvorená budúci pondelok, 1. októbra, v Európskom parlamente v Bruseli, na prvom poschodí oproti banke KBC. Rád by som vás všetkých srdečne pozval na jej návštevu.
<SPEAKER ID="057" NAME="Edite Estrela" AFFILIATION="PSE">
(PT) V roku 2005 som vo svojej správe o lisabonskej stratégii z rodového pohľadu poukázala na rozličné formy diskriminácie postihujúcej európske ženy.
<P>
Zmenilo sa niečo o dva roky neskôr, po mnohých diskusiách a dobrých zámeroch, mnohých rozpravách a konferenciách, mnohých správach a štúdiách? Aký pokrok nastal, pokiaľ ide o rozdiely v platovom ohodnotení medzi mužmi a ženami, účasti žien na rozhodovacom procese alebo vo veci zosúladenia pracovného, rodinného a súkromného života mužov a žien? Hoci v niektorých členských krajinách došlo k pokroku, na európskej úrovni sa, bohužiaľ, zmenilolen veľmi málo.
<P>
Rozdiel v platovom ohodnotení medzi mužmi a ženami aj naďalej dosahuje priemer 15 % a účasť žien v rozhodovaní sa zvýšila iba o 1 %. Ženy stále venujú až trikrát viac času rodinným povinnostiam ako muži. Napriek tomu sa zvyšuje počet žien na univerzitách. Pomaly sa presadzujú, ale stále narážajú na mnohé formy diskriminácie, najmä keď sa stanú matkami, a práve z tohto dôvodu. Možno preto je pôrodnosť taká nízka. Migrantky a utečenky, ženy z etnických menšín, staršie ženy, ženy so zdravotným postihnutím, všetky tieto skupiny čelia dvojakej diskriminácii.
<P>
Potrebujeme lepšie zákony. Také zákony o rovnosti, aké boli prijaté v Španielsku a Portugalsku, ale tiež žiadame, aby boli dodržiavané súčasné zákony, najmä zákony o reklame, ktoré by mali odstrániť ponižujúce obrazy žien v reklame a masovokomunikačných prostriedkoch. Musíme zmeniť zákony, aby sme zmenili postoje. Vyžadujeme menej slov a viac výsledkov.
<SPEAKER ID="058" NAME="DanutBudreikait" AFFILIATION="ALDE">
(LT) Vážený pán predsedajúci, dámy a páni, otázka rovnakých príležitostí pre ženy a mužov je aj naďalej závažnou otázkou v EÚ. V roku 2006 sa zmenilo len málo. Platy žien v EÚ sú stále o 15 % nižšie ako platy mužov. Ženy, ktoré sa vracajú na trh práce alebo stúpajú po kariérnom rebríku, čelia vážnym problémom.
<P>
Smernica Rady z roku 1975 o aproximácii právnych predpisov členských štátov týkajúcich sa uplatňovania zásady rovnakej odmeny pre mužov a ženy nebola dosiaľ vykonaná. Členské štáty nepreukazujú žiadnu politickú vôľu riešiť problémy týkajúce sa rodovej nerovnosti a začleňovania sa na pracovisku. Z tohto dôvodu súhlasím s návrhom správy, podľa ktorého by mala Komisia vypracovať štúdiu o tom, ako členské štáty vykonávajú právne predpisy Spoločenstva v oblasti rovnosti, a prijať náležité opatrenia v prípade, že tieto predpisy neboli vykonané.
<P>
Keď už hovoríme o začleňovaní sa žien na pracovisku, chcela by som zdôrazniť význam osvedčených metód a ich šírenia, najmä pri zlepšovaní možností týkajúcich sa účasti žien v politike a na politickom rozhodovacom procese. Moja krajina, Litva, má s tým skúsenosti. Komisia a tiež účinné využívanie Európskeho sociálneho fondu môžu prispieť k šíreniu týchto metód.
<SPEAKER ID="059" NAME="Zita Pleštinská" AFFILIATION="PPE-DE">
(SK) Nepatrím ani k zástancom extrémneho feminizmu a ani si nemyslím, že demokracia by mala byť rodovo slepá, preto vítam túto iniciatívnu správu pani spravodajkyne Kauppiovej, ku ktorej jej srdečne blahoželám.
<P>
Problematika harmonizácie nárokov na profesionálnu kariéru a rodinných povinností je veľmi horúcim problémom, do tejto sféry patrí v súčasnosti materská, rodičovská a otcovská dovolenka. Vzhľadom na zmenené podmienky v globalizovanom svete by sme mali aj z úrovne Európskeho parlamentu povzbudiť členské krajiny, aby tieto systémy modernizovali. Na základe podnetu mladých rodín, by bolo možno prínosné, aby členské štáty zvážili zavedenie vyplácania dávok v období materskej dovolenky v trvaní minimálne 12 mesiacov vo výške 100 % príjmu a v období rodičovskej dovolenky minimálne v období 24 mesiacov, kedy sa matky, príp. otcovia naplno venujú svojmu dieťaťu, minimálne vo výške 50 % príjmu.
<P>
Čas materstva a rodičovstva je v jazyku zákona formulovaný stále ako dovolenka, napriek tomu, že nielen matky, ale aj psychológovia, lekári, sociológovia a mnohí ďalší odborníci súhlasia s rodičmi v tom, že na materskej a rodičovskej dovolenke v žiadnom prípade nejde o dovolenku. Myslím, že nastal čas začať od jazyka, ktorým sa o materstve a rodičovstve hovorí, a nazvať materskú dovolenku výstižnejšími slovami. Po ukončení prestávky v aktívnom pracovnom živote je potrebné uľahčiť bezbariérový návrat matiek a otcov na pracovný trh a pokračovanie v ich profesionálnej kariére.
<P>
Za dôležité pokladám kladenie dôrazu na potrebu vzdelávacích opatrení počas rodičovskej dovolenky s cieľom vyrovnať sa so zmenenými nárokmi zamestnania a zároveň posilňovanie kľúčových znalostí, ako sú podnikateľský duch, vedecký a technologický prístup. Na tento účel by mohli byť v regiónoch využité aj štrukturálne fondy. Som presvedčená, že naša spoločnosť si musí materstvo a rodičovstvo vážiť oveľa viac. Rodičia majú nesmierne zodpovednú úlohu pri formovaní spoločnosti, aké deti vychovajú, takou bude celá Európa.
<P>
Zároveň na základe takýchto opatrení by sa určite viac žien mohlo venovať popri výchove detí aj náročnejšej, napr. vedeckej kariére.
<SPEAKER ID="060" NAME="Anna Hedh" AFFILIATION="PSE">
(SV) Vážený pán predsedajúci, pán komisár, je trochu skľučujúce stáť tu a hovoriť o správe týkajúcej sa nerovnosti v Európske únii v roku 2007. Nemalo by to byť nevyhnutné. Malo by to byť samozrejmé, najmä vzhľadom na skutočnosť, že EÚ má prevahu žien. Smutnou pravdou však je, že je to potrebné. Je veľmi dôležité dostať mužov na hraciu plochu a prinútiť ich skórovať. Inak je zápas stratený. Tu je niekoľko prihrávok mužom. Zamestnanosť žien sa musí zvýšiť. Ženy musia mať právo na prácu na plný úväzok a možnosť práce na čiastočný úväzok. Rozdiely v odmeňovaní sa musia zrušiť. Majú ženy v EÚ naozaj o 15 % menšiu hodnotu ako muži? Ženy musia mať väčšie zastúpenie v zasadacích miestnostiach správnych rád, politike a priemysle. Otcovia musia prevziať viac zodpovednosti za domácnosť a rodinu a vybrať si svoj podiel z rodičovskej dovolenky hlavne v záujme svojich detí.
<P>
Je veľa dôležitých vecí, ktoré musí Parlament pripomínať Komisii a členským štátom, aby ich urobili. Dúfajme, že počúvajú a podniknú potrebné kroky!
<SPEAKER ID="061" NAME="Anna Záborská" AFFILIATION="PPE-DE">
(SK) Srdečne blahoželám kolegyni Kauppiovej k tejto veľmi dobrej správe, ktorá je výsledkom úzkej spolupráce všetkých členiek Výboru pre práva žien a rodovú rovnosť.
<P>
Spravodajkyňa veľmi dobre podčiarkla dôležitosť implementovať politiku rovnosti medzi mužmi a ženami do lisabonskej stratégie. Jedným z cieľov lisabonskej agendy je zvýšiť počet žien, ktoré pracujú, ktoré sú v pracovnom pomere. V rovnakom čase však nie sme schopní formálne uznať neformálnu prácu žien, ktorá nie je finančne ohodnotená. Vieme o ženách, ktoré pracujú, aby zabezpečili solidaritu medzi generáciami, ktoré sa angažujú ako dobrovoľníčky a ktoré vytvárajú prijateľné podmienky pre sociálne vzťahy. Táto neformálna práca však nie je ohodnotená. Nechceme ju oficiálne uznať, lebo za ňou nevidíme peniaze, ktoré cirkulujú. Podľa mňa je táto logika jednou z foriem diskriminácie voči ženám. Som presvedčená, že by to mohol byť reálny politický projekt pre nášho priateľa, pána komisára Špidlu, uznať neformálnu a finančne neohodnotenú prácu žien. Vyriešilo by to aj mnohé problémy ,menšín, o ktorých sme pred chvíľkou hovorili.
<P>
Aby sme pokročili v tejto problematike, máme v Európe i vo svete osobnosti a inštitúcie, ktoré nám ponúkajú matematické a štatistické modely a ich politické uplatnenie. Jedným z nich je už viackrát spomínaný Gary Becker, nositeľ Nobelovej ceny za ekonomiku.
<P>
Pán predsedajúci, pán komisár, vážené kolegyne, dovolila som si upozorniť na skutočný problém rovnosti medzi mužmi a ženami.
<SPEAKER ID="062" NAME="Lidia Joanna Geringer de Oedenberg" AFFILIATION="PSE">
(PL) Vážený pán predsedajúci, nastal čas, aby členské štáty konečne podnikli rázne kroky na odstránenie zastaraných vzorov správania a rozhodovania, predovšetkým v riadení, aby sa vo všetkých politikách venovalo viac pozornosti rodovej otázke.
<P>
Stále sa vyskytujú rozdiely v zaobchádzaní s mužmi a ženami. Vedú napríklad k nízkym príjmom a diskriminácii tehotných žien a mladých matiek. Napriek nádejnému znameniu, pokiaľ ide o zamestnanosť žien - od roku 2000 pôsobia ženy na šiestich z ôsmich miliónov nových pracovných miest vytvorených v Európskej únii -, rozdiel v platovom ohodnotení medzi mužmi a ženami v EÚ stále dosahuje priemer 15 % a v niektorých krajinách až 30 %.
<P>
Je neprijateľné, že iba kvôli materstvu, ktoré je zodpovednosťou obidvoch rodičov, sa na trhu práce zaobchádza so ženami horšie ako s mužmi, čo ovplyvňuje ich kariéru, príjem a neskôr aj dôchodkové dávky. Je nevyhnutné prekonať rodové stereotypy a z tohoto dôvodu som za návrh, aby sa v rámci kohéznej politiky vytvorila rozpočtová položka, ktorá by slúžila na financovanie opatrení zameraných na podporu rovnakých príležitostí a skúmania dopadov politických stratégií na život žien.
<P>
Rada by som srdečne zablahoželala pani Kauppiovej k vynikajúcej správe.
<SPEAKER ID="063" NAME="Monica Maria Iacob-Ridzi" AFFILIATION="PPE-DE">
(RO) Vážený pán predsedajúci, dámy a páni, verím, že prišiel čas, aby Európska únia náležite finančne podporila vznešené ciele opísane v Zmluve, ako napríklad boj proti rodovej diskriminácii alebo dosiahnutie rovnakého platového ohodnotenia pre ženy a mužov.
<P>
Správa, o ktorej rokujeme, predstavuje jednu z hlavných príležitostí otvorených rodovej rovnosti prostredníctvom rozpočtu Európskej únie. Pozostáva zo štrukturálnych a kohéznych fondov, z úrovne, na ktorej treba vidieť uľahčenie prístupu žien k európskym zdrojom. Podľa údajov, ktoré máme, po poslednom rozšírení Európskej únie získali ženy porovnateľne menej prostriedkov z regionálnych a kohéznych fondov. To treba napraviť.
<P>
Nestačí však analyzovať iba regionálne a kohézne fondy, hoci ich význam v rozpočte EÚ - takmer 36 % - nás núti bojovať, aby sa dostali k čo najväčšiemu počtu žien.
<P>
Tiež musíme vidieť, aký je najnovší vývoj v tradičných programoch rodovej politiky Európskej, únie, ako sú PROGRESS, Daphne alebo EQUAL. Hoci tento rok program PROGRESS ako celok a aj jeho piata časť, venovaná rodovej rovnosti, ťaží z doplnkových fondov, je to relatívne, lebo v roku 2008 je rozpočtová položka pre rovnosť menšia ako v predchádzajúcom roku.
<P>
Program Daphne zameraný na boj proti domácemu násiliu dosiahol vynikajúce výsledky, čo si všimla Európska komisia a odporučila zvýšenie rozpočtu v porovnaní s rokom 2007. Pre obidva tieto programy, ako aj pre program EQUAL nariadila Rada zníženie v porovnaní so sumami navrhnutými Komisiou v predbežnom návrhu rozpočtu. Navyše, Rada navrhla aj zníženie prostriedkov pre nový rodový inštitút o 7,5 %, čo je úplne neospravedlniteľné zníženie prostriedkov pre začínajúcu európsku inštitúciu.
<P>
Bohužiaľ, neustále pozorujeme, že Rade chýba politická vôľa, pokiaľ ide o uskutočňovaniu európskych stratégií týkajúcich sa rovnosti šancí a rozdeľovania rozpočtu. Preto musí Parlament, ako jeden z rozpočtových orgánov, vyrovnávať tento deficit a zaisťovať dôslednosť vo vzťahu k rodovej politike Európskej únie.
<SPEAKER ID="064" NAME="Esther De Lange" AFFILIATION="PPE-DE">
(NL) Vážený pán predsedajúci, tiež by som sa rada poďakovala pani spravodajkyni za vynikajúcu a objektívnu správu. Mnohé z bodov boli už spomenuté. Ako členka Výboru pre práva žien a Výboru pre poľnohospodárstvo sa budem zaoberať najmä pozíciou žien v poľnohospodárstve.
<P>
Čo si ako prvé každý všimne, je prehliadanie mnohých žien pracujúcich v poľnohospodárskom sektore. 40 % miest v poľnohospodárstve je obsadených ženami, ale mnohé oficiálne štatistiky vrátane štatistík Eurostatu, pán komisár, sa pozerajú buď iba na ženy ako zamestnancov alebo ako zamestnávateľov. Neprihliadajú vôbec na vypomáhajúce manželky, hoci tieto ženy tvoria najväčšiu kategóriu pracovníkov v mnohých rodinných podnikoch v severovýchodnej Európe. Významne prispievajú k podnikaniu a tiež často napomáhajú pri rozvoji činností poľnohospodárskeho podniku a vidieka. Preto vyzývam Eurostat, aby túto veľkú skupinu žien zahrnul do oficiálnych štatistík. Vyzývam Komisiu, aby prihliadala na túto veľkú kategóriu pracujúcich žien pri vytváraní svojich politík.
<P>
Navyše, je to práve táto kategória pracujúcich partneriek, ktorá v niektorých členských štátoch naráža na každodenné praktické problémy, napríklad pri nadobúdaní dôchodkových práv, pri získavaní sociálneho zabezpečenia, keď ich poľnohospodársky podnik prestane fungovať, keď sa rozvedú, a tiež keď sú práceneschopné alebo sú na materskej dovolenke. Musím však s radosťou povedať, že v Holandsku sa už podnikajú kroky na nápravu tejto situácie. Chcela by som upozorniť Komisiu na projekt "Je verdiende loon" (" Je to právom tvoje"), ktorý bol u nás spustený za pomoci ESF s cieľom poukázať na prekážky, ktorým tieto partnerky čelia. Dúfam, že Komisia zoberie jeho závery do úvahy pri zostavovaní budúcej politiky, aby sme vďaka týmto pracujúcim ženám aj naďalej mohli mať silné európske poľnohospodárstvo a životaschopný vidiek.
<SPEAKER ID="065" NAME="Maria Petre" AFFILIATION="PPE-DE">
(RO) Vážený pán predsedajúci, vážení kolegovia a kolegyne, od roku 2000 na šiestich z ôsmich miliónov nových pracovných miest pôsobia ženy. Môžeme sa domnievať, že skutočne nastal čas rovnosti šancí alebo dokonca pozitívnej diskriminácie žien v rodových vzťahoch. A predsa to nemôžeme povedať, lebo pravá podoba týchto pracovných miest šiestich miliónov žien tomu odporuje.
<P>
Nemôžeme skutočne riešiť hrozbu starnutia a demografického poklesu, ktorým sa v súčasnej dobe zaoberá Európa a členské štáty, ak je väčšina pracovných miest pre ženy neistých, na čiastočný úväzok alebo nedostatočne platených. Aj naďalej je v Európe 15 % rozdiel v platovom ohodnotení v neprospech žien.
<P>
Členské štáty vo všeobecnosti, a Rumunsko nie je výnimkou, budú musieť investovať do vzdelávania zbaveného rodových stereotypov, prijímať zrozumiteľné politiky, ktoré zladia rodinný a profesionálny život žien a mužov.
<P>
Rada by som zablahoželala pani spravodajkyni k jej pozoruhodnej práci. Skutočne sa domnievam, že potrebujeme každoročné vyhodnotenia výsledkov činností zahrnutých v pláne uplatňovania rodovej rovnosti. Potrebujeme konečnú dohodu o takých záležitostiach, ako sú náklady na príspevky na materskú a rodičovskú dovolenku, uplatňovanie individuálneho prístupu k dôchodkovým právam a systému sociálneho zabezpečeniu a zdaňovania.
<SPEAKER ID="066" NAME="Louis Michel">
člen Komisie. - (FR) Vážený pán predsedajúci, dovoľte mi najprv povedať, že Komisia do veľkej miery zdieľa znepokojenie, ktoré vyjadrila väčšina rečníkov. Niektoré z nich - vlastne všetky - si vyžadujú opatrenia, ktoré už Komisia prijíma.
<P>
Ako iste viete, úlohou Komisie je monitorovať transpozíciu a použitie práva Spoločenstva v oblasti rodovej rovnosti. V podstate to znamená, že Komisia dáva podnety na konania o porušení a pokračuje v nich, keď sa ukáže, že členský štát riadne netransponoval nejakú smernicu alebo keď sa na ňu obráti občan so sťažnosťou na nevhodnú transpozíciu alebo uplatnenie smernice. Takže, čo sa týka konania o porušení smernice o rovnakom zaobchádzaní so ženami a mužmi, v apríli 2007 bolo zaslaných 18 listov. Komisia v súčasnosti skúma odpovede a v decembri sa očakáva rozhodnutie o odôvodnenom stanovisku.
<P>
Dovoľte mi, aby som sa v rýchlosti pozrel na pár podrobnejších a špecifických problémov. Pokiaľ ide o založenie Európskeho inštitútu pre rodovú rovnosť vo Vilniuse, správna rada zasadala v októbri a teraz prebieha výberový proces na obsadenie miesta riaditeľa.
<P>
Prejdem na iniciatívy týkajúce sa rozdielu v platovom ohodnotení medzi mužmi a ženami. Viaceré poslankyne, ktoré vystúpili, zdôrazňovali rozdiely v odmeňovaní - a oprávnene. Naša reakcia na túto otázku je vysvetlená v oznámení. V roku 2008 vykoná Komisia analýzu súčasných právnych predpisov s cieľom zistiť ich primeranosť a navrhnúť nevyhnutné zmeny.
<P>
Pokiaľ ide o otázku žien vo vidieckych oblastiach, súkromné podnikateľky pracujúce v poľnohospodárstve už reflektuje smernica 86/613/EHS. Komisia začala skúmať tento právny predpis, aby zistila, či je účinný, a určila, čo treba zmeniť.
<P>
Napokon sa dostávam k viac ideologickej otázke týkajúcej sa flexiistoty, na ktorú však chcem reagovať,. Cieľom flexiistoty je zvýšiť flexibilitu na trhu práce - nie zvýšiť neistotu - a zároveň vytvárať lepšie možnosti výberu poskytovaním dodatočných prostriedkov na adaptáciu pracovníkov, napríklad prostredníctvom školení alebo krokov na zosúladenie súkromného a pracovného života.
<SPEAKER ID="067" NAME="Predsedajúci">
(FR) Prijmite, prosím, moje ospravedlnenie, pán Michel. Toto je systém, ktorý sa v súčasnosti snažíme zmeniť ako súčasť reformy fungovania Parlamentu.
<P>
Je nevhodné, nielen z ohľaduplnosti k pánovi komisárovi, ale aj k všetkým poslancom, ktorí sledovali diskusiu, aby sa rozprava skončila podobnou zvadou tesne pred hlasovaním.
<P>
Ospravedlňujem sa, pán komisár.
<SPEAKER ID="068" NAME="Predsedajúci">
Rozprava sa skončila.
<P>
Ospravedlňujem sa rečníkom, ktorých vystúpenie som musel skrátiť, lebo pridelený čas nie je celkom primeraný. V našich rozpravách by nemali byť žiadne jednominútové vystúpenia, pretože nie sú skutočným prínosom do diskusie. Tento problém je ale súčasťou rozpravy o reforme rokovaní Parlamentu, ktorej sa budeme v krátkosti venovať.
<P>
Hlasovanie sa bude konať o chvíľu.
<P>
Písomné vyhlásenia (článok 142)
<SPEAKER ID="069" NAME="Zita Gurmai  " AFFILIATION="PSE">
písomne - (HU) Myslím si, že z hľadiska zabezpečenia rodovej rovnosti je životne dôležité disponovať podrobnými, systematickými a objektívnymi informáciami vrátane prístupu k harmonizovaným štatistickým údajom Spoločenstva, ktoré sú čo možno najširšie a najaktuálnejšie. Vzhľadom na to sa zároveň domnievam, že sú obzvlášť dôležité výročné správy, v ktorých Komisia prezentuje situáciu mužov a žien.
<P>
Spoločenstvo urobilo veľký kus práce pri rozširovaní právneho základu pre rodovú rovnosť, lenže druhou otázkou je, či to v praxi prinieslo nejaké výsledky. Do istej miery prináša odpoveď na túto otázku výročná správa. Domnievam sa, že by bolo potrebné zaviesť systematické sledovanie skutočného postupu pri napĺňaní strategických cieľov, ktoré sú stanovené pre roky 2006 - 2010 v Pláne uplatňovania rovnosti žien a mužov, a to, aby sa skontrolovalo, či členské štáty v praxi implementujú legislatívu a preskúmala sa integrácia začlenenia rodového hľadiska do systému Spoločenstva, ako aj účinky rodovej otázky viacerých projektov.
<P>
Keďže budúcnosť Európskej únie bude do veľkej miery závisieť od toho, ako dokážeme získať viac žien pre trh práce, musíme venovať osobitnú, podrobnú a cielenú pozornosť skúmaniu účasti žien na pracovnom trhu a spôsobov ich mobilizovania, aby sme odstránili prekážky, ktoré ženám bránia nájsť si zamestnanie, postupovať vo svojej kariére alebo zosúladiť pracovný a rodinný život, ako aj skúmaniu situácie znevýhodnených žien (migranti, etnické skupiny, osamelí rodičia).
<SPEAKER ID="070" NAME="Joseph Muscat  " LANGUAGE="MT">
Článok 141 Zmluvy o ES hovorí, že "Každý členský štát zabezpečí uplatňovanie zásady rovnakej odmeny pre mužov a ženy za rovnakú prácu alebo prácu rovnakej hodnoty."
<P>
Je to veľmi dôležitá zásada a my musíme zabezpečiť jej vykonávanie v každej krajine.
<P>
Verím, že prišiel čas urobiť ďalší krok vpred.
<P>
Na Malte máme niekoľko situácií, pri ktorých sú ľudia, ženy aj muži, platení podľa rôznych sadzieb a systémov, napriek skutočnosti, že vykonávajú rovnakú prácu. Tieto rozdielne platby sa odôvodňujú na základe byrokratických kritérií, ako napríklad rokom, v ktorom boli tieto osoby zamestnané.
<P>
Ak sa takáto diskriminácia vyskytne medzi dvomi ženami alebo dvomi mužmi, nejde v striktnom výklade o porušenie Zmluvy o ES.
<P>
Podobné situácie existujú a sú zrejmé vo verejnom sektore ako aj inde.
<P>
Z tohto dôvodu je potrebné, aby Komisia ako aj vlády členských štátov podnikli nové iniciatívy, aby zabezpečili aplikáciu jednej jednoduchej zásady: rovnaká pláca za rovnakú prácu, nech ste ktokoľvek.
