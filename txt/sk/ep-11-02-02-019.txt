<CHAPTER ID="019">
Iniciatíva Vakcína proti tuberkulóze (rozprava) 
<SPEAKER ID="272" NAME="Predsedajúca">
Ďalším bodom programu je otázka na ústne zodpovedanie o iniciatíve Vakcína proti tuberkulóze, ktorú Komisii položili Louis Michel, Charles Goerens, Antonija Parvanovová (Antonyia Parvanova), Frédérique Riesová, Olle Schmidt, Maria Da Graça Carvalhová, Nessa Childersová, Marc Tarabella, Bart Staes a Marina Yannakoudakisová v mene Skupiny Aliancie liberálov a demokratov za Európu - B7-0006/2011).
<SPEAKER ID="273" NAME="Charles Goerens" LANGUAGE="FR">
Som rád, že môžem podporiť paneurópsky projekt, ktorý je veľmi ambiciózny pre Európsku úniu i pre rozvojové krajiny a ktorého cieľom je odstrániť tuberkulózu pomocou programu vakcinácie.
<P>
Pripomeňme si, že v roku 2009 zomrelo na tuberkulózu viac než 1,7 milióna ľudí. To znamená, že každý deň zomrelo približne 4 700 ľudí. Prirátajte k tomu každoročné hospodárske straty, ktoré sa len v prípade Afriky odhadujú na vyše 50 miliárd USD. Ak by sme na základe týchto údajov obmedzovali tuberkulózu na problém typický pre rozvojové krajiny, veľmi by sme klamali samých seba.
<P>
Prípady nahlásené v Spojenom kráľovstve a v Írsku počas leta 2010 nám skutočne pripomínajú, že táto choroba je tu, v našich krajinách, nehovoriac o pohrome, ktorú táto choroba spôsobuje na východe nášho kontinentu, najmä v Rusku a Moldavsku. Nadácia Vakcína proti tuberkulóze (TBVI) je iniciatívou, ktorej cieľom je vytvoriť účinné vakcíny na ochranu rozvojových krajín za prijateľnú cenu. Vzhľadom na to by som chcel, ak smiem, uviesť tieto pripomienky.
<P>
Po prvé, zdravie nemožno vyjadriť cenou, ale sú s ním spojené náklady. Zatiaľ čo prístup k zdravotnej starostlivosti musí byť univerzálny, schopnosť financovania zostáva obmedzená na priemyselné krajiny. Vzhľadom na to je dôležité rozložiť náklady. Je jasné, že pacienti na severe, to znamená v priemyselných krajinách, musia zaplatiť vysokú cenu, inak by sa veľmi rýchlo vyčerpali zdroje na financovanie výskumu. No vzhľadom na to, že finančný príspevok krajín na juhu, ak vôbec nejaký je, nepresahuje čisto symbolickú výšku, naša solidarita je nevyhnutná, aby sme preklenuli tento výpadok.
<P>
Po druhé, iniciatíva TBVI má miesto aj v stratégii EÚ 2020. Je dokonalou ilustráciou toho, čo môžeme dosiahnuť, ak dokážeme stanoviť priority v oblasti zdravotníctva v primeranom čase.
<P>
Moja tretia a záverečná pripomienka znie, že to v žiadnom prípade nevylučuje dodatočné alebo doplňujúce financovanie zo strany veľkých inštitucionálnych úverových subjektov, a to predovšetkým Svetovej banky. Iné krajiny, napríklad Spojené štáty, Kanada alebo viaceré rýchlo sa rozvíjajúce krajiny, ktoré bojujú s problémom tuberkulózy, či už priamo, keď zasahuje ich obyvateľstvo, alebo nepriamo v rámci medzinárodnej solidarity, by celkom logicky mali tiež prispieť k tejto iniciatíve. Aby som bol konkrétny, hovorím tu o modeli verejno-súkromného partnerstva.
<P>
Tento nový prístup môže byť výhodný za predpokladu, že sa solidarita obmedzí na tých, ktorí to zo zdravotného a finančného hľadiska potrebujú. Alternatívou by bolo chrániť len ekonomicky silné obyvateľstvo.
<SPEAKER ID="274" NAME="Dacian Cioloş" LANGUAGE="FR">
V roku 2008 bola vytvorená nadácia Vakcína proti tuberkulóze (TBVI) vo forme verejno-súkromného partnerstva s podporou programu spolupráce v oblasti zdravotníctva v rámci 7. rámcového programu pre výskum s cieľom mobilizovať dodatočné zdroje pre túto dôležitú oblasť.
<P>
V súčasnosti sa väčšina nedávno vyvinutých nových kandidátskych vakcín nachádza ešte stále v predklinickej vývojovej fáze alebo začiatočnej klinickej vývojovej fáze. Ako kľúčovú je potrebné zdôrazniť skutočnosť, že nemáme klinické údaje, ktoré by podporili myšlienku, že jedna z kandidátskych vakcín, ktoré sa vyvíjajú, by sa mohla osvedčiť ako účinnejšia než súčasne využívaná vakcína BCG (Bacillus Calmette-Guérin).
<P>
Aby sa nové kandidátske vakcíny dostali na trh, musia byť účinnejšie než BCG alebo ju musia nahradiť ako lepšie vakcíny. V skutočnosti však stále nemáme k dispozícii tieto dôležité údaje. Iniciatíva TBVI by sa nemala vnímať izolovane od iných iniciatív na podporu klinických skúšok.
<P>
Aby sa vyriešili ťažkosti v oblasti klinického výskumu, bolo vytvorené Partnerstvo európskych a rozvojových krajín v oblasti klinických testov (EDCTP) ako prvá iniciatíva na základe článku 185, v rámci ktorej 14 členských štátov, 2 pridružené štáty a Komisia spoločne vyhradili 400 miliónov EUR - pričom 200 miliónov pochádza z Európskej únie - na podporu výskumu vo fázach 2 a 3 klinických testov napríklad na AIDS, maláriu a tuberkulózu v subsaharskej Afrike. Predpokladá sa, že všetky testy, ktoré momentálne prebiehajú v rámci programu, vrátane ôsmich testov vakcíny proti tuberkulóze sa ukončia do roku 2015. Táto alternatíva je preto už zavedená a funguje. Komisia má takisto veľký záujem o takzvaný obchodný model, ktorý vypracovali verejno-súkromné partnerstvá vrátane partnerstva, ktoré predstavuje iniciatíva TBVI.
<P>
Iniciatíva TBVI navyše navrhla model, ktorý sa potenciálne môže stať užitočným nástrojom v budúcnosti. To si však vyžaduje hĺbkovú analýzu komerčného projektu a hodnotenie rizika. Z toho vyplýva, že aj keď iniciatíva TBVI dostáva významnú finančnú podporu, jej úspech nie je zaručený práve preto, lebo nemáme dosť informácií o tom, či vakcíny, ktoré sa teraz testujú, prinesú neskôr zodpovedajúce výsledky.
<P>
Komisia však bude pokračovať v týchto interných diskusiách a okrem toho bude analyzovať model s finančnými inštitúciami a prispeje k vývoju koncepcie, aby sa mohla stať súčasťou praktickej realizácie stratégie EÚ 2020. Z tejto perspektívy by sa potom mohla preskúmať táto možnosť.
<SPEAKER ID="275" NAME="Maria Da Graça Carvalho" LANGUAGE="PT">
Výskyt tuberkulózy na celom svete je naďalej príčinou veľkého znepokojenia napriek dosiahnutému pokroku. Zvyšujúca sa rezistencia tejto choroby a nedostatočný vedecký výskum znamenajú, že dnes na túto chorobu každý rok zomierajú takmer 2 milióny ľudí.
<P>
Vítame iniciatívy EÚ na boj proti tuberkulóze prostredníctvom tohto uznesenia, ale žiadame, aby sa uskutočňoval rozsiahlejší vedecký výskum zameraný na vývoj nových foriem vakcín proti tejto chorobe. Vakcíny sú najúčinnejším opatrením verejného zdravia na ochranu Európanov pred infekčnými chorobami, ale dôležité je aj to, aby sa zdravotná starostlivosť dostala do rozvojových krajín a prispela tak k zvýšeniu priemernej dĺžky života a k boju proti chudobe.
<P>
Ako som povedala, dosiahol sa určitý pokrok a sme na dobrej ceste, ale EÚ musí zdvojnásobiť svoje úsilie a vyzvať na koordinovanejšie opatrenia a integráciu európskeho výskumu na boj proti chorobám súvisiacim s chudobou. To je jediný spôsob, ako dokážeme zmierniť tragickú situáciu, ktorá existuje vo viacerých rozvojových krajinách.
<P>
Chcela by som sa spýtať Komisie, ako plánuje nadviazať na vedecký výskum v tejto oblasti, ako chce zintenzívniť úsilie v tejto oblasti a preniesť výsledky tohto výskumu do praxe, aby boli na prospech ľuďom v rámci stratégie Európa 2020.
<SPEAKER ID="276" NAME="Michael Cashman">
v mene skupiny S&D. - Vážená pani predsedajúca, vždy som rád, že predsedáte tomuto zasadnutiu, keď diskutujeme o ťažkej situácii iných ľudí. Viem, že sa stotožňujete s našimi obavami.
<P>
Chcem sa pripojiť k slovám pána Goerensa a vlastne aj posunúť Komisiu o kúsok ďalej. Je pravda, že tuberkulóza je významným globálnym zdravotným problémom, a ako vieme, je to druhá najčastejšia príčina úmrtí na celom svete, pokiaľ ide o infekčné choroby. Ako sme počuli, každý rok na túto chorobu zomrie 1,6 až 2 milióny ľudí. Financovanie EÚ pomohlo vytvoriť širokú škálu inovačných kandidátskych vakcín proti TBC, ako uviedla Komisia, pričom sa umožnil ich počiatočný vývoj vo fáze 1 a fáze 2A klinických testov.
<P>
Žiaľ, a to je problém, súčasné finančné mechanizmy vrátane Partnerstva európskych a rozvojových krajín v oblasti klinických testov vyhradzujú veľmi obmedzené prostriedky na veľmi nákladné neskoršie fázy klinických testov - fázu 2B a fázu 3 -, ktoré sú veľmi dôležité na to, aby sa preukázala bezpečnosť vakcíny. Máme vakcíny, ale je veľmi dôležité preukázať ich bezpečnosť a účinnosť, čo je potrebné na vydanie licencie.
<P>
Teraz vítam skutočnosť, že Komisia povedala, že poskytne dodatočné financovanie, ale dovolia pravidlá pre nové rozpočtové ustanovenia Partnerstva európskych a rozvojových krajín v oblasti klinických testov (EDCTP), aby finančné prostriedky smerovali do vývoja a vybudovania zariadení na klinické testy vrátane epidemiologických štúdií? Uvažuje Komisia o zavedení konkurencieschopných mechanizmov financovania neskoršej fázy klinického vývoja inovačných nových vakcín, ktoré budú určené na zanedbávané choroby, akou je napríklad TBC?
<SPEAKER ID="277" NAME="Angelika Werthmann" AFFILIATION="NI">
(DE) Tuberkulóza je dnes ešte stále veľmi rozšírená najmä v chudobnejších krajinách. Tretina svetovej populácie je infikovaná a každoročne na TBC zomrie 2,5 milióna ľudí. Podľa odhadov Svetovej zdravotníckej organizácie sa len v Európe každú hodinu objaví 49 nových prípadov a zomrie sedem ľudí. Tuberkulóza sa začína vracať do priemyselných krajín najmä ako sekundárna choroba pacientov s HIV a AIDS, ale aj ako dôsledok migrácie a cestovného ruchu.
<P>
Prevencia, diagnostika a liečba môžu naozaj dostať šírenie tejto choroby pod kontrolu. Ľudia sú jediným hostiteľom mikrobaktérie tuberkulózy a jej eliminácia je v každom prípade možná. Existujú však obavy v súvislosti s rastúcim počtom rezistentných baktérií. Existujú nové vakcíny a podľa jednej štúdie skracuje podávanie vitamínu D čas liečby tuberkulózy. Do akej miery už Komisia zintenzívnila svoju činnosť v tejto oblasti?
<SPEAKER ID="278" NAME="Filip Kaczmarek" AFFILIATION="PPE">
(PL) Štyri roky pred termínom na dosiahnutie rozvojových cieľov tisícročia je počet nových prípadov tuberkulózy diagnostikovaných na celom svete stále alarmujúci. Tuberkulóza je choroba, ktorá sa dá liečiť. Žiaľ, v rozvojových krajinách, predovšetkým v Ázii a subsaharskej Afrike, je naďalej veľmi vážnym problémom. Podľa najnovších odhadov sú bacilom tuberkulózy nakazené dve miliardy ľudí, alebo inými slovami tretina obyvateľstva sveta. Ak to vyjadríme štatisticky, tuberkulóza prepukne u každého desiateho infikovaného človeka. Najchudobnejšie regióny sveta sú osobitne rizikové z hľadiska nárastu počtu nových prípadov tuberkulózy, pretože nedostatočná výživa, zlé životné podmienky a stres vytvárajú priaznivé prostredie na vývoj tejto choroby. Prístup k účinnému liečeniu choroby je v mnohých krajinách obmedzený a neexistuje koordinácia liečby AIDS a tuberkulózy. To je dôsledkom skutočnosti, že vlády rozvojových krajín nevynakladajú dosť prostriedkov na zdravotníctvo. Systémy zdravotnej starostlivosti vo vidieckych oblastiach okrem toho trpia nedostatkom personálu a chýbajú im prostriedky na liečenie takýchto chorôb. V krajinách s obmedzenými finančnými možnosťami sa preto účinky prejavujú najvážnejšie vo vidieckych oblastiach. Rozvinuté krajiny vynakladajú približne 5 % HDP na verejnú zdravotnú starostlivosť, zatiaľ čo rozvojové krajiny vynakladajú polovicu tohto objemu. Pre chudobnejšie krajiny je preto nemožné zvýšiť finančné výdavky na zdravotníctvo bez vonkajšej pomoci, čo konštatoval aj pán Goerens. Tuberkulóza okrem toho nie je len zdravotným problémom, ale aj sociálnym a hospodárskym problémom, keďže spôsobuje pokles produktivity a má hospodárske dôsledky. To všetko znamená, že naša reakcia by mala byť rozhodná a mali by sme skutočne vyvinúť maximálne úsilie zamerané na širšiu dostupnosť vakcín.
<SPEAKER ID="279" NAME="Ricardo Cortés Lastra" AFFILIATION="S&amp;D">
(ES) Stav zdravotníctva patrí medzi problémy, ktoré ešte musíme vyriešiť v rámci boja proti chudobe. V Deklarácii tisícročia sme sa zaviazali predovšetkým znížiť úmrtnosť detí, po druhé zlepšiť zdravie matiek a po tretie bojovať proti AIDS, malárii a mnohým ďalším chorobám vrátane tuberkulózy.
<P>
Všetci tu však dnes vieme, že najviac zaostáva práve dosahovanie týchto cieľov. Musíme prijať opatrenia, musíme zvýšiť financovanie zdravotných programov v rozvojových krajinách. Prístup k systémom bezplatnej zdravotnej starostlivosti by mal byť hlavným cieľom Európskej únie v tejto oblasti.
<P>
Myslím si, že treba podporiť globálne iniciatívy, ako napríklad vertikálne fondy na podporu boja proti AIDS, malárii a tuberkulóze. Pán komisár, je však tiež nevyhnutné podporiť krajiny politicky a hospodársky, aby mohli budovať účinné systémy zdravotnej starostlivosti. Som presvedčený o tom, že by to bol najlepší spôsob, ako zabezpečiť zásadu prideľovania rozpočtových prostriedkov a umožniť najzraniteľnejším častiam obyvateľstva prístup k zdravotnej starostlivosti.
<SPEAKER ID="280" NAME="Anna Záborská" AFFILIATION="PPE">
(SK) Tuberkulóza je jedna z veľkých pandémií tak ako malária a AIDS, ktoré decimujú populáciu rozvojových krajín, hlavne Afriku a Áziu. Priamym dôsledkom v týchto krajinách je zhoršenie ich sociálno-ekonomickej situácie.
<P>
Ale ani štáty Európy sa s vysokým výskytom tuberkulózy nevyrovnali. Toto ochorenie nemožno jednoducho považovať len za problém medicínsko-farmaceutický alebo len za problém správania ľudstva. Sú to aj otázky rozvoja a integrity človeka a spravodlivosti, ktoré si vyžadujú globálny prístup. Tí, ktorí sú chorí na tuberkulózu v rozvojových krajinách, sú aj obeťou nespravodlivosti, lebo ich liečba je nedostatočná a nie rovnakej kvality ako v rozvinutom svete.
<P>
Potrebný je ďalší výskum, stále nové lieky a očkovacie látky, ktoré dokážu odpovedať na nové komplikácie a rezistentné kmene rôznych patogénov. Rada by som však upútala vašu pozornosť na tých jednoduchých hrdinov, ktorí s tuberkulózou bojujú, aby sme mohli pokračovať v liečbe chorých, zdolať ťažkosti, ktoré vytvárajú kombinované infekcie tuberkulózy a AIDS, a pomôcť všetkým krajinám realizovať miléniové výzvy, musíme podporiť zdravotnícky personál v rozvojových krajinách. Zdravotnícki pracovníci odchádzajú do bohatších krajín aj preto, že sa rozpočty na zdravotníctvo v ich krajinách redukujú.
<P>
Podporujem iniciatívu Vakcína proti tuberkulóze, ale náš prístup k zvládnutiu tohto ochorenia musí byť globálny, a nestačí len podporovať výskum a farmaceutický priemysel, aj vzhľadom k tomu, že ten výskum ešte bude trvať dlho.
<SPEAKER ID="281" NAME="Miroslav Mikolášik" AFFILIATION="PPE">
(SK) Chcel by som zdôrazniť, že tuberkulóza zďaleka nie je eradikovanou chorobou, a vidíme tu, že prakticky takmer dva milióny ľudí ročne podľahne tejto vážnej chorobe.
<P>
Chcem povedať, že je dobre, že sme si uvedomili, a vítam iniciatívu Komisie v tom zmysle, že nehovoríme už len o AIDS ako o pandémii, ale hovoríme jedným dychom už aj o TBC, ktorá pripravuje milióny ľudí o život.
<P>
Súhlasím s tým, že treba dávať viac prostriedkov do vývoja nových očkovacích látok. Samozrejme, ale ako bolo práve povedané aj z úst Komisie, ešte stále tie nové očkovacie látky nemáme, stále sme len v tých predklinických štádiách, a ešte sa len testuje vlastne ich účinnosť v skutočnom podaní u človeka. Rád by som vyzval (už končím pani predsedníčka) na nové financovanie, na ďalšie zdroje.
<SPEAKER ID="282" NAME="Claudiu Ciprian Tănăsescu" AFFILIATION="S&amp;D">
(RO) Ročná miera úmrtnosti 1,6 až 2 milióny ľudí znamená, že tuberkulóza patrí medzi dve hlavné príčiny úmrtí spôsobených infekčnými ochoreniami na celom svete. To zdôvodňuje rastúce celosvetové znepokojenie verejných zdravotníckych organizácií.
<P>
V dobe, keď medicína robí úžasné pokroky, musíme uznať, že nastal čas, aby tradičná vakcína proti tuberkulóze BCG bola nahradená novou, modernejšou a oveľa účinnejšou vakcínou. To však nemožno dosiahnuť bez toho, aby sme na jednej strane poskytli veľkorysejšie finančné zdroje EÚ na dokončenie výskumu v tejto oblasti a na druhej strane našli ďalšie zdroje financovania prostredníctvom prehodnotenia modelu alternatívnych, inovačných metód financovania, ktorý navrhla TBVI.
<P>
Poskytnutie finančných záruk môže tento model zatraktívniť pre európsku podnikateľskú komunitu a zaručiť tak jej účasť a potrebnú finančnú podporu.
<SPEAKER ID="283" NAME="Seán Kelly" AFFILIATION="PPE">
Tuberkulóza alebo TBC, ako bola známa v našej krajine, vyčíňala v Írsku pred vyše pol storočím a usmrtila veľa ľudí, mladých i starých.
<P>
S rastúcou prosperitou krajiny choroba zmizla a vakcinácia sa na 36 rokov prerušila. Ako však zdôraznil autor, TBC sa v posledných rokoch vracia. Len za minulý rok sa touto chorobou v mojom volebnom obvode nakazilo jedno dieťa v škole a jedno malé dieťa v jasliach.
<P>
Na celom svete ide o väčší problém, keďže touto baktériou sú nakazené 2 miliardy ľudí a každých 20 sekúnd jeden človek zomiera. Ak chceme dosiahnuť cieľ odstrániť túto chorobu do roku 2050, máme preto ťažkú úlohu.
<P>
Kľúčom je výskum a Európska únia si v tejto oblasti zaslúži veľké uznanie, pretože zatiaľ čo vo výskume vo všeobecnosti zaostávame za USA a Japonskom, v tejto oblasti vedieme, keďže 60 % výskumu sa uskutočňuje v EÚ a vakcínu vyvinuli predovšetkým inštitúcie a vedeckí pracovníci z Dánska.
<SPEAKER ID="284" NAME="João Ferreira" AFFILIATION="GUE/NGL">
(PT) Štyri roky pred termínom na dosiahnutie rozvojových cieľov tisícročia ukončí tuberkulóza každoročne 2 milióny životov. Tuberkulóza je strašným príkladom nerovnosti nášho sveta. Nezabúdajme, že ide o chorobu, ktorá vôbec nie je rozšírená v priemyselných krajinách.
<P>
Problém tuberkulózy a ostatných chorôb sa nevyrieši bez vysokokvalitných verejných zdravotných služieb prístupných pre celé obyvateľstvo vrátane primárnej zdravotnej starostlivosti. Politika rozvojovej spolupráce a pomoci tu zohráva rozhodujúcu úlohu, čo musí, samozrejme, zahŕňať programy vakcinácie. Je však potrebné urobiť viac. Musíme raz a navždy skoncovať s mechanizmami dlhu a dlhovej služby, ktoré vysávajú zdroje z rozvojového sveta a umožňujú udržiavať tieto krajiny v zaostalosti, závislosti, područí a chudobe.
<SPEAKER ID="285" NAME="Csanád Szegedi" AFFILIATION="NI">
(HU) Počet prípadov tuberkulózy a úmrtí spôsobených touto chorobou v Maďarsku vzrástol v posledných rokoch znepokojujúcim tempom. Je to okrem iného dôsledok liberálneho zmýšľania, ktoré ničí národy. Narážam tým na hanebný maďarský zákon o zdravotnej starostlivosti z roku 2006, ktorý bol založený na zatváraní nemocníc a zameraní zdravotných služieb na zisk. Dôležitým faktorom vo vývoji choroby je chudoba vrátane rastúceho počtu ľudí bez domova a systém zdravotnej starostlivosti, prístup ku ktorému je čoraz ťažší. Myslím si, že je dôležité posilniť liečebnú a preventívnu úlohu zdravotnej starostlivosti, rozšíriť kontroly a nielen rozšíriť kvalitnejšiu vakcináciu, ale aj zabezpečiť jej dostupnosť pre všetkých. Tieto kroky by mohli viesť z dlhodobého hľadiska k zdravšiemu národu a zdravšej Európe a spoločnosti.
<SPEAKER ID="286" NAME="Dacian Cioloş" LANGUAGE="FR">
Pokúsim sa dať odpoveď na niektoré vyslovené pripomienky.
<P>
Predovšetkým musíme zintenzívniť výskum, ako som už uviedol vo svojich úvodných slovách. Komisia hľadá spôsoby, ako zvýšiť financovanie programov boja proti tuberkulóze, a jedným riešením by mohlo byť zvýšenie prostriedkov na program EDCTP, o ktorom som vám rozprával. Program momentálne disponuje sumou 400 miliónov EUR, z ktorej Komisia poskytuje 200 miliónov. Komisia zvažuje napríklad aj možnosť vytvorenia programu EDCTP 2. Musím tiež zdôrazniť, ako som už povedal pánovi Tănăsescovi, že Komisia už venuje podstatný objem zdrojov na program výskumu tuberkulózy. Môžem dokonca uviesť sumu: na tento program už bolo vyčlenených 65 miliónov EUR. Je však jasné, že to nestačí a je potrebné preskúmať aj verejno-súkromné partnerstvo.
<P>
Čo sa týka otázky financovania kandidátskych vakcín v klinickej fáze, na základe uvedeného je potrebné zohľadniť otázku účinnosti. Ako som vám povedal, informácie, ktoré momentálne máme, nám neposkytujú záruku, že významný objem zdrojov by mohol viesť k pozitívnym výsledkom. Vitamíny sú ďalším prístupom, ktorý sa v súčasnosti skúma, ale musíme zabrániť tomu, aby sa vytvorila rezistencia. To je možno jeden smer, ktorý treba preskúmať, ale musíme si uvedomovať existenciu tohto rizika.
<P>
Hovorme teraz všeobecnejšie o systémoch zdravotnej starostlivosti v Európskej únii a v rozvojových krajinách. Okrem toho je zdravotníctvo v Európskej únii aj jedným z cieľov, ktoré sa Komisia snaží presadzovať v členských štátoch prostredníctvom rôznych programov vrátane stratégie Európa 2020. Inými slovami, presadzuje investície do zdravotníctva. V oblasti výskumu, v rámci jednej z výskumných a inovačných iniciatív, Komisia - a najmä jedna skupina komisárov - pracuje na tejto otázke s cieľom zabezpečiť, aby bolo možné posilniť v členských štátoch inovácie v oblasti výskumu, ktorý sa týka zdravotníctva, súbežne s otázkami starnutia obyvateľstva.
<P>
Čo sa týka rozvojových krajín, Európska únia už v oblasti zdravotníctva dosahuje veľmi veľa prostredníctvom rozvojového fondu a toto je otázka, ktorej bude Komisia aj v budúcnosti venovať veľkú pozornosť.
<P>
Dúfam, že som dokázal v mene Komisie poskytnúť odpovede na vaše otázky. Môžem vás len uistiť, že výskum bude naďalej jednou z hlavných priorít Komisie.
<SPEAKER ID="287" NAME="Predsedajúca">
Na ukončenie rozpravy boli predložené štyri návrhy uznesení v súlade s článkom 115 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční zajtra o 11.30 hod.
<P>
Písomné vyhlásenia (článok 149)
<SPEAKER ID="288" NAME="Joanna Senyszyn" LANGUAGE="PL">
Ako členka delegácie Spoločného parlamentného zhromaždenia AKT - EÚ som za to, aby sa výsledky výskumu EÚ v oblasti vývoja vakcín proti tuberkulóze sprístupnili rozvojovým krajinám a aby sa týmto krajinám pomohlo s financovaním liečby ľudí, ktorí trpia touto chorobou. Tuberkulóza patrí spolu s HIV a maláriou medzi tri najčastejšie sa vyskytujúce infekčné ochorenia. Tretina obyvateľstva sveta je nakazená bacilom tuberkulózy. Každý rok diagnostikujú túto chorobu ôsmim miliónom ľudí a zomiera na ňu 2,6 až 2,9 milióna ľudí. Vyše 95 % prípadov sa vyskytuje v rozvojových krajinách. Každú sekundu si bacil tuberkulózy vyžiada ďalšiu obeť. Choroba prepukne približne u 10 % nakazených osôb, ak sa nelieči, môže skončiť smrteľne. Väčšina prípadov je diagnostikovaná v Indii, Číne, Indonézii, Južnej Afrike, Nigérii, Bangladéši a Etiópii. V Ázii a Afrike pripadá na 100 000 obyvateľov 100 až 120 nakazených osôb. Prístup k účinnej liečbe je v mnohých krajinách obmedzený. Tuberkulóza je vážnym hospodárskym problémom. Celosvetový pokles produktivity práce spôsobený touto chorobou dosahuje každoročne 13 miliárd USD. Odstránenie tuberkulózy je jedným z rozvojových cieľov tisícročia, ktoré chce EÚ dosiahnuť do roku 2015. Máme na to už len štyri roky. Tuberkulóza je choroba, ktorá sa v súčasnosti dá úplne vyliečiť. Potrebujeme rozsiahle programy zamerané na prevenciu a liečbu tuberkulózy. Informačná kampaň o tuberkulóze a spôsoboch, ako sa jej vyhnúť a ako ju liečiť, by sa mala spustiť čo najskôr a mal by sa začať program vakcinácie.
<SPEAKER ID="289" NAME="Lívia Járóka" AFFILIATION="PPE">
písomne. - V celých dejinách ľudstva usmrtila tuberkulóza viac ľudí než akákoľvek iná choroba. Táto veľmi nákazlivá baktéria prenášaná vzduchom môže nakaziť desať až pätnásť ďalších ľudí ešte skôr, než sa prejavia symptómy choroby.
<P>
Preplnené byty, vytváranie slumov a nedostatočná hygiena boli vždy vážnymi rizikovými faktormi tuberkulózy, a preto je TBC chorobou, ktorá sa najviac spája s chudobou a čiastočne je ňou aj spôsobená.
<P>
Napriek úsiliu Svetovej zdravotníckej organizácie (WHO) a vnútroštátnych orgánov dosahuje počet ľudí, ktorí zomierajú na tuberkulózu, 1,5 milióna ročne a toto číslo stále rastie. Jednoznačne podporujem iniciatívu Vakcína proti tuberkulóze a úprimne dúfam, že dokáže poskytnúť viac vakcín postihnutým ľuďom v Európe a na celom svete.
<P>
Treba však zdôrazniť, že boj proti TBC musí ísť ruka v ruke s bojom proti chudobe a sociálnemu vylúčeniu. Je potrebné identifikovať zraniteľné skupiny a určiť a odstrániť prekážky, ktoré týmto skupinám bránia v prístupe k plnému rozsahu prevencie proti TBC, diagnostiky a liečby.
<P>
Bolo by tiež vhodné zmeniť program služieb v súvislosti s TBC s cieľom lepšie reagovať na miestne potreby a na rozšírené diskriminačné postupy v systémoch zdravotnej starostlivosti.
<SPEAKER ID="290" NAME="Vilija Blinkevičiūt" LANGUAGE="LT">
Musíme bojovať proti tuberkulóze, pretože každý rok na túto chorobu zomierajú na celom svete takmer dva milióny ľudí a takmer tretina obyvateľov sveta je ňou nakazená. Chcela by som upozorniť na skutočnosť, že tuberkulóza je citlivou otázkou svetového zdravotníctva a že je to druhá najčastejšia príčina smrti na celom svete spomedzi infekčných chorôb. Tuberkulóza je výrazne spätá so sociálnymi a hospodárskymi problémami, ako napríklad s chudobou, nezamestnanosťou, alkoholizmom, drogovou závislosťou a HIV/AIDS, ako aj s nízkou a nedostatočnou úrovňou systémov zdravotnej starostlivosti v chudobných krajinách a neskorou diagnostikou. Preto ma teší, že sa vytvoril model nadácie Vakcína proti tuberkulóze, pretože všetci pacienti na celom svete, ktorí trpia touto chorobou, budú mať prospech z výsledkov výskumných a pracovných činností. Tento projekt by okrem toho prispel k realizácii cieľov stratégie Európa 2020 a k dosiahnutiu rozvojových cieľov tisícročia do roku 2015. Chcela by som zdôrazniť, že v boji proti tuberkulóze vládne nedostatok finančných prostriedkov a financovanie zo strany Európskej únie je veľmi dôležité na vytvorenie silného balíka nových potenciálnych vakcín proti tuberkulóze. Dúfam, že sa čo najskôr dosiahne pokrok v udelení licencie súčasným potenciálnym európskym vakcínam proti tuberkulóze a že budú dostupné tým, ktorí ich najviac potrebujú. Okrem toho je dôležité nájsť príležitosti na realizáciu konkurencieschopných mechanizmov financovania s cieľom zrealizovať záverečné fázy klinického výskumu nových vakcín proti tuberkulóze.
<SPEAKER ID="291" NAME="Elżbieta Katarzyna Łukacijewska" LANGUAGE="PL">
V rámci našej rozpravy by som chcela poznamenať, že tuberkulóza na začiatku 21. storočia každoročne zabíja približne 3 milióny ľudí na celom svete. Štatistiky hovoria, že tretina obyvateľov sveta je nakazená bacilom tuberkulózy. Tento problém je dôvodom na znepokojenie. Musíme zabezpečiť, aby sa používali len tie najlepšie a najinovačnejšie vakcíny ako základný nástroj v boji proti tejto chorobe. Musíme zintenzívniť medzinárodné opatrenia a zvážiť financovanie vakcín najmä v rozvojových krajinách. Okrem toho je potrebná aktívna mediálna kampaň s cieľom informovať spoločnosť o tomto probléme a o cestách nákazy a spôsoboch, ako chorobe predchádzať, pretože mnohí ľudia si myslia, že tuberkulóza je choroba, ktorá sa nás v modernom svete netýka. Ďakujem.
<SPEAKER ID="292" NAME="Artur Zasada" LANGUAGE="PL">
Znepokojujú ma závery, ku ktorým dospeli autori otázky na ústne zodpovedanie. Päť rokov pred termínom na dosiahnutie rozvojových cieľov tisícročia došlo k miernemu poklesu celosvetového výskytu tuberkulózy. Podľa informácií, ktoré mám k dispozícii, vyše 73 % lekárov v strednej a východnej Európe pripúšťa, že sa necítia byť dostatočne zaškolení na diagnostikovanie a liečbu tuberkulózy. Všeobecný pocit medzi lekármi je taký, že situácia sa významne zhoršila: 75 % lekárov si myslí, že počet nových prípadov tuberkulózy sa zvyšuje. Čo môže byť dôvodom takého rozdielu medzi oficiálnymi štatistikami a stanoviskom lekárov v praxi? Systém zberu údajov nových prípadov tuberkulózy je zastaraný a inštitúcie zdravotnej starostlivosti v tejto súvislosti často zanedbávajú svoje povinnosti. Malo by sa zdôrazniť, že kľúčovými zbraňami v boji proti tejto chorobe sú naďalej prevencia, vzdelávanie a dodržiavanie zásad hygieny, čo umožňuje zabrániť nákaze bacilom tuberkulózy. Súhlasím s autormi otázky, že jedným z riešení tohto problému by mohlo byť zavedenie programu vakcinácie súčasne s rozsiahlou informačnou kampaňou.
<SPEAKER ID="293" NAME="Cristian Silviu Buşoi" LANGUAGE="RO">
Hoci sa dosiahol určitý pokrok, tuberkulóza patrí medzi hlavné príčiny úmrtí na celom svete a predovšetkým v rozvojových krajinách, pričom každoročne si vyžiada takmer 2 milióny obetí. Je tiež potrebné spomenúť situáciu v Rumunsku, kde je zaznamenaných 110 prípadov na 100 000 obyvateľov, pričom európsky priemer je 39 prípadov na 100 000 obyvateľov.
<P>
Prístup k zdravotnej starostlivosti je univerzálnym právom a nemali by nás zaujímať jeho finančné náklady. Pretrváva nerovnováha medzi priemyselnými a rozvojovými krajinami. Musíme prejaviť solidaritu, poskytnúť podporu a využiť každú dostupnú metódu v rámci programu Stop tuberkulóze, ktorý iniciovala Svetová zdravotnícka organizácia (WHO).
<P>
Je povinnosťou Európy hľadať životaschopné, inovačné metódy, aby sa zaručili finančné prostriedky na výskum s cieľom bojovať proti tuberkulóze a iným prenosným chorobám. Nadácia Vakcína proti tuberkulóze (TBVI), organizácia, ktorú podporuje Európska únia, ponúka riešenie súčasnej situácie vytvorením dostupných vakcín za primerané ceny, ktoré možno dodávať obyvateľstvu prostredníctvom štruktúrovaného programu vakcinácie. Začlenenie iniciatívy TBVI do stratégie EÚ 2020 by mohlo byť riešením, ktoré by Európe umožnilo posilniť jej strategickú nezávislosť v boji proti tuberkulóze a jej postavenie vedúceho inovátora.
