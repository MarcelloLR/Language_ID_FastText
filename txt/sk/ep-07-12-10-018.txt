<CHAPTER ID="018">
Sčítanie obyvateľov, domov a bytov (rozprava) 
<SPEAKER ID="114" NAME="Predsedajúci">
Ďalším bodom je správa, ktorú predkladá pani Juknevičienėová, v mene Výboru pre zamestnanosť a sociálne veci, o návrhu nariadenia Európskeho parlamentu a Rady týkajúceho sa sčítania obyvateľov, domov a bytov - C6-0078/2007 -.
<SPEAKER ID="115" NAME="Meglena Kuneva">
členka Komisie. - Pán predsedajúci, sčítanie obyvateľov, domov a bytov je ústredným bodom všetkých štatistických správ týkajúcich sa života obyvateľov Európskej únie. Takmer v každej politickej oblasti, v ktorej EÚ vyvíja činnosť, či už ide o oblasť hospodársku, sociálnu alebo životného prostredia, sú potrebné vysoko kvalitné údaje o obyvateľstve, ktoré sa používajú pri vytyčovaní operatívnych cieľov a hodnotení pokroku. Medzinárodné, európske a vnútroštátne inštitúcie potrebujú údaje zo sčítania, aby mohli plnohodnotne porovnávať jednotlivé členské štáty EÚ.
<P>
Presné populačné údaje sa požadujú v súvislosti s dodržiavaním významných právnych predpisov. Ide napríklad o hlasovanie kvalifikovanou väčšinou v Rade či o rozdeľovanie štrukturálnych fondov (na základe údajov o HDP na osobu).
<P>
Cieľom súčasného nariadenia je poskytnúť jasný európsky rámec na dosiahnutie porovnateľnosti výsledkov sčítania vykonaného v jednotlivých členských štátoch EÚ. Objasňuje zodpovednosť a úlohu štatistických orgánov na vnútroštátnej a európskej úrovni a stanovuje jednotné požiadavky týkajúce sa kvality a prehľadnosti výsledkov, použitých metód a technológií.
<P>
Ide o významný krok smerom k harmonizácii demografických a sociálnych štatistík. Sčítanie obyvateľstva má v krajinách dnešnej Európskej únie dlhú tradíciu. V niektorých krajinách sa datuje späť až o niekoľko storočí. Po prvýkrát sa vytvára európsky legislatívny rámec sčítania. Tento vývoj celkom dobre vystihuje slovo historický. Nariadenie sa stane aj medzníkom medzinárodnej spolupráce v oblasti sčítania obyvateľov, domov a bytov, na ktorom sa Európska komisia podieľa aktívne už niekoľko rokov prostredníctvom Eurostatu.
<P>
V rámci všetkých zaangažovaných inštitúcií - Komisie, Rady a Parlamentu - panuje široká zhoda na dôležitosti právnych predpisov. Pokiaľ právne predpisy o sčítaní vzbudzujú diskusiu, je to prirodzené a oceňované. Koniec koncov, budete rozhodovať o zbere údajov o všetkých európskych obyvateľoch a tiež o najnákladnejšom a najviac zaťažujúcom štatistikom úkone.
<P>
Tento problém je politicky citlivý a vyžaduje veľké investície peňazí daňových poplatníkov a dobrú vôľu v členských štátoch.
<P>
Nemali by sme však zabúdať na to, že chýbajúce osobné a porovnateľné údaje zo sčítania by mali nepriaznivé následky. Údaje sa využívajú na formuláciu a hodnotenie politík, administratívne účely a sociálny prieskum, ktorý zlepšuje dobré životné podmienky osôb žijúcich v Európskej únii. Prínosy harmonizovaných údajov zo sčítania ďaleko presahujú námahu vynaloženú na ich zhromaždenie.
<P>
Členské štáty už mnoho desaťročí vykonávajú svoje vnútroštátne sčítania. Prostredníctvom tohto európskeho právneho predpisu môžeme dosiahnuť to, že ich úsilie sa ešte viac vyplatí, pretože zabezpečíme údaje zo sčítania v najvyššej možnej kvalite a s možnosťou porovnania medzi jednotlivými regiónmi Európskej únie.
<P>
Európska komisia preto podporuje prebiehajúcu diskusiu a úprimne dúfa, že sa nájde riešenie prijateľné pre širokú väčšinu Parlamentu i členské štáty zastúpené v Rade. Vyzývame preto všetkých, aby podporili spravodajkyňu Juknevičienėovú v jej snahe nájsť takéto riešenie.
<SPEAKER ID="116" NAME="Ona Juknevičienė">
spravodajkyňa. - (LT) Pani komisárka pred chvíľou povedala, že toto nariadenie je historickou udalosťou. Na úvod by som rada oznámila, že s tým súhlasím. Naozaj ide o historickú udalosť, zároveň sa z nej však stáva jeden z najväčších škandálov v Európe. Dnes si môžeme priznať, aj keď sa to zdá zrejmé, že až doteraz sme nemali žiadne spoľahlivé údaje a žiadnu predstavu o tom, koľko ľudí v Európskej únii žije. Najprv by som sa rada poďakovala svojim kolegom, predovšetkým tieňovým spravodajcom, zástupcom Výboru pre zamestnanosť a sociálne veci a členom regionálnych výborov za úzku spoluprácu pri príprave tohto dokumentu. Veľká vďaka zástupcom Komisie a Rady, ktorí sa aktívne zúčastňovali diskusií a podieľali sa na našej spoločnej snahe dosiahnuť kompromis, aby sa do tohto nariadenia zahrnuli len nevyhnutné údaje. Nemali by sa zhromažďovať žiadne údaje, ktoré nie sú nevyhnuté a mohli by byť porušením práva na súkromie.
<P>
Štatistiky EÚ a príslušné nariadenia majú právny základ stanovený v článku 285 Zmluvy o ES. Niet pochýb o tom, že ide o základy tohto dokumentu. Tento článok spresňuje potrebu splniť veľmi dôležité kritériá - nestrannosť, spoľahlivosť, objektívnosť, vedeckú nezávislosť, účinnosť a štatistickú vierohodnosť.
<P>
Hlavným cieľom nariadenia je poskytnúť podrobný opis štruktúry a charakteristiky obyvateľstva na analýzu údajov a využitie výsledkov na vytváranie stratégií v mnohých politických oblastiach EÚ.
<P>
Ako už komisárka uviedla, údaje z výročného sčítania ľudu sa využívajú na určenie veľmi dôležitých skutočností, napríklad pri hlasovaní a určovaní väčšiny hlasov v Rade. Na účely vymedzenia regiónov, ktoré môžu dostať pomoc od EÚ, a na posúdenie pokroku v regionálnej kohéznej politike sú potrebné regionálne údaje vysokej kvality. Existuje azda nejaký iný dokument, ktorého údaje by boli významnejšie z hľadiska možnosti porovnania a dôveryhodnosti?
<P>
Nariadenie umožňuje zhromažďovať veľmi kvalitné údaje o bývaní. Tieto údaje sú nevyhnutné na stanovenie počtu odberateľov vody, elektrickej energie a ďalšieho tovaru a na stanovenie ponuky a dopytu po bývaní, ako aj nevyhnutných finančných prostriedkov.
<P>
Posledné sčítanie, ktoré prebehlo v roku 2001, bolo založené na džentlmenskej dohode a neprinieslo pozitívne výsledky. Získané údaje považujem za nedostatočne podrobné, nespoľahlivé, ťažko porovnateľné a vzťahujúce sa k odlišným časovým obdobiam. Preto existujú určité pochybnosti o tom, či sa peniaze EÚ nerozdeľovali a nepoužívali bezdôvodne. To samozrejme sťažuje aj vytváranie plánov do budúcnosti.
<P>
Navrhované nariadenie by zaručilo spoľahlivé, priehľadné a porovnateľné výsledky. V prípade určitých tém by sa zároveň vyžadovali len podstatné informácie.
<P>
Žiadam vás preto, dámy a páni, o podporu pozmeňujúcich a doplňujúcich návrhov, ktoré som predložila a ktorých cieľom je zmierniť záťaž uvalenú na členské štáty pri zhromažďovaní a skladovaní zbytočných údajov.
<P>
Hlasovanie o tomto nariadení bolo odložené na ďalšie plenárne zasadnutie. Je veľmi dôležité nájsť kompromis. Ak chceme dosiahnuť naše ciele, musíme toto nariadenie vytvoriť a používať.
<P>
Potrebujeme aj podporu občanov EÚ. Je nevyhnutné, aby si uvedomovali význam sčítania a podporovali ho. Ľudia si musia byť istí, že jednotný štatistický systém je spoľahlivý a má význam pre ich dobré životné podmienky. A čo je najdôležitejšie, informácie sa musia bezpečne uchovávať a využívať len na riadny účel.
<SPEAKER ID="117" NAME="José Albino Silva Peneda" LANGUAGE="PT">
Pán predsedajúci, dámy a páni, ako tieňový spravodajca za skupinu Európskej ľudovej strany (kresťanských demokratov) a Európskych demokratov som sa zúčastnil na príprave tejto správy i na rokovaniach s Komisiou. Táto správa je naozaj veľmi dôležitá z pohľadu plánovania a posúdenia regionálnych a sociálnych politík v jednotlivých členských štátoch a sociálno-ekonomický profil európskej populácie a podmienky bývania obyvateľov patria medzi najvýznamnejšie aspekty na meranie zlepšovania životných podmienok.
<P>
Podľa nás sa Komisia zrejme vydáva správnou cestou, ktorú podporujeme, na základe ukazovateľov, ktoré umožňujú tieto druhy analýz. Aj naďalej preto musíme zlepšovať pokrytie, kvalitu a spoľahlivosť tohto druhu štatistických údajov. Domnievame sa však, že by sa zároveň malo vynaložiť úsilie na nájdenie rovnováhy medzi nákladmi a prínosmi s ohľadom na stupeň podrobností informácií, ktoré sa majú poskytovať, pričom zároveň musíme pamätať na súkromie osôb.
<P>
Táto správa bude užitočná len v prípade, že umožní zvýšenie frekvencie, porovnateľnosti a presnosti daných údajov na úrovni EÚ. Preto je podstatné zaoberať sa veľmi starostlivo údajmi poskytnutými členskými štátmi, ktoré musia byť jednotné, úplné a spoľahlivé. To je jediná cesta k vytvoreniu porovnateľných štúdií a analýz sociálno-ekonomickej situácie na úrovni regionálnej a vnútroštátnej, aj na úrovni Spoločenstva. Spôsob spracovania týchto údajov je dokonca ešte podstatnejší. Klasifikácia regiónov žiadajúcich o finančné prostriedky zo štrukturálnych fondov je totiž vo veľkej miere založená na týchto ukazovateľoch, čo za bežných podmienok znamená, že tento proces prináša rozhodnutia, ktoré môžu mať závažné dôsledky pre jednotlivé európske regióny aj pre samotné členské štáty.
<P>
Verím, že výsledkom rokovania bude dosiahnutie celkovo väčšej jednotnosti, jasnosti a presnosti. Rád by som ešte uviedol, že skupina PPE-DE si po vypočutí vysvetlení podaných Komisiou zachovala svoje pôvodné stanovisko k tejto správe, ktoré je v súlade so stanoviskom spravodajkyne. Verím, že si toto stanovisko zachováme aj naďalej. Sme predovšetkým za vypustenie oddielov č. 1.3 a 2.3 prílohy a ďalej niektorých súvisiacich pozmeňujúcich a doplňujúcich návrhov, ktoré podľa nášho názoru nie sú v súlade s cieľom zlepšovania kvality a spoľahlivosti našich informácií.
<SPEAKER ID="118" NAME="Emanuel Jardim Fernandes">
v mene skupiny PSE. - (PT) Pán predsedajúci, pani komisárka, dámy a páni, pani Madeirová, ktorá mala v tejto chvíli vystúpiť v mene skupiny sociálnych demokratov v Európskom parlamente, tu nemôže byť, pretože má problémy s dopravou. Rád by som preto predstavil jej pohľad na význam tejto správy a jej obavy, ktoré sú aj mojimi obavami a ktoré som už predtým vyjadril na tomto plenárnom zasadnutí v súvislosti s rozvojovými politikami.
<P>
V súvislosti so schválením Lisabonskej zmluvy, ktorú majú hlavy štátov a predsedovia vlád podpísať tento víkend, je úplne zásadné, aby boli k dispozícii spoľahlivé údaje o obyvateľoch Európskej únie. Nová metóda hlasovania zahrnutá do Zmluvy, ktorá bude oddnes okrem hlasov členského štátu zohľadňovať aj údaje o obyvateľstve, znamená, že si musíme uvedomiť, že sčítania obyvateľov sú pre účinné fungovanie Európskej únie kľúčové. Toto nariadenie je však dôležité aj z iných dôvodov než len kvôli metóde hlasovania. Rovnako dôležité je z pohľadu ukazovateľov týkajúcich sa zamestnanosti, regionálnych, štrukturálnych a sociálnych vecí, ktoré zohľadňujú údaje poskytnuté jednotlivými členskými štátmi a ktoré v dôsledku rozporu v jednotlivých metódach zhromažďovania údajov alebo používania iných referenčných období prinášajú neadekvátne analýzy a výsledky pochybnej kvality. Naposledy sa to stalo v roku 2000, údaje boli dostupné v roku 2005 a mali preto pochybnú kvalitu.
<P>
Nariadenie, o ktorom dnes hovoríme, očistené od najhorších nezrovnalostí, ktoré šokovali aj tých najmenej pozorných čitateľov, zohľadňuje mnoho faktorov, ktoré sú podstatné pre získanie dobrých výsledkov sčítania obyvateľov, domov a bytov, a pomôže nám vopred pre členské štáty stanoviť jednotné referenčné roky a vytvoriť zoznam otázok, ktorý umožní spoľahlivé porovnanie.
<P>
Na záver zopakujem, že som za začlenenie nepovinných tém do nariadenia. Použitie otázok, ktoré nespadajú do povinných tém, poskytne členským štátom jednotný a dôkladný zoznam, ktorý bude slúžiť ako základ pre zhromažďovanie ďalších údajov, pričom výber nebude záležať na nich, aj keby mohol priniesť zaujímavé, no úplne zbytočné výsledky. Argument, že sčítanie by sa malo zo znenia vypustiť, pretože je finančne nákladné, je nezmyselný. Práve preto, že spôsobuje vysoké výdavky, by sme mali jasne stanoviť témy, ktoré sa majú analyzovať, v právnom rámci, aby sa výsledky neukázali z rôznych dôvodov ako bezcenné na budúce použitie.
<SPEAKER ID="119" NAME="Ewa Tomaszewska">
v mene skupiny UEN. - (PL) Pán predsedajúci, návrh nariadenia o sčítaní obyvateľov, domov a bytov je dokumentom s veľkým významom. Údaje zhromaždené pri sčítaní obyvateľov, domov a bytom umožňujú racionálne vypracovať rozvojové stratégie a realizovať zásahy. Preto je také dôležité, aby boli údaje transparentné a porovnateľné. V tomto prípade sa budú riešenia Komisie aplikovať na skutočný a bohato preskúmaný jav.
<P>
Porovnateľnosť nie je len otázkou správneho definovania údajov. Znamená aj to, aby sa tieto údaje zhromaždili v priebehu rovnakých časových úsekov. Jasné vymedzenie období zhromažďovania a aktualizácie, opravy a zverejnenia údajov sú veľmi významné a to sa jasne uvádza v dokumente aj v pozmeňujúcich a doplňujúcich návrhoch.
<P>
Dôležitá je otázka, ako sa údaje o miestnych spoločenstvách zhromažďujú. Podporujem pozmeňujúci a doplňujúci návrh, ktorý toto definuje samostatne. Podporujem aj návrh, ktorý popri regionálnych politikách zavádza aj politiky v oblasti životného prostredia. Pravidelné štatistické štúdie rodiny, sociálnych, ekonomických a bytových charakteristík sú bez pochýb potrebné v súvislosti s demografickými a sociálnymi výzvami, ktorým Európa čelí.
<P>
Domnievam sa preto, že pozmeňujúci a doplňujúci návrh, ktorý vypúšťa odporučené témy pre zemepisné úrovne, a hlavne neodvodené témy, ako je umiestnenie škôl a inštitúcií stredného vzdelávania, prostriedky cesty do školy či do práce, vzdialenosť od práce či od školy, počet živo narodených detí, druh hospodárskej činnosti, trvanie nezamestnanosti, hlavný zdroj obživy, príjem, podmienky bývania či postihnutie, ktoré opisujú skutočné životné podmienky rodín, je nesprávny.
<P>
V texte je dôležitý dôraz na dodržiavanie vnútroštátnych právnych predpisov týkajúcich sa osobných údajov a v tomto prípade bola správne ošetrená aj zásada subsidiarity. Blahoželám pani Juknevičienėovej k dôkladnej práci na tomto návrhu správy.
<SPEAKER ID="120" NAME="Predsedajúci">
Rád by som upozornil na to, že sa do našej rozpravy pripojil poslanec, ktorý sa plnoprávnym poslancom stal len včera - pán Krzysztof Hołowczyc, v Poľsku veľmi známa osobnosť. Vitajte, pán Hołowczyc! Zoznámte sa, prosím, s procesnými pravidlami.
<P>
Pán Hołowczyc je v Poľsku veľmi známym jazdcom rely a v sobotu vyhral legendárny závod Barbórka Rallye. Srdečne gratulujem! Tu sa však zaoberáme iným druhom športu a preto si, pán Hołowczyc, rýchlo vymeňte sedadlo.
<SPEAKER ID="121" NAME="Elisabeth Schroedter">
v mene skupiny Verts/ALE. - (DE) Pán predsedajúci, pani komisárka, dámy a páni, je správne, že je pre Európsku úniu podstatné zachytiť a zladiť štatistiky o najvýznamnejších hospodárskych a sociálnych charakteristikách regiónov. O tieto základné údaje sa opierame pri prideľovaní prostriedkov zo štrukturálnych fondov, a teda jednej tretiny rozpočtu. To, čo tu Komisia navrhuje vo svojom nariadení o sčítaní obyvateľov, domov a bytov, však nemá v skutočnosti nič spoločné s nevyhnutnosťou. Údaje, ktoré chce zachytiť a zladiť v tomto zákonnom texte, ktorý priamo platí pre všetky členské štáty EÚ, sú osobné údaje ľudských bytostí, čo však EÚ nijako neznepokojuje. Ide o osobné údaje týkajúce sa rodiny, sexuálneho života, stavu bývania a náboženského vyznania. Navyše má tu drzosť chcieť tieto údaje zo zákona zahrnúť do jednotných noriem bez toho, aby sa uviedol odkaz na právne predpisy týkajúce sa ochrany osobných údajov.
<P>
Je preto povinnosťou nás, zástupcov občanov, zastaviť takého porušovanie práv jednotlivcov, hlavne ak nie je dôvod zlaďovať údaje o rodinnom živote, osobnej situácii či situácii bývania, čo v žiadnom prípade nespadá do právomocí Európskej únie a nie je to zakotvené v reformnej zmluve. Nemôžeme dovoliť, aby si EÚ zadnými dvierkami prisvojovala právomoci, ktoré by mali zostať výhradne v právomoci členských štátov, a dohľad nad zhromažďovaním údajov by toto predpokladal. Pre nás to nie je otázka času či rýchlosti, ale najvyššej nevyhnutnosti, aby ochrana údajov bola absolútnou prioritou. Znenie, ktoré Komisia navrhla, to nezaručuje. Teší ma, že spravodajkyňa chce vypustiť nepovinný text. Túto skutočnosť sme podporovali už na úrovni výboru. Tento jej názor však v tom čase, bohužiaľ, nezískal väčšinu.
<P>
Občania od nás očakávajú, že zaistíme, aby to, čo v súčasnosti káže úsudok, konkrétne odloženie prerokovania, naozaj prinútilo Výbor pre občianske slobody, spravodlivosť a vnútorné veci, aby zaistil, že ochrana osobných údajov sa tu znovu skontroluje a až potom sa príjme rozhodnutie o stanovisku Parlamentu a prebehne prvé čítanie. Rada by som požiadala všetky skupiny, aby dodržali svoje slovo.
<SPEAKER ID="122" NAME="Jiří Maštálka">
v mene skupiny GUE/NGL. - Vážené kolegyne, vážený kolegovia, domnievam sa, že predkladaný návrh nariadenia Európskeho parlamentu a Rady o sčítaní obyvateľov, domov a bytov, ktorý predložila Komisia, je na jednej strane krokom správnym smerom, rovnako ako predchádzajúce návrhy, keď sme sa zaoberali štatistikami úrazov, bezpečnosti a ochrany zdravia pri práci alebo štatistikami voľných pracovných miest. Súhlasím aj s tvrdením Komisie, ktoré sa mimochodom potvrdilo aj pri poslednom sčítaní obyvateľov, domov a bytov v roku 2001, že zbieranie údajov v jednotlivých členských štátoch len na základe džentlmenských dohôd nepostačuje na zabezpečenie dostatočne porovnateľných výsledkov. Je teda potrebné prijať právny predpis na európskej úrovni. Predpis, ktorý by zaručil, že výsledky sčítania budú spoľahlivé, transparentné a dostatočne porovnateľné.
<P>
Na druhej strane ma veľmi znepokojil zoznam údajov uvedený v prílohe návrhu nariadenia pod bodom 1.3, ktoré chcel Eurostat získať od respondentov. Aj keď malo ísť len o odporúčané ukazovatele, domnievam sa, že v tomto smere zašla Komisia priďaleko. Nedá sa nijako ospravedlniť, že by sme sa ľudí pýtali na veľmi intímne otázky z ich súkromného života. Ešte viac ma zarazila a prekvapila skutočnosť, že tieto údaje sa mali požadovať len od žien. Preto som veľmi uvítal rozhodnutie Výboru pre zamestnanosť a sociálne veci vyňať tieto dotieravé a neprimerané požiadavky z návrhu Komisie.
<P>
Povedal by som, že takéto informácie patria skôr do ordinácie lekára. V anonymnosť týchto údajov ale v danom prípade verím tak, ako v spoľahlivosť bankovej karty. Myslím, že pri zhromažďovaní akýchkoľvek štatistických údajov musíme mať predovšetkým na zreteli ochranu osobných údajov, súkromie jednotlivca a musíme zabrániť neprimeranému rozširovaniu množstva požadovaných úloh. Podľa toho budem odporúčať hlasovanie našej frakcie.
<SPEAKER ID="123" NAME="Derek Roland Clark">
v mene skupiny IND/DEM. - Pán predsedajúci, 20. novembra som na zasadnutí Výboru pre zamestnanosť a sociálne veci s radosťou podporil pozmeňujúci a doplňujúci návrh č. 32 spravodajkyne Juknevičienėovej vypustiť odsek 1.3.2, aby sa vylúčili dotieravé a urážlivé otázky o prvom pohlavnom styku kladené ženám, ktoré sa ukrývali pod označením "dobrovoľný zväzok". Zástupca Komisie, ktorý bol v tom čase na zasadaní výboru prítomný, mi sľúbil, že necitlivé otázky sa natrvalo odstránia. Považoval som to za víťazstvo svoje, ako aj víťazstvo Strany (UKIP), ale predovšetkým za víťazstvo zdravého rozumu a chcel som k tomu Komisii zablahoželať. Odstránenie mimochodom preukázalo, že som správne rozpoznal otázku týkajúcu sa pohlavného styku, pretože ak by šlo len o následné súžitie, ako sa uvádzalo, prečo by mi zástupca Komisie sľúbil takú nevinnú otázku odstrániť? Dokázalo sa, že som mal pravdu.
<P>
Keď som dnes zistil, že hlasovanie o tomto návrhu, ktoré bolo pôvodne naplánované na zajtra, sa odkladá na neurčito napriek tomu, že rozprava zjavne pokračuje, zavetril som niečo nekalé, pretože hlasovanie väčšinou nasleduje ihneď po rozprave. Bolo to tak. Posledná verzia, ktorú som si vytlačil z počítača len pred jednou hodinou, je na prvej strane označená Znenie navrhnuté Komisiou a obsahuje nový pozmeňujúci a doplňujúci návrh č. 39. Nemá žiadnu spojitosť s pôvodným pozmeňujúcim a doplňujúcim návrhom č. 39, ktorý sa týkal neškodných technických vecí - ide o starý odsek 1.3.2 v úplnom znení vrátane celého zoznamu otázok, a to aj tých vtieravých na dobrovoľný zväzok žien.
<P>
Vtedy vo výbore sa mi nepáčilo, že spravodajkyňa súhlasila s rozdelením svojho pozmeňujúceho a doplňujúceho návrhu č. 32 na kompromis A, keď došlo len k vypusteniu zoznamu otázok v odseku 1.3.2 a ponechali sa úvodné odseky 1.3 a 1.3.1, čo bola samozrejme zámienka pre začlenenie ďalších otázok a ja som bol v tejto veci právom podozrievavý.
<P>
Komisia túto nechutnú, vtieravú a urážajúcu otázku nehanebne znovu začlenila ako návrh č. 39 - v rozpore so sľubom, ktorý som od Komisie dostal na zasadnutí výboru - a musím povedať, pán predsedajúci, že som už dlho nebol taký nahnevaný. Komisia mi dala sľub, že táto otázka bude odstránená, a potom ju sama vrátila späť - takú hanebnú otázku, že sa nedá od žiadnej ženy žiadať, aby ju tolerovala. Je to potupa žien, je to potupa výboru, ktorý sa musel otázkou zaoberať. Žiadam preto svojich kolegov, aby hlasovali proti pozmeňujúcemu a doplňujúcemu návrhu č. 39 a pre istotu hlasovali proti celému tomuto úbohému prekrútenému návrhu.
<SPEAKER ID="124" NAME="Andreas Mölzer" AFFILIATION="NI">
(DE) Pán predsedajúci, vo svetle etnicky motivovaných konfliktov, ktoré neustále planú a prejavujú sa až do krajnosti, ako napríklad pri nedávnych nepokojoch v Paríži, je potešujúce vidieť, že sa EÚ konečne prebúdza so svojich multikultúrnych snov a pri sčítaní obyvateľov v celej EÚ v roku 2011 sa zamýšľa nad otázkami týkajúcimi sa etnického pôvodu a vyznania.
<P>
Tieto údaje by sa rozhodne mali zhromažďovať, aby sme mohli lepšie vyhodnotiť potenciálne riziko v tomto smere. V poslednej dobe stále častejšie vidíme, že kultúrne rozdiely sa môžu stupňovať až príliš rýchlo. Z tohto pohľadu sedíme v Európe - ktorej niektoré krajiny sa vystatovačne vyhlásili za prisťahovalecké štáty - na sude so strelným prachom, ktorý by sa nemal podceňovať ani v aglomeráciách hlavných miest.
<P>
Najnovšie strety medzi Kurdmi a Turkmi preto vyžadujú, ako je všeobecne známe, masívnu prítomnosť polície v našich mestách. Štatistiky etnického a kultúrneho zloženia miestneho obyvateľstva by preto mali byť najväčšou potrebou a prínosom k predchádzaniu násilia.
<SPEAKER ID="126" NAME="Jan Březina" AFFILIATION="PPE-DE">
(CS) Vážený pán predsedajúci, kolegyne, kolegovia. Návrh nariadenia o sčítaní obyvateľov, domov a bytov je úplne novou legislatívou únie v oblasti, na ktorú sa zatiaľ nevzťahujú žiadne platné predpisy. Je otázkou, či je takýto predpis vôbec potrebný. Argumenty Komisie hovoriace o potrebe zaistiť porovnateľnosť štatistických údajov a kvalitu znejú pomerne presvedčivo, hlavne vo všeobecnej rovine. Kritický pohľad je naopak na mieste v momente, keď si prečítame navrhovaný okruh údajov, ktoré sa majú zhromaždiť a vyhodnotiť. V návrhu Komisie tak môžeme nájsť širokú skupinu údajov, ktorých opodstatnenosť je veľmi ťažké obhájiť. Za sporné považujem zhromažďovanie údajov o bývaní opierajúce sa o závery Európskej rady v meste Laaken. Tie totiž možno považovať len za vyjadrenie politickej vôle a v žiadnom prípade nie za právoplatne záväzný dokument. Okrem toho Únia nemá právomoc v oblasti bývania, a preto získané štatistické údaje o bývaní na rozdiel od niektorých iných nemôžu slúžiť ako podporný prostriedok na realizáciu existujúcej politiky. Ak samozrejme nie je úmyslom, aby výsledky mohli poslúžiť ako impulz na naštartovanie novej spoločnej politiky v oblasti bývania, čo by ale znamenalo zneužitie právomoci a porušenie Zmluvy.
<P>
Úplne neopodstatnené je zhromažďovanie veľkej skupiny údajov týkajúcich sa osobného života obyvateľov. Z hľadiska realizácie spoločných politík nie je dôvod, aby orgány Únie disponovali údajmi o tom, kde a koľkokrát sa ktorá žena vydala a koľko mala za život partnerov a ako dlho tieto zväzky trvali. To zaváňa snahou hrať sa na veľkého brata, ktorý bude zasahovať do súkromia ľudí a neprípustne tak narúšať ich slobodu. Ak sú niektoré orgány Únie vystavené tomuto pokušeniu, je na mieste zasiahnuť a stanoviť jasné hranice, ktoré nemožno prekročiť. Výbor pre sociálne veci a zamestnanosť to podľa môjho názoru urobil tým, že výrazne obmedzil okruh údajov, ktoré majú byť zhromaždené, a ja mu k tomu blahoželám. Ako najčistejšie a najprehľadnejšie riešenie sa mi napriek tomu javí návrh mojej frakcie vypustiť všetky prílohy obsahujúce odkazy na konkrétne druhy štatistických údajov, a preto odporúčam, aby ste sa tomuto návrhu venovali a aby ste ho podporili.
<SPEAKER ID="127" NAME="Silvia-Adriana Ţicău" AFFILIATION="PSE">
(RO) Pán predsedajúci, rada by som poblahoželala spravodajkyni a ocenila význam tohto návrhu nariadenia, ktoré sa týka štatistických údajov v oblasti bývania zhromažďovaných členskými štátmi.
<P>
Členské štáty musia využívať spoločný systém na pravidelné zhromažďovanie a vykazovanie štandardných údajov. Presné a dobre vypracované štatistické údaje o bývaní umožnia Únii a členským štátom uplatňovať v tejto oblasti vhodné politiky. Každé zhromažďovanie údajov však musí rešpektovať súkromie jednotlivcov. Únia nie je založená len na ekonomických kritériách, musíme budovať aj sociálnu Európu.
<P>
Dôstojný život samozrejme znamená aj dôstojné bývanie. Bohužiaľ, viac ako 60 miliónov občanov v Európskej únii dnes žije pod hranicou chudoby a najviac sú riziku chudoby vystavené deti. Je pochopiteľné, že títo ľudia len ťažko získavajú dôstojné bývanie.
<P>
Hlavné sociálne a demografické tendencie ovplyvňujúce dotované politiky bývania vyplývajú zo starnutia obyvateľstva, migrácie obyvateľov v Únii, migrácie obyvateľov z dedín do miest a dominantného rozvoja mestských oblastí.
<P>
Neexistuje však jednotný model platný pre všetky členské štáty. V niektorých členských štátoch existuje veľký počet domov, v ktorých spoločne žije mnoho generácií jednej rodiny. Rakúsko, Fínsko, Česká republika a Poľsko majú programy na zabezpečenie dotovaného bývania pre mladých ľudí. Vo Francúzsku, Nemecku, Maďarsku, Španielsku a Veľkej Británii narastá počet domov len s jedným nájomníkom. V Rumunsku je 95 % domov v súkromnom vlastníctve a len 5 % domov je prenajímaných alebo dotovaných. V Dánsku je 47 % domov nájomných alebo dotovaných, v Rakúsku 42 %, vo Fínsku 37 %, vo Francúzsku 44 % a v Nemecku 57 %.
<P>
Pri rozvoji primeraných politík jednotlivých členských štátov predstavujú štatistické údaje len východiskový bod. Tieto politiky závisia od rozdeľovania verejných prostriedkov na vnútroštátnej, regionálnej alebo miestnej úrovni a tiež od vývoja trhu s nehnuteľnosťami. Som presvedčená, že členské štáty by mali pre výstavbu domov využívať aj štrukturálne fondy, obzvlášť fondy pre regionálny rozvoj.
<P>
Otázka bývania však vyžaduje prístup založený na štatistických údajoch a globálny viacrozmerný prístup založený na vnútroštátnych právnych predpisoch a práve Spoločenstva. Dôležitý je ale aj pragmatický prístup vychádzajúci z potrieb občanov. Bohužiaľ, existujú európski občania, ktorí žijú v nevhodných, nebezpečných domoch, ale aj takí európski občania, ktorí nemajú žiaden dom a ani strechu nad hlavou. Aká je odpoveď a podpora potrieb týchto občanov zo strany Európy?
<SPEAKER ID="128" NAME="Kathy Sinnott" AFFILIATION="IND/DEM">
Pán predsedajúci, jednou z významnejších služieb, ktoré môže Európa poskytovať, je podpora zhromažďovania spoľahlivých, porovnateľných údajov. Z tohto dôvodu môžem myšlienku európskeho sčítania obyvateľov s výhradami podporiť.
<P>
Je však potrebné zvážiť niekoľko aspektov. Predovšetkým je nevyhnutné, aby bolo v správe určitým spôsobom uznané aj vnútroštátne sčítanie obyvateľov. Členské štáty už sčítanie ľudu vykonávajú a teraz budú nútené organizovať vnútroštátne a európske sčítania obyvateľov.
<P>
Sčítanie obyvateľov je veľmi nákladné, je to činnosť náročná na pracovné sily a pochopiteľne možno očakávať, že členské štáty budú v stále väčšej miere vnútroštátne a európske sčítania obyvateľov kombinovať. To by sa malo brať do úvahy. Je veľmi dôležité, aby sme umožnili členským štátom využiť príležitosť európskeho sčítania obyvateľov k položeniu významných otázok týkajúcich sa ich vlastného národa a k vedeniu týchto otázok samostatne, popri spoločných alebo výhradne európskych otázkach.
<P>
Okrem toho je potrebné pri sčítaní obyvateľov venovať väčšiu pozornosť aj otázkam. Tieto otázky sa musia vybrať starostlivo a nesmú prekračovať hranicu oddeľujúcu oprávnené informácie od zasahovania do súkromia a jeho narušovania. Chceme porozumieť trendom, chceme sa pokúsiť lepšie prispôsobiť politiky potrebám, nechceme strkať nos do osobného života ľudí. Keď zvolíme poriadne otázky, musíme veľmi dôkladným spôsobom zabezpečiť, aby tieto otázky prešli nielen lingvistickým spracovaním, ale aj kultúrnym prekladom. Keďže správa nemá v úmysle harmonizovať pravidlá pre sčítanie obyvateľov, tento krok sa musí vykonať v záujme zaistenia presnej porovnateľnosti údajov medzi členskými štátmi.
<SPEAKER ID="129" NAME="Lambert van Nistelrooij" AFFILIATION="PPE-DE">
(NL) Pán predsedajúci, rád by som upozornil na vzťah medzi cieľom, ktorý spočíva na zhromažďovaní údajov, a objemom dát, ktoré boli skutočne zaradené do analýzy tohto druhu, ako na niečo, čo je v tejto súvislosti úplne nevhodné. Na vzťahu medzi úlohami Európskej únie napríklad v oblasti politiky bývania a tým, čo požadujeme, je niečo nesprávne. Únia nemá v tejto oblasti právomoc. Ani tento Parlament nemá právomoc rokovať o vzťahu medzi náboženským vyznaním, etnickým pôvodom a možnými otázkami integrácie. Nie je úlohou Európskej únie ako celku, aby k takýmto témam vydávala vyhlásenia.
<P>
Musíme však zvážiť spôsob, akým rozdeľujeme finančné prostriedky a ako rozdeľujeme naše štrukturálne fondy. Pritom je dôležité, aby sme získali presnú predstavu o počte obyvateľov v dotknutých regiónoch, regiónoch zaradených do klasifikácie územných jednotiek NUTS na štatistické účely. Pokiaľ o tejto oblasti nebudú existovať presné údaje a pokiaľ sa nebudeme môcť zamerať na výsledky z finančného hľadiska, je toto opatrenie skutočne nevyhnutné. Prvoradými aspektmi sú rovnorodosť a spoľahlivosť.
<P>
Rád by som sa vyjadril ešte o jednej veci, ku ktorej predložila pani Novaková vo Výbore pre regionálny rozvoj veľmi zaujímavé návrhy. Pokiaľ ide o zasahovanie do okruhu rodiny, súkromia občanov, budeme hlasovať proti návrhu, až kým sa z neho táto oblasť neodstráni. Hádam sa tieto aspekty budú môcť odstrániť počas trialógu - v tomto prípade sa spolieham na spravodajkyňu. Len v takom prípade bude Parlament a skupina Európskej ľudovej strany (kresťanských demokratov) a Európskych demokratov nakoniec môcť vyjadriť svoju podporu, len pod touto podmienkou.
<SPEAKER ID="130" NAME="Maria Panayotopoulos-Cassiotou" AFFILIATION="PPE-DE">
(EL) Pán predsedajúci, ako už pani spravodajkyňa a takmer všetci rečníci spomenuli, je dôležité porovnávať údaje z členských štátov o počte obyvateľov a hlavné ukazovatele v oblasti sociálnej, ekonomickej, v oblasti rodiny a bývania, aby na základe týchto údajov mohol každý členský štát v rámci svojej politiky lepšie riešiť otázky, ktoré sa ho týkajú. Na európskej úrovni sa však musíme zameriavať na údaje, ktoré povedú k lepšej kohéznej politike a lepšiemu regionálnemu rozvoju, aby sme odstránili nerovnosti a zároveň zúžili rozdiely medzi jednotlivými sociálnymi skupinami a jednotlivými európskymi regiónmi.
<P>
Ak sa stanovia spoločné definície a ukazovatele, navrhované nariadenie bude môcť zaistiť porovnateľnosť údajov, výsledkom čoho bude podporovanie lepších postupov v členských štátoch. Je však nevyhnutné vykonávať pravidelné hodnotenie a potvrdzovanie štatistických údajov zhromažďovaných príslušnými agentúrami a tieto agentúry musia prechádzať kontrolami kvality a transparentnosti. Dôležitými otázkami sú objektivita, reprezentatívnosť a presnosť údajov. Je paradoxné, že hoci Komisia ruší prílohy nariadení, je za zaradenie odporúčaných tém, ktoré môžu ovplyvniť jasnosť a presnosť údajov, pretože ponecháva postup na zvážení členských štátov. V prípade, že je cieľom nariadenia prijatie záväzného právneho predpisu, ktorý stanoví spoločné definície pre porovnateľnosť údajov, som presvedčená, že by sa mali tieto body vypustiť.
<P>
Musíme pokročiť s analýzou nákladov a výnosov podľa článku 5a, pretože náklady na zhromažďovanie takýchto údajov sú obzvlášť vysoké pre členské štáty, ktoré majú na analýzu údajov obmedzenú kapacitu.
<P>
Napokon by som rada upozornila na to, že ak nebudú schválené pozmeňujúce a doplňujúce návrhy, návrh nariadenia sa dotkne veľmi citlivých otázok spojených s osobným, rodinným a súkromným životom, napríklad požiadavky na zber údajov o spoločnom bývaní - ktorú je potrebné vypustiť - alebo o teplote vody v kúpeľni! Prečo by sme mali zhromažďovať informácie a podrobnosti, ktoré sa netýkajú európskych politík? Chudobu neregulujeme pomocou čísel a údajov.
<SPEAKER ID="131" NAME="Ljudmila Novak" AFFILIATION="PPE-DE">
(SL) Podporujem nariadenie o sčítaní obyvateľov, domov a bytov.
<P>
Pomocou údajov zhromaždených na základe tohto nariadenia budeme schopní lepšie posúdiť sociálne a ekonomické podmienky, v ktorých žijú obyvatelia Európskej únie na regionálnej a vnútroštátnej úrovni a na úrovni Európskej únie. Okrem toho budeme môcť pomocou týchto údajov presnejšie hodnotiť účinnosť zavádzania regionálnej politiky a pokrok pri dosahovaní regionálnej súdržnosti, na ktorú Európska únia prideľuje stále väčšiu sumu finančných prostriedkov.
<P>
Ak máme prostredníctvom tohto nariadenia dosiahnuť požadované ciele, je potrebné zaistiť dve veci: objem dát, ktoré budeme na základe tohto nariadenia zhromažďovať, nesmie byť príliš veľký a zhromaždené údaje musia byť vysoko kvalitné a porovnateľné. Je potrebné vylúčiť údaje, ktoré nevytvárajú nevyhnutnú pridanú hodnotu a len zvyšujú administratívu a náklady. Ide o návrhy uvedené v prílohách 1.3 a 2.3, podľa ktorých by mali členské štáty vykazovať tieto údaje dobrovoľne.
<P>
Zároveň je potrebné zaistiť, aby nebolo narušené súkromie mužov a žien žijúcich v Európskej únii. Zhromažďovanie týchto údajov nesmieme využívať ani k diskriminácii jedného alebo druhého pohlavia.
<P>
Porovnateľnosť základných údajov medzi členskými štátmi a spoľahlivosť údajov zhromaždených v sčítaní sú potrebné na posúdenie európskych politík a na porovnanie výsledkov vnútroštátnych politík na európskej úrovni. Preto musí nariadenie zabezpečiť, aby všetky členské štáty používali pri zhromažďovaní údajov rovnakú metódu a rovnaké kritériá.
<SPEAKER ID="132" NAME="Miroslav Mikolášik" AFFILIATION="PPE-DE">
(SK) Vážený pán predseda, exaktné údaje o obyvateľstve a spoľahlivé informácie o domoch a bytoch v Európskej únii sú v súčasnosti nevyhnutným predpokladom pre riadne hodnotenie všetkých oblastí európskych politík, ako aj pri formulovaní operačných cieľov a dosiahnutého pokroku v jednotlivých členských štátoch.
<P>
Predovšetkým by som rád zdôraznil potrebu dôveryhodnosti a kvality týchto údajov vzhľadom k tomu, že sú nevyhnutné pre mnohé dôležité účely.
<P>
Spomenúť môžem napríklad proces hlasovania kvalifikovanej väčšiny v rámci Rady, alebo prideľovanie zdrojov zo štrukturálnych fondov pre rozvoj menej prosperujúcich regiónov. A to sú len dva z príkladov, z mnohých, pri ktorých je presnosť údajov počtu obyvateľstva relevantná.
<P>
Považujem za dôležité, aby táto oblasť bola jednotne právne upravená. Aby údaje poskytované jednotlivými členským štátmi, musia byť porovnateľné na európskej a často aj na regionálnej úrovni.
<P>
Ako člen Výboru pre regionálny rozvoj by som z tohto pohľadu rád zdôraznil význam klasifikačných jednotiek ľudstva.
<P>
Kvalitu a porovnateľnosť informácií tohto druhu môže spoľahlivo zabezpečiť iba jasný európsky rámec, konkrétne európske právne predpisy o sčítaní obyvateľov, domov a bytov.
<P>
Súhlasím s názorom, že právne predpisy musia byť orientované najmä na výsledky a nie na vstupné údaje, čím sa spoľahlivo zabezpečí potreba porovnateľnosti štatistických údajov, ktorá často krát spôsobuje ich nižšiu kvalitu.
<P>
Členské štáty by teda mali mať voľnosť pri výbere najlepších spôsobov a metód pri realizácii sčítania, avšak pri zachovaní a rešpektovaní určitých záväzne stanovených štandardov a požiadaviek na kvalitu. Samozrejmosťou zostáva, že spracovávané témy ako aj obdobia a lehoty na realizovanie sčítavania musia byť pre všetky krajiny rovnaké. Len týmto spôsobom sa zabezpečí transparentnosť, spoľahlivosť a porovnateľnosť výsledkov sčítania, ktoré predstavujú dôležitý faktor pri realizácii mnohých cieľov.
<SPEAKER ID="133" NAME="Predsedajúci">
Skôr ako dám slovo pani komisárke, rád by som pripomenul, že kráľ Herodes vyhlásil sčítanie obyvateľov už pred zhruba 2000 rokmi, ale vtedy sa týkalo len chlapcov.
<SPEAKER ID="134" NAME="Meglena Kuneva">
členka Komisie. - Pán predsedajúci, toto bude pre mňa veľmi povzbudzujúci začiatok.
<P>
S potešením môžem oznámiť, že Komisia je pripravená prijať väčšinu pozmeňujúcich a doplňujúcich návrhov Parlamentu. Ako táto rozprava ukázala, práve prebiehajú rokovania, ktoré sa budú zaoberať vašimi pripomienkami. Kompromis by mohol otvoriť dvere k budúcemu rozvoju. Komisia stále podporuje prebiehajúcu rozpravu a úprimne dúfa, že sa nájde riešenie prijateľné pre veľkú väčšinu v tomto Parlamente i pre členské štáty zastúpené v Rade.
<P>
Nesmieme však zabudnúť na to, že zaradenie nových tém do sčítania znamená dôkladnú a dlhú prípravu. Som presvedčená, že sa nájde správna rovnováha medzi veľmi dôležitým vykazovaním údajov o obyvateľstve, domoch a bytoch v EÚ a nákladmi a úsilím, ktoré sú s týmto zhromažďovaním spojené.
<P>
Rada by som sa zamerala hlavne na otázku pani Schroedterovej. Išlo hlavne o to, že tento právny predpis nezabezpečuje dostatočne dôvernosť údajov. Ja odpovedám, že Eurostat a všetky vnútroštátne štatistické úrady berú dôvernosť údajov nanajvýš vážne. Na vnútroštátnej i európskej úrovni existuje rámcová právna úprava v oblasti dôvernosti údajov. Žiadny z týchto právnych predpisov návrh o sčítaní neporušuje ani nemení. Naopak, plne rešpektuje všetky vnútroštátne a európske ustanovenia.
<P>
V tomto konkrétnom návrhu o sčítaní nie je vôbec potrebné opakovať zavedené rámcové právne predpisy o dôvernosti údajov. Žiadne údaje prenášané do Eurostatu neumožňujú prienik do osobných údajov jednotlivcov. Tieto údaje sú anonymné. Okrem toho právna úprava v tomto návrhu povoľuje len prenos agregovaných údajov, nie mikroúdajov.
<SPEAKER ID="135" NAME="Predsedajúci">
Rozprava sa skončila.
<P>
Hlasovanie sa uskutoční na neskoršej schôdzi.
