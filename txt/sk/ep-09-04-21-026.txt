<CHAPTER ID="026">
Účinné vykonávanie rozsudkov v EÚ: transparentnosť aktív dlžníka (krátke prednesenie) 
<SPEAKER ID="232" NAME="Predsedajúci">
Ďalším bodom programu je krátke prednesenie správy pani Gillovej v mene Výboru pre právne veci o účinnom vykonávaní rozsudkov v Európskej únii: transparentnosť aktív dlžníka (2008/2233)(INI)).
<SPEAKER ID="233" NAME="Neena Gill">
spravodajkyňa. - Vážený pán predsedajúci, konzultačný dokument Komisie o aktívach dlžníka vyjadruje obavu, že oneskorená platba alebo nezaplatenie dlhu ohrozuje obchodné, ako aj spotrebiteľské záujmy. Ide predovšetkým o prípad, keď veriteľ a exekučné orgány nemajú žiadne informácie o pobyte dlžníka alebo jeho aktívach. Problém sa dá vyriešiť vtedy, ak má dlžník uložené aktíva v rámci Únie, pričom je možné tieto aktíva sledovať a podať na dlžníka žalobu.
<P>
Komisia vo svojej správe navrhla vypracovať príručku o vnútroštátnych právnych predpisoch a praxi v oblasti exekúcie a zdôraznila možnosť zlepšenia prístupu do registrov obyvateľstva. Taktiež nastolila otázky, či by mali mať exekučné orgány lepší prístup do registrov sociálneho zabezpečenia a daňových registrov. Návrh navrhuje zlepšenie spolupráce medzi verejnými exekučnými orgánmi. Nakoniec navrhuje vytvorenie "európskeho vyhlásenia o aktívach", ktoré prinúti dlžníkov, aby uviedli všetky svoje aktíva v rámci európskeho súdneho priestoru, a to prípadne pod podmienkou pokút.
<P>
Moja správa, odhlasovaná výborom, navrhla, že veriteľom by mohlo pomôcť zavedenie jednoduchšieho a flexibilnejšieho postupu, ktorý by sa uplatňoval v rámci celej EÚ a ktorého účelom by bolo získať príkaz na poskytnutie informácií o aktívach, ktoré môžu byť predmetom pre výkon rozsudku. Takéto opatrenia by mohli mať formu dočasného platobného príkazu, ktorý by umožnil poskytnúť veriteľovi okamžitú platbu ešte pred vyriešením sporu. Správa tiež vyzýva, aby sa vypracovala štúdia o tom, ako fungujú v praxi súčasné vnútroštátne systémy, ktorá by porovnávala krajiny so zvykovým právom, napríklad Britániu, a iné európske právne systémy, a ako by sa dalo dosiahnuť zlepšenie existujúcich systémov. Zdôrazňuje tiež potrebu vziať do úvahy oblasti, ktoré by mohlo pozitívne ovplyvniť posilnenie spolupráce s členskými štátmi, a spôsob, akým budú návrhy fungovať bok po boku s existujúcimi právnymi predpismi o ochrane údajov a o ľudských právach.
<P>
Snažili sme sa vytvoriť správu v zmysle týchto bodov, Kompromisy, ku ktorým výbor dospel, už odstránili niektoré nezrovnalosti medzi právnymi systémami členských štátov. Mnohé z doplňujúcich návrhov, ktoré sme predložili, sú vytvorené na dosiahnutie vyššej transparentnosti návrhu a jednoduchšieho použitia pre veriteľa.
<P>
Bude preto nevyhnutné zabezpečiť, aby navrhnutá príručka o vnútroštátnych právnych predpisoch a praxi v oblasti exekúcie bola stále aktualizovaná a aby informácie boli poskytnuté vo formáte, ktorý je jednoduchý na použitie a napísaný v dostupnom jazyku. Pre iniciatívu bude tiež rozhodujúca spolupráca s vnútroštátnymi súdmi, namiesto toho, aby sa ich práca nahrádzala. Toto si bude vyžadovať, aby boli právne predpisy obmedzené len na cezhraničné prípady. Ak si uvedomíme toto varovanie, uplatňovanie právnych predpisov bude účinné a aktívne.
<P>
Z celkového hľadiska správa významne pomôže malým podnikom a podnikateľom prekonať podstatnú prekážku ich úspechu, keďže nemajú toľko prostriedkov ako veľké spoločnosti, aby vypátrali dlžníkov a podali na nich žalobu. Malých podnikov sa viac dotýka problém s jednotlivcami, ktorí neplatia. Ak takýto problém odradí spoločnosti od obchodovania v zahraničí, predstavuje to skutočnú hrozbu pre samotné fungovanie spoločného trhu. Bude mimoriadne dôležité chrániť činnosti malých podnikov v tomto zložitom období, pretože malé a stredné podniky tvoria veľkú časť nášho hospodárstva.
<P>
Chcela by som poďakovať sekretariátu Výboru pre právne veci a pochváliť ho za veľkú podporu, ktorú mi v súvislosti s touto správou poskytol. Zároveň sa chcem poďakovať aj kolegom z ostatných skupín, ktorí prispeli veľmi konštruktívnymi návrhmi.
<P>
Myslím si, že je veľmi dôležité, aby sa tieto právne predpisy čo najskôr prijali. Žiadam Komisiu, aby neodkladne konala podľa odporúčaní Parlamentu. Veľká časť dobrej práce, ktorú členské štáty odviedli pri riešení poklesu hospodárstva, bola orientovaná na veľké podniky.
<SPEAKER ID="234" NAME="Joe Borg">
člen Komisie. - Vážený pán predsedajúci, som veľmi rád, že mám príležitosť vyjadriť sa k obavám Parlamentu o otázke vymáhania pohľadávok v zahraničí. Chcem sa tiež poďakovať pani Gillovej za vypracovanú správu.
<P>
Čo je v stávke? Parlament aj Komisia súhlasia, že problémy cezhraničného vymáhania pohľadávok môžu predstavovať vážnu prekážku pre voľný obeh platobných príkazov v rámci Európskej únie a môžu brániť prístupu k spravodlivosti. Okrem toho to má podstatný význam pre prežitie malých podnikov v súčasnej hospodárskej situácii.
<P>
Aké by mali byť ciele Komisie na tomto pozadí a v súvislosti so zásadami subsidiarity a proporcionality? Európska únia má pôsobivý súbor právnych opatrení na zabezpečenie prístupu k spravodlivosti v cezhraničných prípadoch a uľahčenie voľného obehu občianskych a obchodných rozhodnutí v rámci Únie.
<P>
Avšak niet pochýb o tom - ako uvádza Haagsky program o vzájomnom uznávaní prijatý Európskou radou - že vykonávanie rozsudkov v rámci Európskej únie by bolo oveľa jednoduchšie, ak by bolo možné získať presné informácie o finančnej situácii dlžníkov.
<P>
Komisia vydala v marci roku 2008 zelenú knihu o transparentnosti aktív dlžníka a všetky odpovede vrátane jej prehľadu sú dostupné na verejnej internetovej stránke.
<P>
Väčšina opýtaných súhlasila s potrebou opatrení na úrovni Spoločenstva na zvýšenie transparentnosti aktív dlžníka, aj keď názory sa líšia pokiaľ ide o to, čo sa dá urobiť v praxi.
<P>
Som vďačný Parlamentu za poskytnutie takej podrobnej odpovede na zelenú knihu. Správa je trochu skeptická, pokiaľ ide o myšlienky predložené v zelenej knihe. Zároveň predpokladá, že hlavný problém môžu predstavovať bezohľadní nespolupracujúci dlžníci.
<P>
Správa sa tiež veľmi obáva otázok ochrany údajov a súkromia v súvislosti so získavaním informácií o finančnej situácii jednotlivcov. Komisia sa tiež zaviazala k ochrane súkromia a osobných údajov občanov.
<P>
Táto správa žiada, aby sa na pomoc veriteľom prijali vnútroštátne adresáre zahraničných právnikov pracujúcich v iných členských štátoch a navrhuje zavedenie predbežného opatrenia Spoločenstva.
<P>
Chcel by som informovať Parlament, že zlepšenie praktického vykonávania rozsudkov bude vysokou prioritou Komisie v rámci budúceho Štokholmského programu v oblasti spravodlivosti, slobody a bezpečnosti na obdobie 2010 - 2014, ktorý Komisia predstaví v roku 2009.
<P>
Komisia však ešte nepripravila osobitné právne opatrenie, ktoré by nadväzovalo na zelenú knihu.
<P>
Nakoniec, pokiaľ ide o prvé výsledky konzultácie, Komisia verí, že tento návrh - konkrétne vypracovanie príručky o vnútroštátnych právnych predpisoch, zlepšenie prístupu do obchodných a verejných registrov, zlepšenie spolupráce medzi exekučnými orgánmi a povinné vyhlásenie o aktívach vypracované dlžníkom - prispeje k splneniu našich cieľov.
<P>
V tomto ohľade Komisia samozrejme pozorne zváži uznesenie Parlamentu o rôznych otázkach zahrnutých v tejto správe.
<SPEAKER ID="235" NAME="Predsedajúci">
Bod je uzavretý.
<P>
Hlasovanie sa uskutoční v stredu 22. apríla 2009.
