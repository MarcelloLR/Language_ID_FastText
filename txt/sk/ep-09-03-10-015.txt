<CHAPTER ID="015">
Poplatky za používanie určitej dopravnej infraštruktúry ťažkými nákladnými vozidlami - Ekologizácia dopravy a internalizácia externých nákladov (pokračovanie rozpravy) 
<SPEAKER ID="388" NAME="Predsedajúci">
Budeme pokračovať v rozprave o správach pána El Khadraouiho a pána Jarzembowského o odvetví dopravy.
<SPEAKER ID="389" NAME="Silvia-Adriana Ţicău, v" LANGUAGE="RO">
Najprv by som rada zablahoželala svojim kolegom, pánovi El Khadraouimu a pánovi Jarzembowskému.
<P>
Odvetvie dopravy je jedným z kľúčových odvetví, ktoré je prínosom pre hospodársky a spoločenský rozvoj Európskej únie. Na žiadosť Európskeho parlamentu navrhla Európska komisia internalizáciu externých nákladov a zmenu a doplnenie smernice Eurovignette. Čas zvolený na uskutočnenie týchto krokov však prichádza vo veľmi zložitom období. V dôsledku hospodárskej krízy objem objednávok klesá, prepravcovia zápasia so zvýšenými nákladmi, spoločnosti krachujú a dochádza k strate pracovných miest.
<P>
Aj napriek tomu, že texty, ktoré navrhuje Komisia, znamenajú krok vpred v rámci rozvoja dopravy, ktorý zohľadňuje a chráni životné prostredie, môžu a musia sa skvalitniť. Nemyslím si, že prístup pána Jarzembowského, v ktorom iba kritizujeme a neposkytujeme žiadne zlepšenia, je správny. Podľa môjho názoru, smernica, ktorú nemožno povinne uplatňovať na všetky členské štáty, nesplní svoj cieľ a môže výrazným spôsobom narušiť vnútorný trh prostredníctvom prekážok, ktoré niektoré členské štáty môžu zaviesť, ak sa tak rozhodnú, aby zastavili voľný pohyb osôb a tovaru.
<P>
Z toho dôvodu sa domnievam, že postup internalizácie externých nákladov sa musí uplatňovať na každý druh dopravy a musíme sa vyhnúť dvojitému zdaneniu. Ak sa niektoré členské štáty rozhodli zaviesť cestné mýto, nemali by následne zavádzať dodatočnú daň zo znečistenia. V tom v skutočnosti spočíva aj postoj, ktorý zaujal pán El Khadraoui a ktorý podporujem.
<P>
Náklady vyplývajúce z dopravného preťaženia dosahujú úroveň 1 % HDP. Musíme preto konať, aby sme ich znížili. Náklady na tieto opatrenia však nemusia platiť iba prevádzkovatelia nákladnej a osobnej dopravy. Preťaženie spôsobujú všetky vozidlá a najmä nedostatočná infraštruktúra. Členské štáty musia investovať do výstavby diaľnic, vysokorýchlostných železničných tratí a do alternatív, ktoré môžu znížiť dopravné preťaženie. Intermodálna doprava zjednoduší prepravu tovaru a presunie ju z cestnej siete na systém železničnej, lodnej alebo vzdušnej nákladnej dopravy. Zároveň zefektívni prepravovanie osôb a tovaru.
<P>
Na záver by som chcela povedať, že potrebujeme integrovanú stratégiu rozvoja európskej dopravy, ktorá bude chrániť životné prostredie. Avšak bez toho, aby internalizácia externých nákladov ovplyvnila konkurencieschopnosť cestnej dopravy.
<SPEAKER ID="390" NAME="Dirk Sterckx, v" LANGUAGE="NL">
Vážený pán predsedajúci, súhlasím s tvrdením pána Jarzembowského, že mobilita má pre spoločnosť zásadný význam. Súhlasím tiež s tvrdením pani Wortmannovej-Koolovej, že osobitnú pozornosť musíme venovať aj otázke vnútorného trhu. Podľa môjho názoru nás však tento kompromis nepribližuje k spomínanému cieľu. Vnútorný trh je dôležitý. Rovnako dôležité je aj vytvorenie dohôd medzi členskými štátmi. Okrem toho je to iba prvý krok k vytvoreniu systému, ktorému sa budeme musieť v určitom čase venovať v celom jeho rozsahu a ktorý budeme musieť na určitých miestach prispôsobiť.
<P>
Veľká väčšina našej skupiny podporuje kompromis, ku ktorému pán spravodajca dospel a za ktorý mu ďakujem. Pozorne som počúval vyjadrenie pána spravodajcu o tom, že internalizácia externých nákladov nie je bežná daň. Príjmy vzniknuté týmto spôsobom sa musia využiť na zníženie externých nákladov. V tom spočíva základný prvok stanoviska Parlamentu. Ak k tomu nedôjde, kompromis nebude ďalej existovať.
<P>
Súhlasíme preto s tým, aby bola otázka znečisťovania ovzdušia, hluku a preťaženia zahrnutá do internalizácie externých nákladov. Ak však cieľ v prípade preťaženia spočíva v boji proti tomuto javu a v jeho obmedzení, ku všetkým používateľom ciest, ktorí ho spôsobujú, sa musí pristupovať rovnako bez akejkoľvek diskriminácie medzi rôznymi zodpovednými stranami.
<P>
Za správne považujem teda aj to, ak členský štát musí predložiť akčný plán a uviesť spôsob, akým plánuje preťaženie znížiť. V konečnom dôsledku je vyčlenenie príjmov dôležitým prvkom. Pán spravodajca tiež zdôraznil jeho význam. V Parlamente nepochybujeme o tom, že vyčlenenie, využitie príjmov, je veľmi dôležité.
<P>
Pani Wortmannovej-Koolovej by som rád povedal, že ak dve uvedené podmienky, rovnaké zaobchádzanie so všetkými používateľmi ciest zodpovednými za preťaženie a jasné vyčlenenie príjmov z poplatkov, nebudú splnené a ak s tým Rada nebude súhlasiť, Skupina Aliancie liberálov a demokratov za Európu tiež prestane podporovať kompromis.
<SPEAKER ID="392" NAME="Roberts Zīle, v" LANGUAGE="LV">
Ďakujem, pán predsedajúci. Najprv by som rád poďakoval obidvom spravodajcom, najmä pánovi El Khadraouimu za jeho veľké úsilie pri snahe dosiahnuť kompromis. Myslím, že za časť kompromisu, ktorá súvisí s využívaním vyčlenených daní, hlasuje Výbor pre dopravu a cestovný ruch. Na plenárnom zasadnutí sa bude zjavne hlasovať o inej časti, napríklad o preťažení. Rád by som tiež poďakoval svojim kolegom poslancom za ich porozumenie v súvislosti s tým, aby sme neodstránili poplatky založené na čase v krajinách na hraniciach Európskej únie, v ktorých ťažké nákladné vozidlá spôsobujú počas dlhého čakania v radoch na hraniciach vo dne a v noci značné znečistenie. Na záver by som chcel vyjadriť vieru, že po prijatí tejto smernice v tej alebo inej podobe, bez ohľadu na krízu, nebude pre členské štáty krátkodobá situácia menej dôležitá než dosahovanie dlhodobých cieľov. Podľa môjho názoru by to bolo veľmi dôležité pri riešení tohto problému. Ďakujem.
<SPEAKER ID="393" NAME="Eva Lichtenberger, v">
mene skupiny Verts/ALE. - (DE) Ďakujem. Vážený pán predsedajúci, dámy a páni, zajtrajšie rozhodnutie o externých nákladoch v odvetví cestnej nákladnej dopravy je rozhodnutím o tom, či nákladná doprava bude v konečnom dôsledku udržateľná, či v budúcnosti dôjde k spravodlivej hospodárskej súťaži medzi cestnou a železničnou dopravou a či sa zásada, podľa ktorej znečisťovateľ platí, nakoniec bude aspoň do určitej miery týkať cestnej dopravy.
<P>
Náklady nie sú ničím novým. Platíme ich už nejaký čas. Rozdiel spočíva len v tom, že tentoraz sú platené zo štátnych rozpočtov. Určite musíme uprednostňovať otázku životného prostredia a zdravia tých, ktorí žijú v blízkosti dopravných spojení pred tým, aby sme nemali preťažené cesty. Všetci veľmi dobre poznáme toto bremeno. Bol zaznamenaný vplyv na zdravie pozdĺž tranzitných ciest a z toho pochádza naša výzva na riešenie tejto otázky.
<P>
Prísnejšie normy v oblasti emisií výfukových plynov pre nákladné vozidlá, účinku ktorých sme tak verili, boli nevhodné. Zlepšenia v jednotlivých prípadoch nákladných vozidiel nemali žiadny význam, keďže paralelným rastom sa účinok odstránil. Znamená to, že potrebujeme nové, cielené opatrenia s cieľom poskytnúť kvalitnejší rámec pre trh, ktorý sa vymkol kontrole. Znamená to tiež, že úľavy pre používateľov ciest s nákladnými vozidlami, ktoré stále existujú, je potrebné zrušiť, keďže týmto spôsobom sa poskytuje znečisťovateľom mimoriadna odmena za znečisťovanie.
<P>
Požadujeme čo najobsiahlejšie zahrnúť všetky externé náklady, ktoré vzniknú a ktoré musia byť platené z rozpočtov. Svoje vystúpenie ukončím starým ceterum censeo: citlivá oblasť Álp potrebuje osobitnú ochranu.
<SPEAKER ID="394" NAME="Erik Meijer, v">
mene skupiny GUE/NGL. - (NL) Vážený pán predsedajúci, zrušenie colných hraníc a výmenných kurzov v Európe zvýšil rozsah hospodárstva. Vláda vytvorila hustú sieť širších diaľnic. Mnoho tovaru sa v súčasnosti prepravuje na dlhé vzdialenosti, niekedy dokonca v rôznych fázach výrobného procesu.
<P>
Tento vývoj má negatívny vplyv na životné prostredie a náklady neplatia dopravcovia. Sčasti aj v dôsledku toho nákladná doprava za posledné roky zlacnela. Na základe spomínaného vývoja sa doprava rozširuje a ďalej zväčšuje vplyv na životné prostredie.
<P>
Za posledných približne 10 rokov som ako poslanec tohto Parlamentu často počul o zavedení poplatkov za škody na životnom prostredí pre dopravcov. Výsledky sú však nanešťastie stále neuspokojujúce. Niekedy sa zdá, ako keby sa politici viac zaujímali o spôsoby výpočtu ako také, než o výsledky, ktoré možno dosiahnuť ich využitím. Rozhodnutia v tejto oblasti prijaté v roku 2006 nepriniesli uspokojivé výsledky.
<P>
Pokiaľ ide o moju skupinu, cieľ musí spočívať v poskytnutí väčšieho množstva príležitostí spôsobom dopravy, ktoré sú čo najšetrnejšie voči životnému prostrediu, železničnej alebo námornej doprave, a obmedziť dopravu, ktorá najviac poškodzuje životné prostredie, cestnú a vzdušnú dopravu. Keď si jasne nestanovíme takýto cieľ, výpočtové modely a väčšie množstvo európskych pravidiel budú viesť k väčšej byrokracii a nebudú prínosom pre ľudí a životné prostredie.
<P>
Moja krajina, Holandsko, je príkladom toho, ako nepostupovať. Diskusia o spoplatnení ciest, o zdanení cestnej dopravy v závislosti od prejdenej vzdialenosti, sa pripravuje približne 20 rokov a v súčasnosti sa úplne zastavila na mŕtvom bode. Voliči majú jedine ten dojem, že preťaženie sa zdaňuje bez akejkoľvek vyhliadky na riešenie problémov v podobe zlepšení pre železničnú dopravu a služby verejnej osobnej dopravy.
<P>
Európa nesmie opakovať chyby členských štátov. Musí však odstrániť všetky prekážky pre opatrenia na regionálnej a národnej úrovni, umožniť ich účinnú koordináciu, zlepšiť cezhraničné platby poplatkov a poskytnúť vodičom z povolania kvalitnejšie informácie o očakávaných opatreniach mimo oblasti, v ktorej žijú.
<P>
Návrhy pána spravodajcu El Khadraouiho poskytujú priestor na uvedené kroky, a preto má podporu mojej skupiny. Okrem toho, pán spravodajca Jarzembowski upozorňuje najmä na nepríjemný hluk pri železničnej nákladnej doprave a my s ním súhlasíme. Zároveň by som však rád upozornil na to, že riešenie nemôže spočívať vo výstavbe stále vyšších protihlukových bariér pozdĺž železničných tratí.
<SPEAKER ID="395" NAME="Johannes Blokland">
v mene skupiny IND/DEM. - (NL) Vážený pán predsedajúci, po dlhej a únavnej rozprave sme tesne pred prijatím pozície Parlamentu v prvom čítaní. Tento výsledok ma celkom teší a veľkú radosť mám aj zo spolupráce s pánom spravodajcom. Je správne, že členským štátom má byť poskytnutá príležitosť preniesť externé náklady na znečisťovateľa. Neváhajme a presuňme náklady na preťaženie, znečistenie ovzdušia a hluk v konečnom dôsledku na spotrebiteľa.
<P>
Zastávam však názor, že členské štáty si musia ponechať rámec na odlíšenie nákladov. Okrem toho musí byť možné jasne a transparentne sledovať uvalenú finančnú záťaž v súvislosti s konkrétnymi vzniknutými nákladmi. Nemôžeme dovoliť, aby členské štáty zaviedli daň, ktorá by mala účinok trestu. Zo správy preto budeme musieť odstrániť pozmeňujúci a doplňujúci návrh 40.
<P>
Bol by som tiež rád, keby mi Rada vysvetlila, či súhlasí s názorom Parlamentu o tom, že príjmy zo systému Eurovignette sa musia použiť na zníženie externých nákladov. Toto vysvetlenie má zásadný význam pre moju podporu smernice Eurovignette.
<P>
Uvedený návrh navyše nesmie zostať osamotený. Majitelia nákladných vozidiel nie sú jediní používatelia ciest, ktorí zodpovedajú za náklady na preťaženie. Tieto náklady spôsobujú aj ostatné druhy dopravy. S výnimkou námornej a vzdušnej dopravy, na ktoré sa bude vzťahovať systém obchodovania s emisnými kvótami, musia svoje externé náklady platiť aj títo prepravcovia. Je to spravodlivý spôsob, ako prinútiť prepravcov, aby sa správali prijateľnejšie.
<P>
Rád by som tiež využil túto príležitosť a požiadal o podporu pre svoj pozmeňujúci a doplňujúci návrh 76. Nerozumiem, prečo sa Komisia rozhodla zmeniť predchádzajúci text o regulačných poplatkoch a vzťahovať ho na "akúkoľvek mestskú cestu". Zavedenie týchto regulačných poplatkov je v právomoci členských štátov. Ony samy sa musia rozhodnúť o spôsobe, akým chcú zaviesť tento regulačný poplatok, samozrejme za predpokladu, že nemá diskriminačný charakter. Preto navrhujem, aby sme sa vrátili k predchádzajúcemu zneniu z roku 2006 a žiadam vás o podporu v tejto otázke.
<P>
Napokon by som rád uviedol, že je mimoriadne dôležité, aby Komisia zabezpečila to, že členské štáty nebudú využívať uvedenú smernicu na zavádzanie neprimerane vysokých poplatkov za nákladnú dopravu. Komisia musí veľmi zodpovedne pristupovať k plneniu svojich úloh v rámci článku 11 ods. 1. Ak členský štát zneužije výpočet poplatku externých nákladov alebo maximálnej sadzby, Komisia musí proti nemu tvrdo zasiahnuť.
<SPEAKER ID="396" NAME="Reinhard Rack" AFFILIATION="PPE-DE">
(DE) Vážený pán predsedajúci, hospodárstvo, životné prostredie a ľudia - sú tri základné kamene, ktorým musíme prispôsobiť právo Európskej únie v súvislosti s poplatkami za používanie ciest a systémom Eurovignette. Pokiaľ ide o nákladnú dopravu v Európe, je pravdepodobne správne tvrdiť, že uvedené tri priority musíme zoradiť inak, prinajmenšom v opačnom poradí. Teraz musíme rebríček zoradiť takto: ľudia na prvom mieste, potom životné prostredie a následne hospodárstvo.
<P>
My, Komisia a Parlament, to chceme urobiť. Komisia vypracovala veľmi vyvážený návrh na tému internalizácie externých nákladov, v ktorom plánuje uskutočniť dôkladnejší rozbor nákladov v doprave, a to nielen v nákladnej doprave. Musíme za to poďakovať bývalému podpredsedovi, pánovi Barrotovi, a súčasnému podpredsedovi, pánovi Tajanimu.
<P>
Uvedený návrh sme vylepšili vo Výbore pre dopravu a cestovný ruch. Predovšetkým sme ešte viac zdôraznili záujmy ľudí, životného prostredia a hospodárstva, ktorých sa to týka najviac. V tejto súvislosti by som rád úprimne poďakoval spravodajcovi pánovi El Khadraouimu a všetkým, ktorí zohrali v tomto úsilí veľmi konštruktívnu a aktívnu úlohu.
<P>
Zachovali sme aj zmysel pre vyváženosť. Európa nemôže a nemala by úzkostlivo regulovať všetky oblasti. Členské štáty ako tvorcovia svojich vlastných osobitných podmienok sa na tomto procese musia tiež zúčastňovať. Týka sa to predovšetkým otázky, o ktorej dnes tak intenzívne rokujeme, otázky preťaženia. V tomto prípade by nemalo ísť o trest pre tých, ktorí sa ocitnú v preťaženej premávke, ale o to, aby sme predložili konštruktívne riešenia a predchádzali týmto situáciám. Prednosť by mali mať návrhy, nie zákazy.
<P>
Pri našich textoch problémy často spočívajú v detailoch. Po dôkladnom výpočte nákladov Komisia vo svojom pôvodnom návrhu odporučila odhliadnuť od všetkých obmedzení a stanoviť iba horný limit nákladov. Vo výbore sme tento návrh zamietli ako nezmyselný v pozmeňujúcom a doplňujúcom návrhu, ktorý bol v tom čase označený číslom 20. Zajtra budeme o tejto záležitosti hlasovať znova v rámci pozmeňujúceho a doplňujúceho návrhu 40. Pán spravodajca s týmto návrhom súhlasí. Žiadam vás o podporu tohto návrhu. Je potrebné v tomto hlasovaní získať väčšinu.
<P>
Na záver by som rád povedal, že mi je veľmi ľúto, ak české predsedníctvo nepovažovalo za potrebné vyslať do Parlamentu svojho zástupcu v súvislosti s týmto dôležitým legislatívnym návrhom.
<SPEAKER ID="397" NAME="Brian Simpson" AFFILIATION="PSE">
Vážený pán predsedajúci, vyjadrím sa k správe pána El Khadraouiho. Rád by som poďakoval pánovi spravodajcovi a jeho kolegom za ich mimoriadne úsilie a dosiahnutie kompromisu. Niekedy sa to zdalo byť nemožné.
<P>
Je niekoľko bodov, ktorým sa treba v tejto rozprave venovať. Po prvé, toto je začiatok procesu, nie jeho koniec. Kompromis obsahuje právo členských štátov rozhodnúť sa, či poplatky za preťaženie zavedú alebo nie. Chcem tiež pripomenúť váženým pánom poslancom, predovšetkým tým zo skupiny PPE-DE, že táto snemovňa nepretržite požadovala, aby Komisia predložila návrh a stratégiu na internalizáciu externých nákladov vo všetkých druhoch dopravy, ale najmä v oblasti cestnej dopravy. Túto požiadavku zdôrazňujú naše čoraz preťaženejšie cesty a čoraz intenzívnejšie globálne otepľovanie.
<P>
Okrem toho je potrebné mať predstavu o vyváženejšom stave v odvetví cestnej dopravy, ktoré je udržateľné nielen z hospodárskeho hľadiska, ale aj z hľadiska životného prostredia, a ktoré uznáva, že musí platiť spravodlivú cenu za náklady, ktoré vytvára, či sú to environmentálne náklady alebo náklady na infraštruktúru. Náš prístup nemôže byť pasívny, hoci som si všimol, že tento výraz sa v posledných mesiacoch spája s činnosťou konzervatívcov. Uvedomujem si, že vypracovanie tejto správy bolo zložitým procesom. Niektorí poslanci si myslia, že zachádza priďaleko a iní si myslia, že nezachádza dosť ďaleko. V prvom rade si však myslím, že tento kompromis si zaslúži podporu. Teším sa na to, keď sa do nej v budúcnosti zahrnú ďalšie externality. Rád by som tiež zdôraznil, že moja skupina podporuje vyčlenenie všetkých príjmov zo systému Eurovignette a ich použitie v odvetví dopravy, aby sa mohli navzájom priblížiť transparentnosť a verejná mienka.
<P>
Táto správa je skutočným pokusom o poskytnutie toho, čo Parlament požadoval mnoho rokov. Stane sa dôležitým nástrojom v boji proti preťaženiu, pri skvalitňovaní stavu životného prostredia a pri uľahčení zmeny druhu dopravy. Zaslúži si preto našu plnú podporu. Pán podpredseda Komisie, veľmi by som sa nad nesúhlasom s pánom Georgom Jarzembowskim neznepokojoval. My v Skupine socialistov tento postoj už roky úspešne zvládame.
<SPEAKER ID="398" NAME="Paolo Costa" AFFILIATION="ALDE">
(IT) Vážený pán predsedajúci, pán komisár, dámy a páni, dnes mám tretíkrát príležitosť venovať sa tejto téme. V predchádzajúcom volebnom období som mal česť pracovať ako spravodajca na správe z vlastnej iniciatívy na túto tému a následne sme nedávno schválili predchádzajúcu podobu smernice Eurovignette.
<P>
Nemali by sme zabúdať na to, prečo tento proces trval tak dlho. Úlohu v tom zohrávajú tri faktory naraz. Za cesty a iné časti infraštruktúry platili donedávna iba daňoví poplatníci. Systém Eurovignette poskytuje príležitosť, aby sme začali presúvať aspoň časť zodpovednosti za platbu finančnej záťaže infraštruktúry na jej používateľa spôsobom, ktorý je samozrejme spravodlivejší. Inými slovami, systém Eurovignette je nástrojom navrhnutým na zabezpečenie spravodlivého zdaňovania aj napriek všetkým súčasným protikladným náznakom. Skutočnosť, či systém bude uplatňovaný iným spôsobom, závisí od finančného inžinierstva v jednotlivých štátoch. Tie neumožňujú, aby sa Európa touto otázkou zaoberala. Keby to bolo inak, veľmi radi by sme sa ňou zaoberali. Súčasný systém Eurovignette uplatňuje zásadu "užívateľ platí". V súčasnosti máme ťažkosti s prechodom na uplatňovanie zásady "znečisťovateľ platí". Je to ďalšia skvelá zásada, ktorou sa musíme snažiť zaoberať.
<P>
Pokiaľ ide o mňa, kompromis, ktorý sme dosiahli, je správnym kompromisom a musíme sa snažiť čo najdlhšie ho zachovať. Je dôkazom toho, že ak bude Rada súhlasiť, my ho budeme môcť schváliť...
<P>
(Predsedajúci prerušil rečníka.)
<SPEAKER ID="399" NAME="Seán Ó Neachtain" AFFILIATION="UEN">
(GA) Vážený pán predsedajúci, rád by som povedal, že rozumiem dôvodom, ktoré sú základom tejto správy. Pokiaľ však ide o mňa, považujem ju za nespravodlivú, pretože táto povinnosť v podobe systému Eurovignette zvyšuje náklady krajín, ktoré sú veľmi ďaleko od centra trhu.
<P>
Pán komisár sa vyjadril, že horské oblasti sú prekážkou jednotného trhu. A čo oblasti podobné môjmu volebnému obvodu na západe Írska, odkiaľ týždenne odchádza 1 000 nákladných vozidiel? Počas cesty na trh sa to týka všetkých z nich. A čo to znamená? Jednotný trh? To nie je jednotný trh! Náklady pre periférne krajiny sa zvyšujú, pretože vy chcete dosiahnuť ekologizáciu trhu. Nemôžete dosiahnuť obidva ciele. Pán predsedajúci, musíte vziať do úvahy krajiny na periférii a poskytnúť im spravodlivú dohodu, ktorú táto správa neobsahuje.
<SPEAKER ID="400" NAME="Sepp Kusstatscher" AFFILIATION="Verts/ALE">
(DE) Vážený pán predsedajúci, dámy a páni, žiadny skutočný vedec nespochybňuje to, že musíme výrazne znížiť spotrebu fosílnych palív, vzhľadom na to, že zdroje surovín sú obmedzené a spaľovanie fosílnych palív je hlavnou príčinou klimatického zmätku.
<P>
Všetci si uvedomujeme, že približne tretina fosílnych palív sa spotrebuje v rámci cestovného ruchu a pri doprave a že predovšetkým nákladné vozidlá spôsobujú obrovské škody ľuďom a životnému prostrediu. Za toto znečistenie musí následne platiť daňový poplatník. Každý v podstate súhlasí so zásadou platenia skutočných nákladov. Keď sa však vyskytnú konkrétne opatrenia s cieľom zaviesť platenie za skutočné náklady, počúvame tisíce výhovoriek.
<P>
Je úplne nepochopiteľné, prečo nie sú opatrenia prijímané v rámci reakcie na krízy oveľa dôslednejšie. Je nesprávne pokračovať v podpore nezdravého a nafúknutého dopravného hospodárstva. Cieľ 20 - 20 - 20 sa inak ešte viac vzdiali. Musíme jasne vyjadriť, že táto nepoctivosť ohrozuje budúcnosť našich vnúčat.
<SPEAKER ID="401" NAME="Ulrich Stockmann" AFFILIATION="PSE">
(DE) Vážený pán predsedajúci, pán komisár, najskôr by som rád poďakoval pánovi El Khadraouimu. Dosiahol prijateľný kompromis v naozaj zložitých podmienkach.
<P>
Pre nás, tvorcov dopravnej politiky, je terajšia možnosť zahrnutia problematiky znečisťovania ovzdušia, hluku a preťaženia do mýta obrovským posunom vpred. Tento krok posilňuje zásadu, podľa ktorej znečisťovateľ platí. Uvedená zásada zabraňuje tomu, aby zisky prúdili do súkromných rúk a za škodu pritom platila spoločnosť. Toto je sociálno-demokratická predstava. Parlament sa rozhodol zaviesť túto zásadu postupne v rámci všetkých druhov dopravy. Potom konečne dôjde k spravodlivej hospodárskej súťaži medzi železničnou dopravou, nákladnou dopravou a vnútrozemskou riečnou dopravou.
<P>
V tejto chvíli musíme tiež jasne vyjadriť to, že zavedenie uvedených mýt bude v plnej miere závisieť od členských štátov. Nikoho nebude možné nútiť. Celé naše súčasné úsilie spočíva vo vytvorení základného rámca pre tento krok, aby v celej Európe nevznikla nesúrodá sieť rozličných modelov mýta. Týmto spôsobom sa chceme vyhnúť znevýhodňovaniu, keďže k cestnej nákladnej doprave by sa malo pristupovať porovnateľným spôsobom v rámci celého vnútorného trhu. Podľa nás nejde o dodatočné zdroje príjmu, ale o intenzívnejšie usmernenie dopravy prostredníctvom cenových signálov. Výbor pre dopravu a cestovný ruch postupuje správne, ak chce povinne vyčleniť finančné prostriedky z tohto dodatočného príjmu na zníženie externých škôd.
<P>
Podľa môjho názoru však stále existuje jedna prekážka. Rozhodnutie výboru vo svojej súčasnej podobe, žiaľ, spája zavedenie nákladov na preťaženie pre nákladné vozidlá so zahrnutím ostatných druhov dopravy, napríklad osobnej dopravy. Tento postup zabráni zavedeniu nákladov na preťaženie v členských štátoch, napríklad v Nemecku, ktoré nechcú zaviesť mýto pre osobné automobily. Týmto spôsobom si upierame dôležitý nástroj zdaňovania v oblasti dopravnej politiky.
<P>
Môj záver znie takto: zajtrajšie hlasovanie ponúka po desaťročiach diskusií o externých nákladoch zlom v dopravnej politike. Dúfam, že získame potrebnú väčšinu, aby sme tento zlom uskutočnili.
<SPEAKER ID="402" NAME="Jeanine Hennis-Plasschaert" AFFILIATION="ALDE">
(NL) Vážený pán predsedajúci, jediným dôvodom, aby sme sa vážne zaoberali týmto návrhom, je, aspoň podľa môjho názoru, to, že vytvára európsky rámec, v ktorom môžu členské štáty vykonávať činnosť, čo v konečnom dôsledku prospieva vnútornému trhu. Problematika ekologizácie sa čoraz viac zneužíva na istý druhu protekcionizmu. Zákazy jazdy v určitých odvetviach v Rakúsku sú toho dobrým príkladom.
<P>
Prešli sme dlhú cestu. O niekoľkých zložitých bodoch sa však stále diskutuje. Rada by som jasne uviedla, že pokiaľ ide o mňa, možnosť zavedenia poplatku za preťaženie pre cestnú nákladnú dopravu je neprípustná. Okrem toho považujem za neprijateľné aj vzdanie sa vyčlenenia príjmov.
<P>
V súlade s predchádzajúcim vyjadrením môjho kolegu, pána Sterckxa, ak v druhom čítaní zistíme, že sme v súvislosti s uvedenými pozíciami nedosiahli v tomto Parlamente ani v Rade väčšinu, Skupina Aliancie liberálov a demokratov za Európu prestane návrh podporovať. Cestná nákladná doprava je významnou hybnou silou nášho hospodárstva. Je mimoriadne dôležité, aby sme nezabudli na túto skutočnosť, určite nie tentoraz.
<P>
Dovoľte mi tiež ukončiť svoje vystúpenie starým holandským príslovím, a to najmä v súvislosti so Skupinou Európskej ľudovej strany (kresťanských demokratov) a Európskych demokratov: Prístup "slon v porceláne" funguje zriedkavo.
<SPEAKER ID="403" NAME="Wiesław Stefan Kuc" AFFILIATION="UEN">
(PL) Vážený pán predsedajúci, kríza, ktorá si čoraz intenzívnejšie vyberá svoju daň v odvetví cestnej dopravy, by nás mala varovať pred zavedením nových nariadení v súvislosti s poplatkami. Iba ak by sme ju chceli ešte viac prehĺbiť. Doprava bola stále zdrojom životnej sily hospodárstva. Mali sme zlú skúsenosť pri reforme spoločnej poľnohospodárskej politiky a je pravdepodobné, že sa bude opakovať.
<P>
Nesmieme zabúdať, že cestní dopravcovia sú zväčša malé podniky s niekoľkými vozidlami, nie obrovské spoločnosti. Nenúťme ich platiť za údržbu krajiny. Urobili sme to už prostredníctvom dane z paliva, poistenia, cestných kontrol a mnohých iných poplatkov. Zavedenie platieb za externé náklady by v značnej miere zvýšilo dopravné náklady a znamenalo by dvojitú platbu za tú istú vec. Je jasné, že tovar musíme prepravovať, keďže stále budú výrobcovia a zákazníci, pre ktorých bude preprava potrebná. Musíme ich však nútiť, aby platili náklady na budovanie infraštruktúry? Navrhujem pozastaviť všetky ďalšie opatrenia, kým sa situácia nezlepší, alebo úplne zamietnuť návrh Komisie.
<SPEAKER ID="404" NAME="Michael Cramer" AFFILIATION="Verts/ALE">
(DE) Vážený pán predsedajúci, doprava a najmä cestná doprava zodpovedá za 30 % emisií CO2 a dokonca aj s touto smernicou sme ešte vždy na míle vzdialení vytvoreniu spravodlivej hospodárskej súťaže medzi rôznymi druhmi dopravy.
<P>
EÚ má povinné železničné mýto od polovice deväťdesiatych rokov. Týka sa každej lokomotívy na každý kilometer trate a jeho výška je v podstate neobmedzená. V oblasti cestnej dopravy sa členské štáty môžu rozhodnúť, či vôbec mýto zavedú. Vzťahuje sa iba na diaľnice a iba na nákladné vozidlá, ktoré vážia 12 ton a viac. Toto je nespravodlivá hospodárska súťaž. Doprava sa tým presúva zo železničných tratí na cesty namiesto toho, aby to bolo opačne, ako to často odznieva vo vašich veľkolepých prejavoch.
<P>
Železničné mýto na Slovensku je dvakrát vyššie než v Nemecku a Slováci nemajú žiadne cestné mýto. To je číre šialenstvo. Preto potrebujeme uvedenú smernicu. Potrebujeme odzrkadliť skutočné náklady. Ak sú poslanci zo Skupiny Európskej ľudovej strany (kresťanských demokratov) a európskych demokratov presvedčení, že náklady na preťaženie by nemali byť zahrnuté, mali by aspoň hlasovať za zahrnutie klimatických nákladov, nákladov v dôsledku nehôd a nákladov spôsobených hlukom. Potom im budeme môcť veriť.
<P>
Tí, ktorí budú v tejto otázke hlasovať proti, rezignujú na zmenu klímy a vystavia naše deti a deti našich detí skaze, keďže im neposkytnú budúcnosť na tejto planéte. Potrebujeme reguláciu, ktorá bude omnoho dôkladnejšia než tá, ktorú navrhla Komisia a väčšina v tomto Parlamente.
<SPEAKER ID="405" NAME="Luís Queiró" AFFILIATION="PPE-DE">
(PT) Vážený pán predsedajúci, revízia smernice Eurovignette by sa mala využiť na podporu udržateľnejšej cestnej dopravy, ktorá je šetrná voči životnému prostrediu. Jednoducho povedané, podľa môjho názoru sme výsledkom hlasovania vo výbore vykročili nesprávnym smerom.
<P>
Nevybrali sme si opatrenia, ktoré podporujú udržateľnejšiu prepravu tovaru. Namiesto toho sme vyslali zlý signál v období celosvetovej krízy v podobe revízie, v ktorej všetky ukazovatele naznačujú, že zhorší už aj tak chúlostivú situáciu mnohých dopravných spoločností. Mnohé z nich sú malé a stredné podniky, ktoré tvoria väčšinu európskych podnikov.
<P>
Vieme, že opatrenia zamerané na boj proti znečisteniu alebo na stimuláciu technologických inovácií, ako napríklad čistejšie motory a inteligentné vozidlá, majú zásadný význam. Problém, ktorý začína spôsobovať vážne ťažkosti, spočíva v zavedení nového poplatku za preťaženie. Pokiaľ ide o takzvané "dopravné špičky", ich príčinou sú predovšetkým miestni vodiči, ktorí cestujú do práce, obchodne alebo len tak. Zavedením poplatku, ktorý sa týka prepravy tovaru, jednoducho potrestáme tých, ktorí dodávajú tovar pre náš každodenný život a ktorí to robia najrýchlejším a najflexibilnejším spôsobom od dverí k dverám.
<P>
Budeme však konať jednostranne, ak sa nám napríklad nepodarí prijať opatrenie v súvislosti so zmenou pracovného času, prevenciou nehôd alebo plánovaním ciest a ich údržbou, a spochybníme tak základné podmienky mobility, ktorá charakterizuje našu spoločnosť a trhové hospodárstvo. Spochybňujeme aj iné opatrenia prijaté na podporu hospodárskej, sociálnej a územnej celistvosti Únie. Pre moju krajinu, Portugalsko, ako aj pre iné periférne krajiny neznamená toto opatrenie nič viac, než obmedzenie hospodárskej činnosti, keďže budeme len čistými prispievateľmi akýchkoľvek tranzitných poplatkov.
<P>
Vážený pán predsedajúci, aby som to zhrnul, zavedením tohto poplatku si nesprávne vysvetlíme dôležité environmentálne ciele a spôsobíme viac ťažkostí a väčší rozmach bankrotov malých a stredných podnikov. Tým priamo prispejeme k rastu nezamestnanosti a sociálnej nestability v európskych spoločnostiach. Môžeme si vybrať a nepochybujme o tom, že za dôsledky našich rozhodnutí budeme niesť zodpovednosť.
<SPEAKER ID="406" NAME="Inés Ayala Sender" AFFILIATION="PSE">
(ES) Vážený pán predsedajúci, rada by som vyjadrila naše hlboké sklamanie, prinajmenšom z hľadiska Socialistickej skupiny, aj napriek tomu, že je situovaná na okraji, zo zlého načasovania tejto správy. Po prvé, správa prichádza príliš skoro. Ešte sme neposúdili smernicu Eurovignette II, ktorú sme začali zavádzať približne pred šiestimi mesiacmi, a už otvárame ďalší nový dokument.
<P>
Okrem toho nás zviera mohutná finančná, hospodárska a sociálna kríza, ktorá má ničivé účinky na nákladnú dopravu. Návrh opatrenia predložený v súčasnosti, ktorý nevyhnutne znamená zvýšenie ceny tovaru, najmä toho, ktorý je prepravovaný v okrajových krajinách Európy, znie preto ako zlý žart. Práve tieto krajiny sú najviac zasiahnuté nezamestnanosťou a nedostatkom možností železničnej dopravy alebo námorných diaľnic. Tieto možnosti jednoducho neexistujú a na hraniciach navyše nie je ochota ich vytvoriť.
<P>
Okrem toho, Európsky parlament v minulosti vyzýval na internalizáciu všetkých druhov dopravy a nielen toho, v ktorom sú už zavedené cezhraničné poplatky. Žiadali sme Komisiu, aby vynaložila naozaj tvorivé úsilie na vytvorenie kombinovaného systému založeného na solidarite a zachovala tak jednotu v rámci nášho európskeho záväzku v súvislosti s vytvorením kombinovaného logistického reťazca. Predložený text je v rozpore s týmto cieľom pre svoju predpojatosť.
<P>
Na záver by som chcela vyjadriť svoje znepokojenie, pretože sa domnievam, že nie je čestné tvrdiť ľuďom, že tento nástroj navždy vyrieši každodenný problém preťaženia.
<P>
Keby tomu bolo tak, odvetvie cestnej nákladnej dopravy by bolo prvé, ktoré by požadovalo jeho zavedenie. V tomto odvetví totiž už platia za oneskorenia spôsobené dopravnými zápchami v mestskej doprave.
<P>
Pán spravodajca navrhuje kompromis, ktorý si zaslúži uznanie za svoju dôslednosť, ale má zreteľné právne nedostatky, ktoré Komisia popiera aj napriek tomu, že o nich vie. A to ani nehovorím o zmätenom odkaze, ktorý vyšleme občanom, keď vytvoríme európske pravidlá, ktoré členské štáty môžu a nemusia prijať podľa vlastného uváženia.
<P>
Ako som povedala, táto správa prichádza v nesprávnom čase a predstavuje neúplný nástroj, ktorý je prejavom nedostatočnej solidarity prinajmenšom s okrajovými krajinami Európy.
<SPEAKER ID="407" NAME="Fiona Hall" AFFILIATION="ALDE">
Vážený pán predsedajúci, rada by som sa v krátkosti vyjadrila o potrebe zahrnúť emisie CO2 v rámci systému Eurovignette. Emisie CO2 z ťažkých nákladných vozidiel predstavujú takmer štvrtinu emisií cestnej dopravy a zatiaľ čo osobné automobily sú čoraz účinnejšie, spotreba paliva ťažkých nákladných vozidiel sa za posledných 15 rokov neznížila.
<P>
Ak do systému Eurovignette nezahrnieme otázku emisií CO2, aké sú naše iné možnosti? Je ich veľmi málo, pretože ministri Rady Ecofin sa v otázke zdanenia paliva na úrovni EÚ dohodnú, až keď naprší a uschne. Horšie je však to, že ak chce členský štát zaviesť mýtny systém, ktorý zohľadňuje externé náklady na CO2, nebude tak môcť urobiť, ak my teraz nezahrnieme otázku emisií CO2 do systému Eurovignette. Nezahrnutie otázky emisií CO2 do systému Eurovignette by bolo obzvlášť nespravodlivé vzhľadom na to, že všetky členské štáty v súčasnosti prijali záväzné ciele znížiť emisie CO2 na základe rozhodnutia o spoločnom úsilí. Na dosiahnutie tohto cieľa musia mať k dispozícii niekoľko nástrojov.
<SPEAKER ID="408" NAME="Philip Bradbourn" AFFILIATION="PPE-DE">
Vážený pán predsedajúci, rozhodol som sa vyjadriť predovšetkým o správe pána El Khadraouiho o systéme Eurovignette. Jej obsah bol tomuto Parlamentu predložený v mnohých podobách pri mnohých predchádzajúcich príležitostiach. Môj názor je stále rovnaký, pretože nepovažujem za potrebné zaviesť ďalšiu daň v priemyselnom odvetví, ktoré už výrazne zasiahol hospodársky pokles.
<P>
V Spojenom kráľovstve sa z odvetvia cestnej dopravy každoročne čerpá viac než 50 miliárd GBP. Iba 10 miliárd GBP sa znova investuje do odvetvia dopravy ako celku. Toľko o záväznom určení príjmov. Prečo v čase, keď čelíme najväčšej hospodárskej kríze, akú si pamätáme, a veľké a malé podniky vyhlasujú každý týždeň bankrot, rokujeme na európskej úrovni o opatreniach, ktoré by súčasný stav zhoršili?
<P>
Pánovi Brianovi Simpsonovi by som v tejto súvislosti rád odkázal, že je lepšie neurobiť nič, než konať nesprávne, a som si istý, že jeho strana na to o pár týždňov príde aj sama.
<P>
Pokiaľ ide o všeobecnejšie otázky, rád by som poslancov informoval, že v Spojenom kráľovstve o týchto otázkach rozhodujú miestne orgány v rámci spoplatňovania ciest. V mojom regióne, West Midlands, odmietlo návrh na zavedenie tohto systému všetkých sedem miestnych mestských rád rôznych politických zameraní.
<P>
V regióne Briana Simpsona, v oblasti Greater Manchester, občania prevažnou väčšinou odmietli spoplatnenie ciest v referende na miestnej úrovni.
<P>
Preto sa tohto Parlamentu a Európskej komisie pýtam: ktorej časti slova "nie" nerozumiete? EÚ by v tejto oblasti nemala nariaďovať univerzálny prístup. O tejto problematike by sa malo rozhodovať výlučne na národnej a miestnej úrovni.
<SPEAKER ID="409" NAME="Jörg Leichtfried" AFFILIATION="PSE">
(DE) Vážený pán predsedajúci, rád by som využil túto príležitosť a ticho v snemovni a úprimne zablahoželal pánovi spravodajcovi. Správa vyžadovala mimoriadne úsilie a dosiahol sa naozaj výrazný pokrok. Je to malý krok na ceste k zavŕšeniu procesu ekologizácie v odvetví ťažkej nákladnej dopravy, a to najmä preto, že neponúka žiadnu náhradu za dodatočné náklady a zahŕňa problematiku hluku a znečisťovania ovzdušia a v určitom rozsahu aj preťaženia. Zostáva však otázka, či sa najmä v prípade preťaženia nedá urobiť viac.
<P>
Znepokojujú ma však niektoré prvky a rád by som sa o nich v tejto súvislosti vyjadril. S problematikou zmeny klímy musí byť každý oboznámený alebo o nej aspoň niečo vedieť. Z toho dôvodu sme tiež rozhodli o osobitných požiadavkách, najmä v odvetví ťažkého priemyslu, ktoré nie je veľmi jednoduché splniť a ktoré si vyžadujú ďalšiu intenzívnu diskusiu. V súčasnej situácii však nikto v Rakúsku a zvyšku Európy nevie, že Skupina Európskej ľudovej strany (kresťanských demokratov) a európskych demokratov zabránila tomu, aby jeden z najväčších producentov emisií CO2, konkrétne odvetvie ťažkej nákladnej dopravy, musel zaplatiť čo len eurocent za náklady, ktoré v dôsledku emisií vznikli. Dámy a páni, tento krok nebudete môcť vysvetliť svojim voličom. Tieto náklady musia platiť prostredníctvom svojich daní a toto nebudete môcť vysvetliť.
<P>
Ak je pán spravodajca za skupinu PPE-DE presvedčený, že dnes prehrali zápas, rád by som mu povedal, že bude dobré, ak prehrajú mnoho takýchto zápasov. Bolo by to totiž prínosom pre prevažnú väčšinu ľudí v Európe.
<SPEAKER ID="410" NAME="Bilyana Ilieva Raeva" AFFILIATION="ALDE">
(BG) Správa o spoplatnení ciest obsahuje návrhy, ktoré v značnej miere zdražia dopravu v Európskej únii. Najmä dopravu na veľké vzdialenosti a dopravu pre prepravcov z okrajových krajín EÚ, akou je napríklad Bulharsko. V dôsledku toho nebudú trpieť len prepravcovia, ale aj ich priami zákazníci, maloobchodníci a koneční zákazníci v Európskej únii. Finančná a hospodárska kríza výrazne zasiahla prevádzkovateľov cestnej dopravy. Sme svedkami zníženia dopytu po dopravných službách o 50 % v porovnaní s rokom 2007. Rovnako sa počet bankrotov v tomto odvetví v porovnaní s rokom 2007 zvýšil o 110 %.
<P>
Z dôvodu nedostatku podobných regulačných požiadaviek európski prepravcovia nie sú takí konkurencieschopní ako firmy z tretích krajín, ktoré vykonávajú v Európskej únii veľké množstvo dodávok. Spoločnosti, ktoré v posledných rokoch investovali do kúpy ekologických vozidiel, sú v mimoriadne zlej situácii. V súčasnosti nemôžu splácať lízing vozidiel a v dôsledku toho čelia bankrotu. Vzhľadom na tieto skutočnosti, dôrazne podporujem pozmeňujúce a doplňujúce návrhy 71 a 72, ktoré obsahujú odporúčanie, aby faktor "preťaženia" nebol v smernici zahrnutý. Som tiež presvedčená, že je mimoriadne dôležité, aby sme nedovolili prevod finančných zdrojov získaných v rámci spoplatnenia ciest na iné druhy dopravy. Bude to mať nepriaznivý dôsledok najmä v krajinách s nedostatočnou cestnou infraštruktúrou, ako napríklad v mojej krajine, Bulharsku.
<SPEAKER ID="411" NAME="Marian-Jean Marinescu" AFFILIATION="PPE-DE">
(RO) Potrebujeme jednotnú a udržateľnú európsku politiku v odvetví dopravy, ktorá bude v súlade so zásadami subsidiarity a proporcionality. Internalizácia externých nákladov v oblasti znečistenia a hluku je pozitívnym opatrením.
<P>
Mýto, ktoré platia majitelia nákladných vozidiel za používanie cestnej infraštruktúry bude z dlhodobého hľadiska znamenať podporu obrovských investícií v infraštruktúre zahrnutých v rámci plánov hospodárskej obnovy Európy a jednotlivých členských štátov na úrovni transeurópskych dopravných sietí a iných kategórií cestnej infraštruktúry vrátane horských oblastí, kde je budovanie ciest v mnohých prípadoch obzvlášť zložité.
<P>
Z krátkodobého hľadiska sú to však stále členské štáty, ktoré zodpovedajú za vytvorenie osobitných a rýchlych spôsobov financovania týchto investícií prostredníctvom vyváženého používania finančných prostriedkov, ktoré im EÚ poskytuje v rámci financovania TEN-T, štrukturálnych fondov a Kohézneho fondu, ako aj prostredníctvom koncesií a verejno-súkromných partnerstiev.
<P>
Európska komisia musí pomocou dostupných nástrojov podporovať integrované iniciatívy pre rozšírenie sietí infraštruktúry predovšetkým v nových členských štátoch.
<P>
Pokiaľ ide o zavedenie poplatku pre tých, ktorí infraštruktúru využívajú s cieľom pomôcť vyriešiť problém preťaženia, som presvedčený, že tento návrh by mal byť preskúmaný podrobnejšie, nezabúdajúc na to, že preťaženie nezávisí nevyhnutne od automobilov, ale vo väčšej miere od schopnosti členských štátov plánovať a účinne zavádzať vnútroštátnu infraštruktúru na regionálnej a miestnej úrovni.
<P>
Z uvedeného dôvodu som presvedčený, že musíme vytvoriť väčšiu spojitosť medzi plánmi územného rozvoja, plánmi budovania miest a riadením dopravy, najmä v mestských a prímestských oblastiach, v ktorých spôsobuje preťaženie najviac problémov.
<SPEAKER ID="412" NAME="Robert Evans" AFFILIATION="PSE">
Vážený pán predsedajúci, najprv by som rád zablahoželal svojmu priateľovi a kolegovi, pánovi El Khadraouimu, ktorý, treba povedať, aj napriek zdanlivým pochybnostiam v skutočnosti preukázal svoju schopnosť vypracovať veľmi dôslednú a prijateľnú správu. Som šťastný, že aj ja môžem vyjadriť svoju podporu jeho správe a základnej zásade, podľa ktorej znečisťovateľ platí.
<P>
Na tejto strane Parlamentu prisudzujeme obrovskú dôležitosť kvalite ovzdušia, ktorá nás všetkých veľmi znepokojuje, a všetci vieme, že nákladné vozidlá ovzdušie znečisťujú. Ako sa vyjadrila pani Lichtenbergerová, "existujú zdokumentované dôkazy". Pani Wortmannová-Koolová, ktorá odišla, rozprávala o prekážke pre vnútorný trh a pán Jarzembowski, aj napriek svojej správe o ekologizácii dopravy, tiež vyjadril výhrady voči systému Eurovignette. Rád by som obidvom poslancom povedal, že najväčšie nebezpečenstvo pre všetky trhy bude vyplývať z toho, ak nás dostihne znečistenie. Nie som presvedčený o tom, že dodatočné 2 - 3 % budú predstavovať obrovskú záťaž. Bude to však znamenať, že uskutočňujeme dôležité kroky v boji proti znečisťovaniu.
<P>
Pán O'Neachtain vyjadril výhrady a znepokojenie v súvislosti s Írskom a inými okrajovými krajinami. Zdá sa, že nerozumie, že tento krok je zo strany členských štátov dobrovoľný. Uskutoční sa iba vtedy, ak o tom vláda v Írsku rozhodne. Domnievam sa, že on a možno pán Bradbourn získajú dnes popoludní jednu skúsenosť, ktorá spočíva v tom, že je nebezpečné vyjadrovať sa o správe, ktorú ste buď nečítali alebo ktorej úplne nerozumiete. Človek pri tom pôsobí komicky.
<P>
Okrajovo k ďalšiemu bodu, som presvedčený, že by sme mali a mohli vykonať oveľa viac v súvislosti s presunom dopravy z ciest na vodné cesty, kde jeden riečny čln môže viezť rovnaký náklad ako 15 nákladných áut. Preto si myslím, že by sme mali podporovať iniciatívu nášho bývalého belgického kolegu.
<SPEAKER ID="413" NAME="Christine De Veyrac" AFFILIATION="PPE-DE">
(FR) Vážený pán predsedajúci, pán podpredseda Komisie, rada by som najskôr zablahoželala svojim kolegom poslancom, pánovi El Khadraouimu a pánovi Jarzembowskému, k vysokej kvalite ich práce a vynikajúcim správam, ktoré vypracovali.
<P>
V súčasnosti sme v zlomovom bode, kedy sa snažíme chrániť náš priemysel dosiahnutím jeho udržateľnosti a splniť cieľ "trikrát 20", ktorý v decembri minulého roka v tomto Parlamente znova potvrdil vtedajší predseda predsedníctva Rady Európskej únie, pán Nicolas Sarkozy.
<P>
Európska únia v tejto súvislosti vyjadrila odhodlanie vytvoriť právne predpisy s cieľom zohľadniť v rámci nákladov na dopravu iné náklady, ktoré doteraz znášala európska spoločnosť ako celok. Zásadu, podľa ktorej znečisťovateľ platí, Parlament stále podporoval.
<P>
V júni minulého roka sme o tom hlasovali pri leteckej doprave, keď bola začlenená do systému obchodovania s emisiami. V odvetví námornej dopravy Európska komisia v súčasnosti hľadá najlepší spôsob, ako zohľadniť znečistenie pochádzajúce z plavidiel. Dnes v tomto texte navrhujeme to isté v oblasti cestnej nákladnej dopravy.
<P>
Súhlasím s tými poslancami, ktorí tvrdia, že určite nesmieme obmedziť mobilitu. Mobilitu v Európskej únii musíme podporovať aj naďalej tak, ako to robíme už niekoľko rokov, a musíme sa ubezpečiť, že medzi rôznymi druhmi dopravy prevláda spravodlivá hospodárska súťaž.
<P>
Nesmieme podniky za každých okolností nútiť, aby prepravovali svoj tovar vlakom alebo loďou a nie cestnou nákladnou dopravou. Bolo by to absurdné a neekonomické. Musíme sa ubezpečiť, že podniky si môžu zvoliť najrýchlejší, najhospodárnejší a najpriaznivejší druh dopravy. Aby to bolo možné dosiahnuť, cena musí odzrkadľovať reálne náklady zvoleného druhu dopravy.
<P>
Uvedená smernica štátom poskytuje možnosť internalizácie niektorých externých nákladov podľa vlastného uváženia, a preto je prvým krokom smerom ku skutočnej integrácii externých nákladov v rámci všetkých druhov dopravy, a to vysiela silný politický signál. Je pre nás dôležité, aby sme tento krok v zajtrajšom hlasovaní podporili.
<SPEAKER ID="414" NAME="Bogusław Liberadzki" AFFILIATION="PSE">
(PL) Vážený pán predsedajúci, rád by som poďakoval nášmu pánovi spravodajcovi El Khadraouimu. Vykonal kvalitnú prácu. Venoval sa stovkám pripomienok.
<P>
Pokiaľ ide o predmet rozpravy, rád by som zdôraznil, že v súčasnosti udržiava Európu v pohybe práve cestná doprava. Je pravda, že sa rozhodujeme o zavedení dodatočných poplatkov, a zdá sa správne, aby sme platili za to, čo používame. Ale v rámci plánovania práce na uvedenej smernici sme nerátali s krízou.
<P>
Domnievam sa preto, že musím vystúpiť v mene cestných prepravcov a povedať, že ich skutočná situácia je omnoho horšia, najmä v súvislosti s poklesom dopytu po medzinárodnej cestnej doprave. Prepravcovia vymenovali obrovské finančné záťaže, predovšetkým tie, ktoré sa týkajú dane z paliva. V súvislosti s cenami paliva došlo k dočasnej úľave, ale my, ako Európska únia, nemôžeme zaručiť výšku cien paliva na dlhšie obdobie.
<P>
Som presvedčený, že Európska komisia a vlády by mali začať viesť dialóg s profesionálnymi cestnými prepravcami. Musíme im vysvetliť, ako táto iniciatíva vznikla. Musíme ich tiež presvedčiť o tom, že naše zámery spočívajú v rovnakom zaobchádzaní so všetkými spôsobmi dopravy a v konečnom dôsledku aj o tom, že nesieme zodpovednosť za rozumnú a vyváženú európsku dopravnú politiku.
<SPEAKER ID="415" NAME="Luis de Grandes Pascual" AFFILIATION="PPE-DE">
(ES) Vážený pán predsedajúci, revízia smernice Eurovignette má veľký význam. Táto otázka zaneprázdňuje nás všetkých a je tiež zdrojom znepokojenia, najmä pre tých z nás z okrajových krajín, ktorí sa cítime byť obeťami uvedeného návrhu.
<P>
Európska komisia sa rozhodla pristúpiť k internalizácii externých nákladov cestnej dopravy zavedením poplatkov za náklady v týchto troch oblastiach: znečistenie ovzdušia, hluk a preťaženie.
<P>
Zásady, ktoré sú základom návrhu, "užívateľ platí" a "znečisťovateľ platí", sú rozumné. Predložené riešenie však také určite nie je, keďže bude znevýhodňovať odvetvie, ktoré mesiace trpí ničivými dôsledkami hospodárskej krízy. Aj napriek tomu, že zámerom určite nebolo démonizovať cestnú nákladnú dopravu, skončilo to tak.
<P>
Dámy a páni, uvedený návrh je neprimeraný, zďaleka nedosahuje očakávané ciele udržateľnej dopravy a bude rozsudkom smrti pre veľké množstvo malých a stredných európskych podnikov, ktoré zamestnávajú tisíce ľudí v Európskej únii a každodenne prispievajú k distribúcii tovaru, čím zabezpečujú, aby sa výrobky dostali ku konečnému spotrebiteľovi. Po zavedení uvedených poplatkov budú spotrebitelia svedkami rastu cien výrobkov.
<P>
Dámy a páni, potrebujeme konkurencieschopný a udržateľný systém dopravy, ktorý je šetrný k životnému prostrediu a nevylučuje cestnú dopravu. V súčasnosti sú cesty totiž jediným spôsobom, ktorým sa možno dostať všade. Zmena spôsobu dopravy je aj naďalej snom a zostáva ďaleko od skutočnosti. Transeurópske siete, námorné diaľnice a cezhraničné spojenia sú v niektorých prípadoch stále iba plány a nie skutočnosť.
<P>
Dámy a páni, keď sa svetové hospodárstvo potápa ako Titanic, nemôžeme žiadať, aby orchester ďalej hral a rozhodne nie, aby hral na oslavu.
<SPEAKER ID="416" NAME="Emanuel Jardim Fernandes" AFFILIATION="PSE">
(PT) Ďakujem všetkým, ktorí prispeli k vypracovaniu správy, najmä svojmu kolegovi, pánovi El Khadraouimu. Ten vynaložil veľké úsilie spôsobom, ktorý ponecháva priestor pre konsenzuálne riešenia.
<P>
Návrh, o ktorom dnes rokujeme, umožní členským štátom vyberať poplatky s cieľom pokryť niektoré externé environmentálne výdavky a vytvoriť značný zisk, ktorý sa má použiť na skvalitnenie európskej cestnej siete a minimalizáciu vplyvu niektorých druhov cestnej dopravy na životné prostredie. Na druhej strane by tento návrh mohol tiež znamenať značné náklady, najmä v prípade okrajovejších krajín, akou je moja krajina, Portugalsko. Z toho dôvodu som trval na spoločnosti Copel a vehementne odmietal povinné rozšírenie územného rozsahu s cieľom pokryť všetky hlavné cesty.
<P>
Vystupoval som aj proti uplatňovaniu poplatkov na základe preťaženia, ktoré spôsobujú len niektoré druhy cestnej dopravy. Je to opatrenie, ktoré bude viesť k nespravodlivej výhode a ktoré neprinúti platiť tých, ktorí znečisťujú najviac. Uznávam však potrebu vedenia účtovnej evidencie týchto poplatkov. Uplatňovanie poplatkov iba na transeurópske cestné siete alebo cesty, ktoré zvyčajne a v značnej miere využívajú medzinárodní dopravní prepravcovia, a tým aj poskytnutie možnosti, aby si členské štáty zvolili časti siete, na ktorých poplatky zavedú, je menším zlom. Jeho účinok by sa mohol ešte viac znížiť, keby sa uplatňovanie uvedeného návrhu presunulo na obdobie po skončení súčasnej zložitej svetovej hospodárskej krízy.
<SPEAKER ID="417" NAME="Richard Seeber" AFFILIATION="PPE-DE">
(DE) Ďakujem, pán predsedajúci, tento návrh vrelo vítam. Vykročili sme správnym smerom, najmä pokiaľ ide o zahrnutie nákladov na preťaženie v rámci celkových cestných nákladov. Potrebujeme dosiahnuť reálne náklady, aby sme naozaj dospeli do situácie, v ktorej nástroje trhového hospodárstva regulujú dopravu. Inak bude v tejto súvislosti stále prevládať nerovnováha.
<P>
V tejto rozprave sa tiež objavilo napätie medzi okrajovými regiónmi a oblasťami vo vnútrozemí nášho kontinentu. Jednoducho povedané, treba zohľadniť aj to, že ak budú ľudia z okrajových regiónov prechádzať automobilom oblasťami vo vnútrozemí, musia vziať do úvahy obavy obyvateľov. Toto je veľmi dôležité a ja dôrazne žiadam o pochopenie tejto otázky, pretože v súvislosti s ňou sa časť obyvateľov ocitá v situácii, v ktorej je tlačená k múru. Zásada subsidiarity, ako je vyjadrená v návrhu, umožňuje členským štátom, aby sa samy rozhodli, či chcú alebo nechcú internalizovať uvedené externé náklady.
<P>
V prípade oblastí vo vnútrozemí, najmä v prípade alpských regiónov, je zrejmé, že sa rozhodnú tak urobiť. Je pochopiteľné, ak sa okrajové regióny rozhodnú nevyužiť túto možnosť. Celkovo možno konštatovať, že sa musíme snažiť o to, aby jednotlivé odvetvia dopravy znášali náklady, ktoré na základe ich činnosti vznikajú. Je to jediný spôsob, ako môžeme z dlhodobého hľadiska vytvoriť systém, ktorý je naozaj udržateľný a ktorý odstráni obavy obyvateľov. Ďakujem.
<SPEAKER ID="418" NAME="Gilles Savary" AFFILIATION="PSE">
(FR) Vážený pán predsedajúci, rád by som najskôr zablahoželal pánovi El Khadraouimu k dosiahnutiu kompromisu. Nesmieme však predstierať, že tento text nemá slabé miesta. Jeho nedostatok spočíva v externých výdavkoch v súvislosti s krízou, čím chcem vyjadriť, že na cestných prepravcov je vyvíjaný značný tlak a na ich strane prevládajú značné obavy.
<P>
Keď bola navyše táto správa predložená nášmu spoločnému zákonodarcovi, situácia bola podstatne odlišná, pretože barel ropy v tom čase stál 57 USD. Z uvedeného dôvodu je to správa, ktorá vznikla v zložitej situácii. Keďže ma prekvapili niektoré tvrdenia, rád by som v tejto súvislosti povedal, že sa ňou nezavádza daň alebo mýto. Jednotlivé členské štáty sa samy rozhodnú, či daň alebo mýto zavedú.
<P>
Cieľom uvedenej správy, podobne ako dvoch predchádzajúcich správ, je vymedziť podmienky spoplatnenia ciest v rôznych krajinách s cieľom predchádzať nadmerným deformáciám a nespôsobovať tak narušenie hospodárskej súťaže alebo vytvorenie diskriminácie.
<P>
Podľa môjho názoru si naozaj potrebujeme túto otázku objasniť. Správa je v plnej miere v súlade so zásadou subsidiarity a okrem toho je spravodlivá. Mám z toho veľkú radosť v menej svojej krajiny. Tento spôsob totiž umožní získavať príspevky na rozvoj infraštruktúry v tranzitnej krajine, ako napríklad vo Francúzsku, od nákladných prepravcov, ktorí v súčasnosti prechádzajú krajinou bez toho, aby kúpili kvapku nafty a minuli jediný cent. Preto sa domnievam, že táto správa má význam.
<SPEAKER ID="419" NAME="Alexandru Nazare" AFFILIATION="PPE-DE">
(RO) Dosiahnutím cieľa Komisie vyberať poplatky od poskytovateľov dopravy nielen za právo využívať infraštruktúru, ale aj za vplyv na životné prostredie, známeho ako internalizácia externých nákladov, vznikne daňové zaťaženie s vážnymi dôsledkami pre tieto spoločnosti, najmä v súčasnej hospodárskej kríze.
<P>
Pred predložením takejto smernice je potrebné vykonať osobitné analýzy vplyvu založené na príslušných štatistických údajoch. Je potrebné uskutočniť realistické hodnotenie dôsledkov, ktoré prinesie zavedenie tejto smernice a predložiť osobitné návrhy o spôsoboch výpočtu a presunu externých nákladov na účet.
<P>
Internalizácia externých nákladov na dopravu je z dlhodobého hľadiska opatrenie, ktoré môže pomôcť pri ekologizácii dopravy. Mal by som uviesť, že v členských štátoch, ako je Rumunsko, sú takéto osobitné legislatívne nástroje v skutočnosti potrebné. Nepredpokladám však, že tieto externé náklady budú v budúcnosti uplatňované. V žiadnom prípade nie v Bukurešti, odkiaľ pochádzam. Mám na mysli dopravné preťaženie, znečistenie ovzdušia, hluk, znečistenie vody, pôdy alebo dôsledky pre prírodnú krajinu. Je pre mňa zložité uveriť tomu, že úrady v Rumunsku zavedú uvedenú smernicu, ktorá je viac príťažou než pomocou.
<P>
Ako však tiež naznačuje pán Jarzembowski, opatrenia tohto druhu sa musia zavádzať po nestranných analýzach vykonaných na základe štatistických údajov. Nemôžeme od prepravných spoločností žiadať, aby platili finančné sumy, ktoré boli ľubovoľne stanovené ako externé náklady, najmä nie v prípade, ak rozprávame o značne vysokých sumách.
<SPEAKER ID="420" NAME="Jörg Leichtfried" AFFILIATION="PSE">
(DE) Vážený pán predsedajúci, chcel som opäť vystúpiť, pretože niekoľko mojich kolegov poslancov sa vyjadrilo o otázke pracovných miest možno trochu pokryteckým spôsobom. Myslím, že všetci budeme súhlasiť s tým, že najmä v tomto období je ochrana pracovných miest mimoriadne dôležitá.
<P>
Priemyselné odvetvie nákladnej dopravy v tejto situácii samozrejme trpí. Netrpia však len prepravcovia, ale v rovnakej miere aj železničná, vnútrozemská vodná doprava a námorná doprava. Táto smernica len znižuje súčasnú nespravodlivú výhodu cestnej dopravy voči iným spôsobom dopravy.
<P>
Otázka pracovných miest je úplne iná záležitosť. V tejto súvislosti je potrebné zaviesť premyslenú hospodársku a reformnú politiku a musíme dôsledne presadzovať to, na čom sme sa v tomto Parlamente dohodli. Uvedená smernica však s týmto nemá vôbec nič spoločné.
<SPEAKER ID="421" NAME="Antonio Tajani" LANGUAGE="IT">
Vážený pán predsedajúci, v rozprave sa vyskytlo veľmi veľa rôznych stanovísk, ktoré boli niekedy protikladné, pretože súviseli s politickými a národnými pozíciami. Celá táto diskusia preto zdôrazňuje zložitosť a zároveň veľký význam tejto otázky. Som presvedčený, že musíme dosiahnuť kompromis. Ten, ktorý sa pokúšame v tomto Parlamente dosiahnuť prostredníctvom správy pána El Khadraouiho, je vo všeobecnosti dobrý.
<P>
Neverím, že sa Komisia rozhodla uvaliť dodatočnú daň alebo že chcela znevýhodňovať krajiny, ktoré sa nachádzajú v západnej a východnej časti, inými slovami, vzdialenejšie krajiny. Systém Eurovignette nie je v žiadnom prípade povinný. Pokúsili sme sa tiež o harmonizáciu systému s cieľom vytvoriť rámec, ktorý zabráni podvodom so sadzbami, takže boli stanovené aj maximálne hodnoty. V našej diskusii sa však prirodzene vyskytli rôzne stanoviská a predstavy. Som presvedčený, že do textu správy, ktorá sa odošle Rade, budú určite zapracované pozmeňujúce a doplňujúce návrhy, pretože aj medzi ľuďmi v Rade je vzájomný nesúhlas. Všetci súhlasíme so zásadou, podľa ktorej znečisťovateľ platí, ale pri praktickom využití sa vynárajú rozdielne názory medzi členskými štátmi, politickými silami, poslancami EP a medzi Komisiou, Parlamentom a Radou. Diskusia je preto určite chúlostivá a zložitá.
<P>
Nemyslím si však, že musíme dôverovať kritickému názoru, podľa ktorého je vyhliadka pochmúrna, pretože sme uprostred krízy. Je pravdou, že sme uprostred krízy, ale pravdou je aj to, že návrh sa týka opatrenia, ktoré sa má uplatňovať od roku 2012. Dúfam a som si úplne istý tvrdením, že do roku 2012 bude kríza naozaj prekonaná. Príliš veľa optimizmu škodí, ale ani tí najpesimistickejší z nás nemôžu veriť, že v roku 2012 budeme stále uprostred krízy.
<P>
Po tomto vyjadrení som presvedčený, že Rada prijme pozmeňujúce a doplňujúce návrhy. Znamená to, že v prvom čítaní k tomu nedôjde. V priebehu nasledujúcich mesiacov tak budeme mať čas na posúdenie zmien, ktoré musíme prijať, aby sme sa pokúsili dosiahnuť úspešnú dohodu v rámci zmierovacieho konania. Tento čas nám umožní, aby sme vystúpili s konkrétnymi odpoveďami pred verejnosť a umožní nám najlepším možným spôsobom od roku 2012 uplatňovať zásadu, podľa ktorej znečisťovateľ platí.
<SPEAKER ID="422" NAME="Saïd El Khadraoui" LANGUAGE="NL">
Vážený pán predsedajúci, rád by som uviedol niekoľko poznámok. Začal by som požiadavkou, aby sa moji kolegovia poslanci nenechali oklamať nepríjemnými štatistickými údajmi, ktoré niektorí predložili. Jedným príkladom je pani Wortmannová-Koolová, ktorá hovorí o dodatočných nákladoch vo výške niekoľkých eur. Pri všetkej úcte, tieto údaje sú úplne nesprávne. Môžem vám do posledného centa vypočítať vplyv v najextrémnejších prípadoch: najvyššia hodnota za preťaženie by bola 65 eurocentov na kilometer: 65 eurocentov vo veľmi preťažených oblastiach a iba za zopár kilometrov, na úsekoch, kde k nemu došlo. Nie za zvyšok cesty.
<P>
Za hluk by sa k uvedenej sume priplácalo 1,1 eurocenta. Znečisťovanie ovzdušia by znamenalo ďalších 16 eurocentov v prípade najviac znečisťujúcich nákladných vozidiel. Ak všetky uvedené výdavky spočítate, vyjde vám úplne najvyššia suma v hodnote 82 eurocentov za zopár kilometrov na preťažených úsekoch. Na zvyšku cesty si môžete odrátať 65 eurocentov. To bola prvá poznámka, ktorú som chcel uviesť a adresoval som ju aj tým, ktorí prichádzajú z okrajových členských štátov.
<P>
Po druhé, je pravda, že sme uprostred krízy. Kríza však nebude trvať večne. V tejto chvíli vytvárame rámec, aby sme ochotným členským štátom umožnili v skutočnosti zaviesť systém internalizácie externých nákladov na základe rozpravy na národnej úrovni, v čase podľa ich uváženia a zvyčajne po rokoch prípravy.
<P>
Po tretie, zisťujem, že niekoľko mojich kolegov poslancov chce predvídať všetky rozhodnutia Rady, keďže Rada ešte len má prijať stanovisko. Nemali by sme sa nechať odradiť touto jednou skutočnosťou. Snažme sa jednoducho presadiť stanovisko, ktoré v plnej miere podporujeme. Následne začneme rozpravu, vstúpime do zápasu s Radou. Môžem vás ubezpečiť, že ako spravodajca urobím všetko, čo je v mojich silách, aby som presadil čo najviac, ak nie celé stanovisko Parlamentu, o ktorom môžeme neskôr rokovať.
<SPEAKER ID="423" NAME="Georg Jarzembowski" LANGUAGE="DE">
Vážený pán predsedajúci, pán podpredseda Komisie, dámy a páni, dovoľte mi na záver tejto rozpravy uviesť dve poznámky. Prvú adresujem pánovi Evansovi. Moja skupina súhlasí s internalizáciou externých nákladov, predovšetkým za emisie výfukových plynov a hluk. Sme presvedčení o správnosti tohto postoja. Avšak keď stále uprednostníte zásadu, podľa ktorej znečisťovateľ platí, potom preťaženie spôsobujú členské štáty tým, že neposkytujú dostatočnú infraštruktúru. Som pripravený o tejto otázke s vami diskutovať. Nákladné vozidlá sa dostanú do úseku, ktorý je preťažený. Toto preťaženie spôsobuje 80 % osobných automobilov. Je nezmyslené vyžadovať, aby podniky platili za preťaženie spôsobené členskými štátmi. Keby ste uplatnili zásadu, podľa ktorej znečisťovateľ platí, členské štáty by museli poskytnúť vlastníkom nákladných vozidiel dodatočné finančné prostriedky, keďže práve členský štát spôsobuje preťaženie tým, že včas neposkytol vhodnú infraštruktúru.
<P>
Súhlasíme, že doplňujúca infraštruktúra nemusí byť vždy k dispozícii. Ďalší spôsob, ako zabrániť preťaženiu, spočíva v inteligentných dopravných systémoch. Existuje mnoho moderných technológií, ktoré môžu zabrániť preťaženiu. Ak pri preťažení musia vlastníci nákladných vozidiel za preťaženie platiť, členské štáty nemajú dôvod ho odstrániť. Prišli by tak o príjem. To určite nie je správne!
<P>
Pán podpredseda Komisie, mali ste pravdu, keď ste tvrdili, že nechcete prostredníctvom tohto návrhu zaviesť nové dane a trvali ste na účelovej viazanosti príjmov. Pán podpredseda Komisie, môžeme sa teda dohodnúť, že ak Rada nebude súhlasiť s jasnou účelovou viazanosťou príjmov zo systému Eurovignettes, zamietnete návrh? Tvrdili ste, že nechcete zaviesť žiadne nové dane. Úplne s vami súhlasím v tom, že systém Eurovignette by mal byť nákladnejší v dôsledku emisií výfukových plynov a hluku. Tieto dodatočné finančné prostriedky musia byť využité na zníženie vplyvu cestnej dopravy na životné prostredie a nie na to, aby odstránili diery v rozpočtoch ministrov financií. Nie je to tak. V súvislosti s tým som presvedčený, že sa budete držať svojho stanoviska, inými slovami, zavádzania daní s účelovou viazanosťou príjmu alebo zamietnutia návrhu, pokiaľ k viazanosti nedôjde. Ďakujem veľmi pekne.
<SPEAKER ID="971" NAME="Krzysztof Hołowczyc  " LANGUAGE="PL">
Je potrebné zdôrazniť tri aspekty tejto rozpravy: poplatky za používanie motorových vozidiel, ekologické vozidlá a internalizáciu externých nákladov.
<P>
Hlavnou prioritou iniciatív EÚ by malo byť zaručenie práv občanov EÚ na mobilitu bez obmedzení a zabezpečenie podpory takejto mobility prostredníctvom súdržnej realizácie plánov EÚ v oblasti rozvoja infraštruktúry. Je to zakotvené v zásade č. 4 Zmluvy o slobode vnútorného trhu.
<P>
Investície do rozvoja infraštruktúry by mali vychádzať zo stanovených priorít ochrany životného prostredia, ktoré zohľadňujú ciele EÚ v oblasti zmeny klímy. Za súčasného zachovania zásad intermodality a interoperability by preto mala byť rozvinutá moderná integrovaná infraštruktúra.
<P>
Náklady súvisiace s ochranou životného prostredia, hlukom, preťažením dopravy a ochranou ľudského zdravia sú neoddeliteľne spojené s úpravami rýchlo sa rozvíjajúcej siete európskej infraštruktúry. Bolo by vhodné, keby sa zásada "znečisťovateľ znáša náklady", ktorú tento dokument navrhuje, stala záväznou. Mali by sme si pripomenúť, že táto zásada sa v oblasti podnikania v ES uplatňuje už niekoľko rokov.
