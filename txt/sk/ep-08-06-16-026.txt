<CHAPTER ID="026">
Vplyv kohéznej politiky na integráciu zraniteľných spoločenstiev a skupín (rozprava) 
<SPEAKER ID="195" NAME="Predsedajúci">
Ďalším bodom je rozprava o správe, ktorú predložil Gábor Harangozó v mene Výboru pre regionálny rozvoj o vplyve kohéznej politiky na integráciu zraniteľných spoločenstiev a skupín.
<SPEAKER ID="196" NAME="Gábor Harangozó">
spravodajca. - (HU) Ďakujem veľmi pekne, vážený pán predsedajúci. Vážená pani komisárka Hübnerová, dámy a páni, existujú regióny a ľudia žijúci v týchto regiónoch, ktorí nie sú schopní využiť príležitosti, ktoré sa im snažíme zo zdrojov Spoločenstva poskytnúť, s cieľom umožniť im dosiahnuť čo najrýchlejšie priemer Európskej únie a dostať sa z chudoby, v ktorej žijú.
<P>
S iniciatívou vypracovania tejto správy som prišiel, s cieľom preskúmať dôvody našej neschopnosti dosiahnuť rozvoj v týchto regiónoch a s cieľom sformulovať odporúčania na účely zmeny tejto situácie a jej ukončenia. Ako sa stanovuje v Štvrtej správe o pokroku v rámci kohézie, ktorú uverejnila Komisia, kohézna politika veľmi dobre funguje na vnútroštátnej úrovni v niektorých krajinách. Z praktického hľadiska bol zaznamenaný dynamickejší rozvoj a pozitívny pokrok smerom k súdržnosti v krajinách, ktoré už pristúpili k EÚ a čerpajú prostriedky z kohéznych fondov. Ak sa však zameriame na nižšie územné úrovne, zistíme, že medziregionálne rozdiely sa nezmenšujú do rovnakého rozsahu. Ako príklad by som chcel uviesť Maďarsko. V Maďarsku dosiahlo HDP na hlavu v ústrednom regióne 110 % z priemeru Európskej únie. Avšak v štyroch z celkovo siedmich maďarských regiónov je HDP na hlavu nižšie než 45 % priemeru EÚ. V týchto prípadoch sa však aspoň tieto rozdiely ďalej neprehlbujú. V mnohých prípadoch sa však, ako sa uvádza aj v štvrtej správe o kohézii, územné rozdiely v rámci regiónov naďalej prehlbujú.
<P>
Aký môže byť dôvod vedúci k skutočnosti, že niektoré regióny sú schopné využiť dostupné príležitosti vo svoj prospech, zatiaľ čo iné to nedokážu? Ak sa na túto otázku pozrieme lepšie, zistíme, že je tu niekoľko veľmi vážnych štrukturálnych dôvodov, štrukturálnych príčin na územnej úrovni. V oblastiach, kde nedochádza k nadmernému rozvoju, zjavne chýba ľudská kapacita na vytváranie vhodných projektov, chýba aj základná infraštruktúra, prostredníctvom ktorej by sa na tieto územia dostali investície a rovnako chýbajú aj primerané vzdelávanie a riadna zdravotná starostlivosť. Napríklad v Maďarsku existuje niekoľko mikroregiónov, kde je priemerná dĺžka života obyvateľstva mužského pohlavia o viac než 15 rokov kratšia, než je vnútroštátny priemer.
<P>
Čo by sme v takejto situácii mali robiť? Keďže problém, ktorým sa zaoberáme, je veľmi komplexný a evidentne je sústredený na istých mikro-územiach a v mikroregiónoch, domnievam sa, že musíme zhodnotiť, či je správne skúmať kohéznu politiku len na medziregionálnej úrovni na úrovni regiónov. Nebolo by vhodnejšie preskúmať radšej skutočnosť, či potrebujeme presnejšie, presnejšie zacielené opatrenia na úrovni mikroregiónov, kde je situácia najhoršia? Od tejto chvíle musí byť našim prvým východiskovým bodom preskúmanie povahy štatistiky, ktorú používame ako základ pri prijímaní rozhodnutí. Uvedomoval som si tento problém pri príprave tejto správy, avšak nedokážem vám poskytnúť žiadny konkrétny základ na štatistické porovnanie z dôvodu neexistencie porovnateľných štatistických údajov o mikroregiónoch v rámci EÚ. Odteraz musíme skúmať, či je vhodné prepojiť vidiecku súdržnosť s poľnohospodárskou politikou napriek tomu, že ide o prvotne vidiecke oblasti. Nebolo by oveľa vhodnejšie riešiť problémy vidieckych oblastí v kontexte kohéznej politiky a využívať nástroje kohéznej politiky, pričom by opatrenia poľnohospodárskej politiky zohrávali výlučne doplnkovú úlohu?
<P>
V tejto chvíli by som chcel poďakovať tieňovým spravodajcom za ich výnimočnú konštruktívnu prácu pri príprave tejto správy. Zároveň by som tiež chcel zdôrazniť, že po niekoľkých týždňoch rokovaní a po tom, čo som prijal správu od skupiny PPE-DE obsahujúcu veľmi závažný pozmeňujúci a doplňujúci návrh týkajúci sa zásadného bodu správy, sa skupina PPE-DE rozhodla hlasovať v neprospech vlastného bodu. Pre mňa z toho vyplýva otázka, o čo nám ide? Chceme len jednoducho skonštatovať, že problém existuje a nič neurobiť alebo sme pripravení čeliť tomuto problému a sformulovať odporúčania týkajúce sa spôsobu, akým je možné zmeniť našu politiku a zamerať sa vo väčšej miere na určenie oblastí, v ktorých skutočne môžeme urobiť niečo, čo povedie k riešeniu problému? Ďakujem veľmi pekne za vašu pozornosť.
<SPEAKER ID="197" NAME="Danuta Hübner">
členka Komisie. - Vážený pán predsedajúci, chcela by som poďakovať pánovi Harangozóvi za jeho správu, ako aj za úsilie, ktoré vynaložil na dosiahnutie súhlasného stanoviska vo svojom výbore v takej náročnej oblasti, akou sú zraniteľné spoločenstvá a skupiny. V snahe predísť tomu, aby bol hospodársky rast spojený so sociálnou polarizáciou v našej spoločnosti, sa kohézna politika zameriava na sociálne vylúčenie, najmä na integráciu zraniteľných spoločenstiev a skupín a tento cieľ bude aj v budúcnosti cieľom kohéznej politiky.
<P>
Rovnako je pravdou, že problémy určené v tejto správe sú na pomedzí medzi územnou súdržnosťou na jednej strane a výzvami sociálnej súdržnosti na strane druhej a problémy sociálnej polarizácie a sociálnej segregácie sa stávajú otázkami územnej súdržnosti, keď sa koncentrujú na určitých územiach.
<P>
Čelíme sociálnemu vylúčeniu v najchudobnejších územiach Európskej únie, avšak ostrovy sociálnej deprivácie sa nachádzajú aj v najbohatších mestách Európskej únie. V správe sa Komisia vyzýva, aby predložila komplexnú definíciu územnej súdržnosti v rámci plánovanej Zelenej knihy o územnej súdržnosti a ja môžem potvrdiť, že zelená kniha, ktorá bude uverejnená na konci septembra tohto roku prispeje k pokroku smerom k spoločnému porozumeniu koncepcie územnej súdržnosti v rámci Únie.
<P>
V správe sa tiež uznáva, že pojem zraniteľných skupín a spoločenstiev ako taký rozhodne nie je jednoduchý a nemal by sa obmedzovať výlučne na rómske spoločenstvá. Napriek tomu sa však všeobecne uznáva, že situácia rómskych spoločenstiev v Európe si zasluhuje osobitnú pozornosť. S cieľom riešiť komplexné problémy vylúčenia Rómov, potrebujeme integrovaný prístup a Parlament o ňom diskutoval v januári, keď prijímal uznesenie o Európskej stratégii pre Rómov. V balíku o obnovenom sociálnom programe Komisia na začiatku júla predloží svoj pracovný dokument týkajúci sa nástrojov Spoločenstva a politík zameraných na začlenenie Rómov.
<P>
Súhlasím so stanoviskom prezentovaným v správe, ktoré sa týka potreby využitia synergie a vzájomného prepojenia medzi európskymi politikami, ako aj medzi rôznymi dostupnými finančnými nástrojmi. Komisia tejto otázke venovala množstvo pozornosti pri rokovaniach o operačných programoch kohéznej politiky s vnútroštátnymi a regionálnymi orgánmi.
<P>
Pokiaľ ide o otázku sprístupnenia porovnateľných vnútroregionálnych údajov pre všetky regióny v Európskej únii s osobitným ohľadom na sociálne ukazovatele, napriek tomu, že sú zásadné, súhlasím so stanoviskom sformulovaným v správe. Ide o komplexnejšie údaje. Ako poslanci určite vedia, Eurostat neposkytuje údaje, ale spravuje údaje, ktoré mu poskytujú vnútroštátne štatistické systémy.
<P>
Práve sme ukončili druhý audit programu Urban týkajúci sa obdobia do roku 2004 a je evidentné, aká obmedzená je dostupnosť územných údajov pod klasickou regionálnou úrovňou NUTS 2. S cieľom riešiť tento problém, a zároveň využiť kontext prípravy Zelenej knihy o územnej súdržnosti, Generálne riaditeľstvo pre regionálnu politiku pracovalo na zvýšení kvality výskumu v oblasti regionálnej politiky vrátane svojich štatistických databáz. V dôsledku tejto skutočnosti sa výdavky v období 2000 - 2006 dnes rozdeľujú na úrovni NUTS 3 do 20 výdavkových kategórií na tejto úrovni, pričom prostriedky sú dostupné pre regióny cieľa I, cieľa II, programov Urban, Interreg a Kohézneho fondu.
<P>
Audit vidieka je stále výzvou, ktorá leží pred nami. Bohužiaľ, dnes musím pripustiť, že ešte neexistujú spoľahlivé údaje o miestach, kde sú konkrétne vyčlenené skupiny koncentrované, a tak nie je možné porovnať naše nové informácie o tom, ako a kde sú vynakladané zdroje kohéznej politiky s umiestnením týchto skupín. Domnievam sa, že priestor na pokrok v tejto oblasti, ako sa dnes zdá, je skôr v osobitnom výskume využívajúcom kvalitatívnu analýzu.
<P>
Ešte raz ďakujem Parlamentu za upozornenie na všetky tieto dôležité otázky a teším sa na dnešnú diskusiu.
<SPEAKER ID="198" NAME="Ilda Figueiredo">
spravodajkyňa Výboru pre poľnohospodárstvo a rozvoj vidieka požiadaného o stanovisko. - (PT) Ako spravodajkyňa Výboru pre poľnohospodárstvo a rozvoj vidieka požiadaného o stanovisko, opakovane zdôrazňujem potrebu podporovať vidiecke oblasti vrátane horských regiónov, v ktorých ženy zohrávajú ústrednú úlohu. Ich práca musí byť ohodnotená a rovnako musia mať zaručený dôstojný príjem.
<P>
Musia byť vytvorené dobre platené produktívne činnosti a vysokokvalitné verejné služby, s cieľom udržať v regióne mladých ľudí a predísť vyľudňovaniu vidieka. Osobitnú pozornosť je nutné venovať rodinným poľnohospodárskym podnikom a malým a stredným poľnohospodárskym podnikom prostredníctvom reformy Spoločnej poľnohospodárskej politiky, ktorá práve prebieha, s cieľom poskytnúť spravodlivejšie podmienky a s cieľom bojovať proti vysídľovaniu z vidieka a podporiť poľnohospodárske výrobky.
<P>
Rovnako zdôrazňujem potrebu podporiť všetky znevýhodnené regióny, oblasti postihnuté stálymi štrukturálnymi nevýhodami, najodľahlejšie regióny a regióny prechádzajúce priemyselnou reštrukturalizáciou, relokalizáciou a zatváraním podnikov, s cieľom posilniť hospodársku a sociálnu súdržnosť a sociálne začlenenie zraniteľných spoločenstiev a skupín.
<SPEAKER ID="199" NAME="Maria Petre" LANGUAGE="RO">
Vážený pán predsedajúci, vážená pani komisárka, drahí kolegovia, v prvom rade by som chcela poďakovať spravodajcovi za prácu a úsilie, ktoré vynaložil na to, aby zosúladil rôzne stanoviská. Všetci súhlasíme s tým, že zraniteľné skupiny a spoločenstvá čelia mnohým ťažkostiam pri rozvoji a vyžadujú osobitnú pozornosť v rámci kohéznej politiky, ako aj iné dostupné nástroje finančnej pomoci.
<P>
Počas všetkých štádií prípravy som podporovala potrebu rozdeliť správu na dve osobitné časti: na jednu, ktorá by bola venovaná zraniteľným spoločenstvám z hľadiska etnickej príslušnosti a na druhú, v ktorej by sa odkazovalo na zraniteľné spoločenstvá určené určitými zemepisnými nevýhodami. Bohužiaľ naša požiadavka nebola do súčasnej formy správy pretransformovaná. Naša skupina predkladá tri pozmeňujúce a doplňujúce návrhy, od ktorých schválenia závisí naše hlasovanie, konkrétne je to odstránenie odôvodnenia Ee, ktorého obsah je identický s obsahom odôvodnenia I, v ktorom sa vysvetľuje koncepcia zraniteľnej oblasti alebo zóny ich vymenovaním, ako aj odstránenie odseku 17. Dúfame, že spravodajca tieto zmeny schváli.
<P>
A na záver by som chcela zdôrazniť dve ďalšie myšlienky. Problémy zraniteľných skupín z akéhokoľvek hľadiska či už etnického a/alebo geografického, by bolo možné riešiť efektívnejšie, keby v tejto oblasti existovala spolupráca medzi miestnymi, regionálnymi, vnútroštátnymi a európskymi orgánmi. Zároveň je pre integráciu zraniteľných skupín a spoločenstiev nevyhnutnou úloha vzdelávacieho systému a verejných, sociálnych a dopravných infraštruktúr.
<P>
Svoj príspevok ukončím objasnením, že naše konečné stanovisko je podmienené, ako som už spomínala, prijatím troch pozmeňujúcich a doplňujúcich návrhov a osobitne odstránením odseku 17, o ktorom sa hlasovalo v Komisii. Ak budú tieto pozmeňujúce a doplňujúce návrhy prijaté, samozrejme, správu podporíme.
<SPEAKER ID="200" NAME="Lidia Joanna Geringer de Oedenberg">
v mene skupiny PSE. - (PL) Vážený pán predsedajúci, chcela by som začať poďakovaním spravodajcovi za jeho prácu na správe, ktorá je nám tu dnes predkladaná. Súhlasím so stanoviskom, že existuje potreba prístupu zameraného na mikroregióny zameriavajúceho sa na vnútroregionálne rozdiely a na najcitlivejšie oblasti.
<P>
V niektorých prípadoch vnútroregionálne rozdiely zohrávajú oveľa väčšiu úlohu než rozdiely medzi regiónmi. Nemali by sme zabúdať na to, že cieľom, a samotným predpokladom, európskej regionálnej politiky je vyrovnanie rozdielov v rozvoji medzi jednotlivými oblasťami v rámci Európskej únie a fenomén územného vyčlenenia ešte v rámci nástrojov politiky nebol zohľadnený. V nových členských štátoch sa sociálna segregácia a nedostatky, pokiaľ ide o poskytnutie rovnakých príležitostí, vyskytujú najčastejšie vo vidieckych oblastiach, pričom hospodárske a sociálne iniciatívy v regiónoch sa koncentrujú do dynamických centier, ktorými sú v zásade mestské centrá.
<P>
Zdroje na boj proti chudobe a sociálnemu vylúčeniu sa rôznia v závislosti od krajiny, avšak, s cieľom vytvoriť EÚ, ktorá bude územne a sociálne súdržná, musíme vykonávať dodatočné opatrenia zamerané na uvoľnenie potenciálu, ktorým disponujú hospodársky zaostalejšie oblasti.
<SPEAKER ID="201" NAME="Ramona Nicole Mănescu">
v mene skupiny ALDE. - (RO) Vážený pán predsedajúci, v prvom rade mi dovoľte pogratulovať pánovi spravodajcovi k jeho práci.
<P>
Kohézna politika je významná pre spoločenstvá v nedostatočne rozvinutých regiónoch alebo podregiónoch. Sociálno-hospodárske aspekty, akými sú napríklad chudoba, chýbajúca infraštruktúra, administratívne kapacity, deindustrializácia, nízka úroveň vzdelania a prípravy, vysoká miera nezamestnanosti, slabé životné podmienky, ako aj obmedzený prístup k službám všeobecného záujmu transformujú tieto spoločenstvá na zraniteľné skupiny, ktoré predstavujú čoraz väčšiu výzvu pre súdržnosť území Európskej únie. Výsledkom je teda vzťah vzájomnej závislosti medzi potrebou zmenšiť sociálno-hospodárske rozdiely medzi regiónmi a potrebou sociálnej integrácie zraniteľných skupín, vzťah, ktorý by mal prirodzene viesť ku konštruktívnemu procesu, do ktorého je začlenený územný prístup na vnútroštátnej, ako aj európskej úrovni.
<P>
Vážený pán predsedajúci, domnievam sa, že nedostatok štatistických údajov týkajúcich sa rozširovania týchto skupín a stupňa sociálneho vylúčenia, ako aj neschopnosť ukazovateľov určených na kvantifikáciu vnútroregionálnych rozdielov poskytnúť potrebné údaje, opäť raz dokazuje potrebu užšej spolupráce členských štátov a Komisie, s cieľom získať skutočný obraz o situácii v zraniteľných regiónoch a zraniteľných skupín, ako aj s cieľom vytvoriť konkrétne programy a stratégie pre územný rozvoj a na prekonanie sociálneho vylúčenia.
<P>
Rovnako sa domnievam, že členské štáty by mali prijať prvý krok prostredníctvom vymedzenia týchto zraniteľných skupín a stanovenia priorít vo svojich strategických národných plánoch a potom prostredníctvom rozvoja mechanizmov na hodnotenie a monitorovanie. Nemali by sme zabúdať na to, že vo väčšine prípadov je migrácia dôsledkom chudoby a fenomén migrácie ako taký vytvára nestabilitu a vedie ku konfliktom. Z tohto dôvodu sa vážený pán predsedajúci domnievame, že zraniteľné skupiny by vo všetkých členských štátoch mali využívať výhody sociálnej pomoci, rovnosti príležitostí a okrem toho aj výhody osobitných programov umožňujúcich rozvoj regiónov, z ktorých prichádzajú.
<SPEAKER ID="202" NAME="Mieczysław Edmund Janowski">
v mene skupiny UEN. - (PL) Vážený pán predsedajúci, chcel by som poďakovať pánovi Harangozóvi za prácu v tejto nesmierne zložitej oblasti napriek tomu, že v tejto správe neskúma všetky otázky týkajúce sa situácií, osôb alebo prostredí, ktoré sú vylúčené alebo ohrozené.
<P>
Napriek skutočnosti, že významná časť rozpočtu Európskej únie je vyčlenená na vykonávanie kohéznej politiky, naďalej pretrvávajú vážne rozdiely. Ak sa napríklad zameriame na HDP na hlavu. V najbohatších regiónoch je takmer 10 krát vyššie než v najchudobnejších regiónoch. Rovnako nesmieme zabúdať na skutočnosť, že v rámci regiónov tiež existujú významné rozdiely. V rámci veľkých mestských aglomerácií je tiež možné nájsť chudobné štvrte. Okrem toho je to tiež veľkým problémom v mnohých vidieckych oblastiach. Takáto chudoba môže prechádzať z jedenej generácie na druhú.
<P>
Dovoľte nám teda chrániť deti a rodiny pred týmto fenoménom. V tejto situácii potrebujeme predovšetkým vytvorenie rovnakých príležitostí, najmä pokiaľ ide o vzdelávanie, zdravotnú starostlivosť a bývanie. Bude to dôkazom sociálnej a územnej súdržnosti, ktorá ešte nebola presne vymedzená. Perspektíva skupín žijúcich v územnej, kultúrnej a komunikačnej izolácii je výrazne horšia. Ide o otázky, ktoré zahŕňajú technickú, ako aj sociálnu infraštruktúru, ako aj pracovné miesta a vytvorenie klímy vnútornej aktivity v rámci týchto spoločností.
<P>
Pomôžme našim spoluobčanom, ktorí sú istým spôsobom diskriminovaní, aby mohli opätovne nadobudnúť vieru vo vymanenie sa zo spodných vrstiev spoločnosti. Okrem toho musíme vyvrátiť predsudky, prostredníctvom ktorých sa tieto skupiny podceňujú. Vzťahuje sa to na množstvo ľudí, ktorí sú zdravotne postihnutí alebo bez domova, ako aj na rómske spoločenstvá, ktoré tu už dnes boli spomínané. Tento spôsob segregácie protirečí našej spoločnej solidarite a je symptómom zlyhania rešpektu ľudskej dôstojnosti. Nezabúdajme na to, že v tomto prostredí sa často stretávame s rodinami s mnohými deťmi, ako aj s rodinami prisťahovalcov.
<P>
Okrem toho potrebujeme spoločnú politiku na vytvorenie podmienok rovnosti na rôznych úrovniach, na regionálnej, vnútroštátnej a európskej úrovni. Rovnako potrebujeme aj dobrovoľníkov a mimovládne organizácie.
<SPEAKER ID="203" NAME="Lambert van Nistelrooij" AFFILIATION="PPE-DE">
(NL) Vážený pán predsedajúci, pani komisárka, som vďačný pánovi Harangozóvi za pozornosť, ktorú venuje zraniteľným skupinám. Kohézna politika už veľmi dlho významným spôsobom prispieva k zlepšovaniu podmienok zraniteľných skupín. Vezmime si príklad Írska, ktoré bolo kedysi krajinou s mnohými zraniteľnými skupinami, s veľmi vysokou mierou nezamestnanosti mladých ľudí, krajinou spustnutých miest, nerozvinutého vidieka, krajinou takmer bez príležitostí. V prípade mnohých iných krajín sa tiež sociálne vylúčenie nahradí zamestnaním, vzdelávaním a účasťou. Toto je smer, ktorým ideme a sú to nesmierne úspešné kroky, ktoré podnikáme.
<P>
Moja druhá poznámka. Dozvedel som sa, že vieme len veľmi málo, že máme príliš málo informácií. Súhlasím s tým, že túto situáciu je možné zlepšiť, môžu ju zlepšiť najmä členské štáty, regióny a samotné mestá. Pán Harangozó sa pozastavuje nad tým, že priemerná dĺžka života Maďarov je o 15 % nižšia ako priemerná dĺžka života v EÚ. Tiež netuším, prečo je tomu tak, avšak navštívil som nemocnice. Stravovacie návyky sú nesmierne zlé a Európske spoločenstvo s touto skutočnosťou nič nespraví. Domnievam sa, že zodpovednosť, ktorú ľudia v regiónoch na seba preberú je jedným z najvýznamnejších základných prvkov našej politiky.
<P>
A na záver, čo je dôvodom, že skupina EPP nepodporuje úroveň NUTS 4? Sme proti tejto úrovni, pretože v roku 2004 sme sa rozhodli pre posilňovanie politiky do roku 2013, rozhodli sme sa pre viac obsahu, viac zamerania. Dokonca sme sa rozhodli začleniť celú vonkajšiu hranicu, ako bola do politiky týkajúcej sa oblastí programu Interreg zameraného na vonkajšie hranice. To by mohlo znamenať, že fragmentujeme, rozptyľujeme naše úsilie a to by nemal byť smer, ktorým by sme sa v budúcnosti chceli v tejto oblasti vybrať. To by bola naozaj chyba. Preto vás opätovne žiadam, aby ste vymazali príslušný článok. V opačnom prípade prijímam výzvu, ktorú nastolil aj pán spravodajca, na vzájomné intenzívne diskusie o územnej súdržnosti počas najbližších šiestich mesiacov.
<SPEAKER ID="204" NAME="Iratxe García Pérez" AFFILIATION="PSE">
(ES) Vážený pán predsedajúci, chcela by som začať takisto poďakovaním pánovi spravodajcovi za to, že sa ujal iniciatívy a pripravil túto správu, v ktorej sa uvádza, že jedným zo základných cieľov Európskej únie je znížiť sociálne, hospodárske a regionálne nerovnosti.
<P>
Kohézna politika účinným spôsobom prispela k zníženiu týchto rozdielov, avšak je potrebné urobiť viac ako sa uvádza aj v štvrtej správe o kohézii.
<P>
Existujú zraniteľné skupiny osôb ohrozených sociálnym vylúčením a úplnou chudobou vo všetkých regiónoch vrátane tých najprosperujúcejších. Pri riešení nedostatkov v oblasti rovnakých príležitostí je potrebný integrovaný prístup. Členské štáty a regionálne správy potrebujú stratégie na oživenie zraniteľných oblastí, rozvoj ich infraštruktúry a podporu skutočných rozvojových príležitostí v súlade s ich osobitným hospodárskym potenciálom, pričom služby všeobecného záujmu budú udržiavané prostredníctvom miestnych správ posilnených decentralizáciou verejného sektoru.
<SPEAKER ID="205" NAME="Emmanouil Angelakas" AFFILIATION="PPE-DE">
(EL) Vážený pán predsedajúci, pani komisárka, zacielená, špecificky tematicky zameraná správa pána Harangozó predstavuje nesmierne výrazný krok zo strany Európskeho parlamentu smerom k zraniteľným spoločenstvám a skupinám a k ich plynulej integrácii prostredníctvom európskej kohéznej politiky. Ako iniciatívu ju v plnej miere podporujem a uznávam úsilie, ktoré vyvinul spravodajca, avšak nesúhlasím so spôsobom, ako sa k otázke pristupovalo. Určité aspekty tejto správy stále nie sú podložené, napriek nesmiernemu úsiliu, ktoré môj kolega poslanec vynaložil.
<P>
Niektoré z týchto aspektov sa venujú zraniteľným spoločenstvám a skupinám predstavujúcim široké spektrum spoločnosti a mikro-spoločenstvá, nielen rómske spoločenstvo. Európsky parlament už tejto kategórii venoval pozornosť v osobitnej správe, ktorej rozsah pôsobnosti mal byť širší, s cieľom zahrnúť sociálne, ako aj geografické aspekty. Skupina Európskej ľudovej strany (kresťanskí demokrati) a Európskych demokratov nástojí na užitočnosti tohto širšieho prístupu, avšak jej stanovisko nie je zohľadnené. Správa je jednostranná a často k tejto otázke pristupuje krátkozrako.
<P>
Mám na mysli najmä horské a ostrovné regióny, keďže nikto nemôže pochybovať o zraniteľnosti spoločenstiev, ktoré ich obývajú. V správe sa nikde neuvádzajú. Neschvaľujem neustále vyhýbanie sa definíciám alebo osobitným odkazom na predmety a situácie. Dovoľte mi zdôrazniť, že zraniteľné spoločenstvá a skupiny existujú nielen na medziregionálnej, ale aj na vnútroregionálnej úrovni. Potrebujú materiálnu a technickú podporu, technologické a vedecké znalosti, vzdelávanie, odbornú prípravu a administratívnu základňu. Dôraz by sa mal klásť na decentralizáciu verejného sektora a rozširovanie dopravných sietí. V tomto prípade môže dobrovoľná činnosť zohrávať významnú úlohu v rámci týchto skupín a môže prispievať k ich aktivizácii a demarginalizácii.
<P>
Napriek nepochybnému úsiliu pána spravodajcu, nemôžem povedať, že celkové vyznenie správy pokladám za uspokojivé. Ide najmä o nejasnosti a nedostatok prehľadnej organizácie jej častí. Ak hodláme prispieť k riešeniu problémov, ktorým čelia zraniteľné skupiny, texty, ktoré pripravujeme musia byť jasne sformulované a explicitné a musia na danú otázku poskytovať globálny pohľad.
<SPEAKER ID="206" NAME="Evgeni Kirilov" AFFILIATION="PSE">
Vážený pán predsedajúci, chcel by som pogratulovať pánovi kolegovi Harangozóvi k jeho správe z vlastnej iniciatívy.
<P>
Osobitná pozornosť zraniteľným skupinám v rámci kohéznej politiky EÚ znamená, že nezabúdame na to, že hlavnou prioritou tejto politiky je prispieť k blahobytu našich občanov.
<P>
Regionálny rozmer tejto otázky je zrejmý. Napriek tomu, aby sme boli schopní určiť osobitné potreby a umiestnenie zraniteľných skupín, je nevyhnutné analyzovať silu rozvoja malých územných jednotiek. Napriek tomu, že zraniteľnosť je problémom na nižších úrovniach - v najchudobnejších regiónoch napríklad - má vplyv na celé územie a dotýka sa všetkých spoločenských vrstiev, ktoré na tomto území žijú. Z tohto dôvodu politika, stratégia a činnosti zamerané na riešenie problémov zraniteľných skupín musia byť komplexné, založené na spoločnom prístupe na strane našich inštitúcií na európskej, vnútroštátnej a miestnej úrovni.
<SPEAKER ID="207" NAME="Bernadette Bourzai" AFFILIATION="PSE">
(FR) Vážený pán predsedajúci, pani komisárka, dámy a páni, v prvom rade by som chcela pogratulovať Gáborovi Harangozóvi k vynikajúcej práci, ktorú odviedol a k myšlienkam, ktoré vyjadril na margo tejto komplexnej a delikátnej témy. Chcela som zohrávať aktívnu úlohu pri práci na stanovisku Výboru pre poľnohospodárstvo a rozvoj vidieka k tejto správe, keďže najzraniteľnejší ľudia sú často koncentrovaní v najmenej rozvinutých vidieckych regiónoch a v oblastiach so stálymi prírodnými nevýhodami, čo znamená, že politika poľnohospodárstva a rozvoja vidieka tu zohráva veľkú úlohu.
<P>
Kohézna politika sa musí, podľa môjho názoru, snažiť o udržanie poľnohospodárskych a nepoľnohospodárskych činností vytvárajúcich príjem vo vidieckych oblastiach, s cieľom udržať obyvateľstvo, ktoré má tendenciu z oblasti odísť, avšak tiež uvítať nových usadlíkov. Je dôležité podporiť rodinné poľnohospodárske podniky, ktoré vytvárajú pracovné miesta a rovnaký prístup k verejným službám, ako aj poskytovanie verejných služieb, s cieľom reagovať na potreby znevýhodnených rodín, spoločenstiev a skupín. V krátkosti, musíme zatraktívniť vidiecke prostredie a uspôsobiť ho na život. Tento cieľ môžeme dosiahnuť zabezpečením vzťahu medzi rôznymi politikami, ktoré sa v týchto oblastiach vykonávajú a sú zamerané na tieto zraniteľné skupiny, a preto vychádzajú viac z dopĺňajúcej povahy rôznych dostupných nástrojov financovania.
<SPEAKER ID="208" NAME="Miloš Koterec" AFFILIATION="PSE">
(SK) Ďakujem pánovi Harangozovi za kvalitnú správu dotýkajúcu sa otázok, ktoré zatiaľ nevyznievajú veľmi vypuklo, ale sú latentným zdrojom zreteľne väčších problémov. Chcel by som sa dotknúť osobitne dvoch okruhov obsiahnutých v správe. Sú nimi problematika rozvoja zraniteľných spoločenstiev, ktorými sú hlavne občania na vidieku a okrajoch miest, a otázka rozvoja málo rozvinutých mikroregiónov, ktoré sú rozosiate nepravidelne podľa národných špecifík a súčasná štatistika ich takmer nezachytáva.
<P>
Oba tým, že sú málo identifikované, sú zanedbávané. Zadefinujme jednoznačne, ktoré ekonomicky a sociálne ľahko zraniteľné komunity v Európskej únii máme, zanalyzujme aké a kde v EÚ máme málo rozvinuté mikroregióny a riešme tieto problémy. Obidva totiž ľahko zanikajú na pozadí globálnych úspechov kohéznej politiky. Nedovoľme, aby sa kohézna politika musela porovnávať s ementálskym syrom, ktorý navonok vyzerá veľmi kompaktne.
<SPEAKER ID="209" NAME="Miroslav Mikolášik" AFFILIATION="PPE-DE">
(SK) Predložená správa poukazuje správne na súvis medzi riešením sociálnych otázok a regionálnym rozvojom, kde Európa musí byť solidárna a uplatňovať politiku súdržnosti.
<P>
Osobne sa veľmi intenzívne venujem problematike podpory zaostávajúcich regiónov najmä na Slovensku. Zachovanie silného a atraktívneho európskeho vidieka je kľúčové z hospodárskeho, ale i kultúrneho a ekologického hľadiska. Chcem vyjadriť podporu výzve Komisii, aby v pripravovanej zelenej knihe o územnej súdržnosti navýšila prostriedky pre riešenie regionálnych problémov. Pritom bude potrebné zabezpečiť ich aktívnu participáciu a úzko spolupracovať aj s mimovládnymi organizáciami.
<P>
Dovoľte mi v tejto súvislosti zvlášť oceniť sociálnu činnosť cirkvi a náboženských spoločností. Z vlastnej skúsenosti viem, že ich služba v prospech chudobných spoločenských skupín a regiónov je vysoko efektívna, často nenahraditeľná. Preto ju treba vnímať ako integrálnu súčasť európskeho úsilia o pomoc zraniteľným skupinám a primerane ju aj z európskej úrovne podporovať.
<SPEAKER ID="210" NAME="Stavros Arnaoutakis" AFFILIATION="PSE">
(EL) Vážený pán predsedajúci, pani komisárka, dámy a páni, tiež by som chcel zdôrazniť, že prostredníctvom tejto správy vyjadrujeme presvedčenie, že 20 rokov potom ako bola sformulovaná, musí kohézna politika aj naďalej prinášať solidaritu Únie nielen najznevýhodnenejším regiónom a krajinám, ale aj najznevýhodnenejším spoločenstvám a skupinám našich občanov.
<P>
Musíme posilniť kohéznu politiku nielen prostredníctvom finančných zdrojov, ale aj prostredníctvom vhodných mechanizmov a postupov umožňujúcich zistenie a riešenie komplexných, viacstranných sociálnych a hospodárskych rozdielov na miestnej úrovni.
<P>
Výzvy, ktorým dnes čelia naše regióny sú také, že nám nedovoľujú ponechať problémy chudoby a sociálneho a územného vylúčenia nevyriešené. Koordinované činnosti sú potrebné na všetkých úrovniach, ako aj integrovaný prístup so zdrojmi a politikami zameranými na spoločné riešenie problémov.
<SPEAKER ID="211" NAME="Czesław Adam Siekierski" AFFILIATION="PPE-DE">
(PL) Vážený pán predsedajúci, v súčasnosti sa hospodársky rast koncentruje vo veľkých mestách a veľkých mestských oblastiach. Iné oblasti vrátane vidieckych oblastí sa rozvíjajú oveľa pomalšie a zanemená to, že sa v nich pravdepodobnejšie vyskytnú problémy. Cieľom kohéznej politiky by mala byť pomoc pre tieto oblasti a podpora územnej súdržnosti.
<P>
Z tohto dôvodu je nevyhnutné skvalitniť infraštruktúru, zatraktívniť tieto oblasti pre investorov, udržiavať verejné služby a zlepšiť bývanie a kvalitu života. Pre rozvoj vidieckych oblastí je veľmi dôležité vytvoriť komunikačnú infraštruktúru, v prvom rade to znamená vybudovať cesty, ako aj čističky odpadových vôd, keďže tieto vytvárajú potrebné podmienky pre tok investícií a vytváranie nových pracovných miest, ktoré umožňujú ľuďom zostať v týchto oblastiach a viesť dôstojný život.
<P>
Dodnes sa Spoločná poľnohospodárska politika zameriavala predovšetkým na kvalitu potravín, bezpečnosť potravín a konkurencieschopnosť, avšak v oveľa menšej miere sa zapájala do rozvoja vidieka mimo oblasti poľnohospodárstva. Je nevyhnutné zabezpečiť lepšiu koordináciu medzi kohéznou politikou, politikou rozvoja vidieka a politikou zamestnanosti.
<SPEAKER ID="212" NAME="Ewa Tomaszewska" AFFILIATION="UEN">
(PL) Vážený pán predsedajúci, bod N správy je veľmi výstižný, pokiaľ ide o zdôraznenie skutočnosti, že chudoba a vylúčenie majú silný územný charakter. Berúc do úvahy zásadu solidarity, ktorá sa v Európskej únii vo všeobecnosti dodržiava, spolu s obsahom bodu N, by som chcela, aby boli z európskych fondov vyčlenené zdroje na podporu integrácie hospodárskych znevýhodnených oblastí.
<P>
Bohužiaľ, tento rok bola táto zásada v mojej krajine porušená. Prostriedky vyčlenené na skvalitnenie infraštruktúry a prostriedky z iných fondov pomoci sú zacielené vo väčšine prípadov na bohatšie oblasti, ktoré sú už dnes dostatočne rozvinuté. Často je to dôsledkom lepšej prípravy osôb, ktoré o prostriedky z týchto fondov žiadajú. Dúfam, že dokument, o ktorom diskutujeme, pomôže odstrániť tieto nerovnosti v rámci Európskej únie.
<SPEAKER ID="213" NAME="Danuta Hübner">
členka Komisie. - Vážený pán predsedajúci, domnievam sa, že táto diskusia bola kvalitná a chcela by som poďakovať všetkým, ktorí do nej prispeli. Diskusia dokázala, že prístup integrovanej politiky je najlepším spôsobom, akým je možno účinne riešiť problém rôznych zraniteľných spoločenstiev a skupín. Prepojenie medzi kohéznou politikou a politikou rozvoja vidieka sa v tejto oblasti javí ako osobitne dôležité.
<P>
Rovnako súhlasím s obavami, ktoré vyjadrili poslanci, že v prípadoch, keď je územná koncentrácia problémov prepojená so zraniteľnými skupinami je územný prístup k politike oprávnený. Sociálne začlenenie by nemalo byť oddelené od územnej súdržnosti.
<P>
Rovnako oceňujem dôraz, ktorý poslanci kladú na vnútroregionálne rozdiely. Ako zdôraznili mnohí poslanci, rozvoj vysokokvalitnej, spoľahlivej vnútroregionálnej štatistiky by bol v tejto súvislosti veľkým prínosom. Ako som povedala vo svojom úvodnom príspevku, Komisia hodlá ďalej investovať do rozvoja takejto databázy. V súčasnosti vytvárame audit vidieka rovnakým spôsobom, ako sme to robili v prípade mestského auditu v minulosti. Dobrá spolupráca s členskými štátmi v tejto oblasti bude zásadnou a do veľkej miery počítam s podporou tohto Parlamentu.
<SPEAKER ID="214" NAME="Gábor Harangozó">
spravodajca. - (HU) Ďakujem veľmi pekne, vážený pán predsedajúci. Vážená pani komisárka, dámy a páni, v prvom rade by som chcel poďakovať pani komisárke Hübnerovej, a to nielen za jej reakciu na túto správu a za diskusiu, ale aj za prebiehajúcu činnosť zameranú na skvalitnenie a zefektívnenie tejto politiky. Nesmierne si vážim jej úsilie a ďakujem aj za úprimnosť, pokiaľ ide o moju správu.
<P>
Chcel by som odpovedať na niekoľko nastolených otázok. V prvom rade sa domnievam, že ak tento problém berieme vážne, potom by sme sa mali zachovať tak ako sme sa zachovali, keď sme zobrali vážne potrebu lisabonského procesu a význam zabezpečenia vykonávania lisabonského procesu v rámci kohéznej politiky, ktoré viedlo k zavedeniu systému vyčleňovania prostriedkov z fondov kohéznej politiky na podporu lisabonského procesu. Rovnakým spôsobom môžeme bojovať proti územnej koncentrácii chudoby, ak chceme. Ak sa tak rozhodneme.
<P>
Skupine PPE-DE, a najmä pánovi van Nistelrooijovi, by som chcel povedať, že ak zrušíme odsek 17, bude sa v správe stanovovať, že súhlasíme s tým, že existujú mikroregióny, ktoré nie sú schopné využiť príležitosti, ktoré im poskytujeme. Súhlasíme s tým, že ide o mikroregióny, avšak prečo by sme mali chcieť vymazať zo správy práve ten odsek, v ktorom naliehavo vyzývame Komisiu, aby preskúmala, či by preto nebolo efektívnejšie poskytnúť týmto mikroregiónom kohéznu pomoc na úrovni mikroregiónov? Stále nerozumiem, prečo by sme to mali urobiť.
<P>
Pani Petrovej by som chcel povedať, že túto správu považujem za správu o regionálnej politike. Správa o regionálnej politike neposkytuje priestor na diskusie o etnických skupinách a nechápem, prečo by sme mali o etnických skupinách diskutovať. Ak by sme sa chceli na túto záležitosť pozrieť z etnického hľadiska, aké skupiny by si predstavovala, aby boli do správy zahrnuté v prípade Rumunska? Rómovia, ktorí žijú vo veľmi chudobných podmienkach v niektorých oblastiach? Čángóvia, ktorí tiež žijú v biednych podmienkach v jednej konkrétnej oblasti? Alebo Rumuni z horských regiónov? Nemôžeme sa rozhodovať na takomto základe. Potrebujeme komplexné ukazovatele, komplexný prístup a integrované vykonávanie. Ďakujem za vašu pozornosť.
<SPEAKER ID="215" NAME="Predsedajúci">
Rozprava sa skončila.
<P>
Hlasovanie sa uskutoční zajtra o 12.00 hod.
<P>
Písomné vyhlásenia (článok 142)
<SPEAKER ID="216" NAME="Bairbre de Brún  " LANGUAGE="GA">
Chcela by som uvítať správu, ktorú predložil pán Harangozó o vplyve kohéznej politiky na integráciu zraniteľných spoločenstiev a skupín. V čoraz väčšej miere sa žiada, aby sa zohľadnili komplikované problémy, ktorým čelia štvrte či oblasti, ktorých obyvateľstvo sa nachádza na okraji rozhodovacieho procesu a bežného hospodárskeho rozvoja.
<P>
Z vlastného volebného obvodu poznám ťažkosti, ktorým čelia nielen znevýhodnené mestské oblasti, ale okrajové oblasti v hraničných regiónoch Írska. Vidiecke oblasti často čelia ťažkostiam pri zabezpečovaní investícií do podnikania alebo infraštruktúry. Ukončenie hromadného odchádzania z vidieka, ktoré sa uvádza v tejto správe, by malo byť pre politikov prioritným.
<P>
Pán Harangozó správne sformuloval úlohu malých a stredných poľnohospodárskych podnikov v udržiavaní vidieckych spoločenstiev. Vidiecke spoločenstvá by v rámci kohéznej politiky nemali byť nižšie postavené a musí sa vytvoriť užšie prepojenie medzi rozvojom vidieka a regionálnym rozvojom pri boji proti sociálnemu vylúčeniu.
<P>
Odľahlosť od sietí komunikácií a dopravných sietí je praktickým problémom, ktorý je potrebné riešiť.
<SPEAKER ID="217" NAME="Bogdan Golik  " AFFILIATION="PSE">
písomne. - (PL) Kohézna politika, na ktorú je vyčlenených okolo 33 % z rozpočtu EÚ je nesmierne dôležitá pre všetky krajiny EÚ. Poľsko teší, že sa môže podieľať na akýchkoľvek činnostiach týkajúcich sa plnej hospodárskej integrácie spoločnosti v Európe a obmedzovania rozdielov na mikroregionálnej úrovni. Domnievam sa, že opatrenia prijaté v rámci kohéznej politiky sú zásadné pre podporu trvalo udržateľného rastu a znižovania nezamestnanosti, chudoby a sociálneho vylúčenia, ktoré predstavujú vážne sociálne a hospodárske problémy v Európe. Spolupráca medzi všetkými európskymi krajinami a výmena skúseností sú v tejto súvislosti osobitne významné.
<P>
Problémy, ktoré spomaľujú trvalo udržateľný rozvoj EÚ vrátane nízkych príjmov, slabej infraštruktúry a nízkej sociálnej mobility, sa vzťahujú najmä na vidiecke oblasti. Situáciu zhoršuje hromadný odchod ľudí z vidieka a zvýšená miera sociálneho vylúčenia v týchto oblastiach. Okrem toho medzi problémy, ktorým čelí európska kohézna politika na začiatku 21. storočia, patria otázky externého charakteru, akými sú napríklad rastúce rozdiely v rozvoji medzi Európskou úniou a USA. V období rokov 1995 - 2005 bol rast produktivity v Európe oveľa nižší než v Spojených štátoch či Japonsku. Táto skutočnosť má výrazný vplyv na znižovanie konkurencieschopnosti európskeho trhu.
<P>
Chcel by som poďakovať pánovi Harangozóvi za upozornenie na tieto otázky.
<SPEAKER ID="218" NAME="Lívia Járóka  " AFFILIATION="PPE-DE">
písomne. - (HU) V záujme povzbudenia zamestnanosti, rastu a konkurencieschopnosti musí Európska únia využiť podnikateľský a pracovný potenciál, ktorý má k dispozícii, do čo najväčšej miery. Vzhľadom na skutočnosť, že väčšina z takmer 10 miliónov Rómov žijúcich v Európe je ovplyvnená štrukturálnou a/alebo úplnou nezamestnanosťou alebo sa podieľa na šedom či čiernom hospodárstve, integrácia Rómov by mohla mať rozhodujúci vplyv na výsledok lisabonského programu a kohéznej politiky. V správe sa uvádza, že prostredníctvom kohéznej politiky sa pomohlo najchudobnejším regiónom zmierniť rozdiely v oblasti hospodárskeho a sociálneho rozvoja. Avšak je potrebné urobiť viac, pokiaľ ide o kvalitu, aj množstvo. Európska komisia a členské štáty sa musia snažiť zabezpečiť koordináciu a dopĺňajúci charakter dostupných finančných zdrojov. Finančné nástroje Európskej únie, najmä Európsky sociálny fond a Európsky fond regionálneho rozvoja sa musia využiť na podporu veľkého počtu jednotlivých programov od poskytovania mikroúverov spoločnostiam po investície do rozvoja infraštruktúry. S cieľom zabezpečiť úspešnosť týchto programov a skutočnosť, že sa dostanú k určenému cieľu, bude nevyhnutné určiť a odstrániť všeobecné aj osobitné prekážky. Zaostávajúce regióny, ktoré čelia komplexným problémom nie sú schopné získať potrebné prostriedky na spolufinancovanie, ktoré sa požadujú v prípade žiadostí o pomoc Spoločenstva, na ktorú sú právne oprávnené. V prípade Rómov sa nevýhody, ktorým čelia v dôsledku nízkej úrovne vzdelania a generácií postihnutých nezamestnanosťou, znásobujú ešte viac.
<SPEAKER ID="995" NAME="Cătălin-Ioan Nechifor  " AFFILIATION="PSE">
písomne. - Európsky parlament predložil na diskusiu návrh uznesenia týkajúceho sa vplyvu kohéznej politiky na integráciu zraniteľných spoločenstiev a skupín, pričom sa nalieha na udržaní určitých činností generujúcich príjem vo vidieckych oblastiach s osobitnou pozornosťou zameranou na podniky rodinného typu, ale aj na malé a stredné poľnohospodárske podniky.
<P>
Spoločná poľnohospodárska politika musí byť objektívnejšia, aby podnikanie obyvateľstva vo vidieckych, najmä poľnohospodárskych, oblastiach bolo možné v kontexte predpokladanej potravinovej krízy.
<P>
Domnievam sa, že prostredníctvom prijatia tohto uznesenia bude Rumunsku poskytnutá výrazná podpora pri boji proti chudobe vo vidieckych oblastiach, kde žije 10 miliónov ľudí, a kde fenomén sociálneho a územného vylúčenia ohrozuje Rumunsko, ako aj potravinovú bezpečnosť.
<P>
Rumunské poľnohospodárstvo dostane prostredníctvom zamerania sa na malé, samozásobovateľské poľnohospodárske podniky, na poľnohospodárske rodiny vlastniace malé poľnohospodárske pozemky, skutočnú šancu, a tak zvýši príspevok tohto odvetvia k HDP.
<P>
Využívam túto príležitosť a žiadam rumunskú vládu, aby prijala všetky kroky potrebné na prijatie tohto uznesenia, aby zachránila to, čo sa ešte v oblasti poľnohospodárstva zachrániť dá, v oblastiach, kde sa prostredníctvom európskej integrácie nikam nedospelo.
