<CHAPTER ID="012">
Program práce
<SPEAKER ID="017" NAME="Predseda">
Konečný návrh programu, ktorý vo štvrtok 4. marca 2010 vypracovala Konferencia predsedov v súlade s článkom 137 rokovacieho poriadku, bol rozdaný. Boli navrhnuté tieto pozmeňujúce a doplňujúce návrhy:
<P>
Pondelok:
<P>
Bez zmien.
<P>
Utorok:
<P>
Bez zmien.
<P>
Streda:
<P>
Skupina zelených/Európska slobodná aliancia a Konfederatívna skupina Európskej zjednotenej ľavice - Nordickej zelenej ľavice požiadali, aby sa do programu zaradilo vyhlásenie Komisie o sorte geneticky modifikovaných zemiakov Amflora.
<SPEAKER ID="018" NAME="Rebecca Harms" AFFILIATION="Verts/ALE">
(DE) Vážený pán predseda, dámy a páni, opäť sme navrhli, aby sa do programu zaradila téma udeľovania licencií na geneticky modifikované zemiaky Amflora, a to z rôznych dôvodov. Po tom, ako komisár pre zdravie prevzal zodpovednosť za udeľovanie licencií na geneticky modifikované organizmy (GMO), si podľa mňa občania mysleli, že teraz budeme k udeľovaniu licencií na takéto GMO pristupovať opatrnejšie. Je to práve naopak. Považujem za škandalózne, že čoskoro po tom, ako pán komisár pre zdravie nastúpil do úradu, udelil licencie na tieto zemiaky, čím otvorene odignoroval obavy Svetovej zdravotníckej organizácie.
<P>
Okrem toho sa v predchádzajúcom volebnom období často objavovali veľké nezhody medzi Radou a Komisiou týkajúce sa postupov udeľovania licencií, pretože mnoho členských štátov nesúhlasilo s ofenzívnym postupom v rámci udeľovania licencií, ktorý podporoval samotný predseda Komisie Barroso. Dohodli sme sa, že vyvinieme iný rozumný postup udeľovania licencií. Kde je tento postup teraz? Keďže väčšina obyvateľov je proti geneticky modifikovaným organizmom, sme povinní viesť tento týždeň rozpravu o spomínanom udeľovaní licencií a ofenzívnom prístupe, ktorý sa na nás asi stále valí.
<P>
(Predseda prerušil rečníčku.)
<P>
Chcela by som požiadať, aby sa o tejto veci hlasovalo podľa mien.
<SPEAKER ID="019" NAME="Francesco Enrico Speroni" AFFILIATION="EFD">
(IT) Vážený pán predseda, dámy a páni, bez ohľadu na všetky možné posúdenia zo strany jednotlivých poslancov alebo politických skupín si myslím, že je vhodné, aby sme vyjadrili názor na takúto dôležitú vec. Často diskutujeme o záležitostiach, ktoré sú Európskej únii veľmi vzdialené, hoci sú dôležité. Toto je otázka, ktorá sa týka nás aj našich voličov, a preto si myslím, že by sme ju mali zaradiť do programu.
<SPEAKER ID="020" NAME="Martin Schulz" AFFILIATION="S&amp;D">
(DE) Vážený pán predseda, stotožňujem sa s obavami našej kolegyne pani poslankyne Harmsovej. V mnohých členských štátoch vedieme mimoriadne búrlivú diskusiu o tejto otázke. Z toho dôvodu som už minulý týždeň na konferencii predsedov povedal to, čo by som chcel v tejto chvíli zopakovať. Nemá zmysel, aby sme teraz viedli rýchlu rozpravu bez uznesenia, ktorá potom opäť stroskotá.
<P>
Oveľa väčší zmysel má to, aby sme požiadali príslušný výbor, nech vymenuje spravodajcu, ktorý by sa zaoberal týmto procesom a zároveň odborným pozadím schvaľovacieho postupu.
<P>
Schválenie Komisie má osemročný termín spracovania. Tejto otázke sa venovalo osem rokov. Rozhodnutie bolo v Komisii prijaté na základe európskeho práva prostredníctvom rozhodnutia väčšiny. Otázka, ktorú teraz musíme zvážiť, je, či by mali byť rozhodnutia takého rozsahu predmetom práva na výnimku typu "opt-out" zo strany Parlamentu a či bude mať Parlament nakoniec príležitosť odvolať také ďalekosiahle rozhodnutie.
<P>
Z toho dôvodu by mal byť vymenovaný spravodajca, ktorý by skontroloval tieto mechanizmy a v prípade potreby predložil správu. Cieľom by bolo dosiahnuť legislatívnu väčšinu v Parlamente, ktorá Komisiu prinúti, aby na základe našej medziinštitucionálnej dohody predložila legislatívny návrh do jedného roka. Považujem to za oveľa lepšie riešenie, ako viesť takú rýchlu rozpravu.
<P>
(Predseda prerušil rečníka.)
<SPEAKER ID="021" NAME="Predseda">
Dodržujte rokovací poriadok, prosím. V súlade s rokovacím poriadkom sú toto jednominútové vystúpenia a to sa týka aj vystúpení na podporu požiadavky a vystúpení proti nej. Nehovorte dlhšie, prosím, lebo to narušuje program práce a je to v rozpore s rokovacím poriadkom. Zapamätajte si to, prosím.
<P>
Prijal som žiadosť Konfederatívnej skupiny Európskej zjednotenej ľavice - Nordickej zelenej ľavice a pani Harmsovej o hlasovanie podľa mien. Hlasovanie sa uskutoční teraz.
<P>
(Parlament zamietol žiadosť.)
<P>
(Program práce bol teda stanovený.)
