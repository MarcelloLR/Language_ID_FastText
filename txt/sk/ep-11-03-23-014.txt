<CHAPTER ID="014">
Vysvetlenia hlasovania
<SPEAKER ID="041" NAME="Luís Paulo Alves" LANGUAGE="PT">
Hlasujem za túto správu, pretože návrh Európskej rady vytvoriť trvalý mechanizmus pre stabilitu by vytvoril medzivládny postup nad rámec pôsobnosti EÚ, čo by bol nebezpečný precedens. Európske inštitúcie, najmä Európska komisia a Parlament, musia byť neoddeliteľnou súčasťou tohto výboru, pričom Komisia má byť jeho členom, nie pozorovateľom. Parlament je dôležitou organizáciou na demokratické monitorovanie a Rada by mala zvážiť návrh, ktorý vypracovala Skupina progresívnej aliancie socialistov a demokratov v Európskom parlamente a ktorý sa týka možného kompromisu v účasti Parlamentu na prevádzkových súčastiach mechanizmu. Preto by som rád zdôraznil myšlienku tejto správy, že "mechanizmus nesmie viesť ku vzniku nového modelu európskej správy, ktorá by nespĺňala úroveň demokratických noriem dosiahnutých v Únii". Okrem toho sa na mechanizmus pre stabilitu musíme pozerať len ako na jednu časť rámca riešení európskej hospodárskej správy, napríklad Komisia by mala preskúmať potenciál budúceho systému eurobondov.
<SPEAKER ID="041" NAME="Sophie Auconie" LANGUAGE="FR">
Európska rada, ktorá združuje vedúcich predstaviteľov štátov alebo vlád EÚ, v súčasnosti diskutuje o realizácii mechanizmu pre stabilitu pre členské štáty, ktoré patria do eurozóny. Cieľom je spoločne zabezpečiť finančnú stabilitu Únie, ktorá je dnes oslabená. V tomto uznesení, ktoré je podľa mňa vyvážené, Parlament víta túto iniciatívu, vyjadruje však požiadavku presiahnuť rámec dočasných opatrení zameraných na stabilizáciu eurozóny. Stotožňujem sa s týmto pohľadom a mám pocit, že EÚ musí naďalej posilňovať svoju hospodársku správu, samozrejme s cieľom stabilizovať, ale aj podporovať udržateľný rast.
<SPEAKER ID="041" NAME="Zigmantas Balčytis" AFFILIATION="S&amp;D">
písomne. - (LT) Dnes sme hlasovali za pozmeňujúci a doplňujúci návrh článku 136 Lisabonskej zmluvy, ktorý umožní EÚ zriadiť mechanizmus pre stabilitu určený len pre členské štáty eurozóny. Európsky mechanizmus pre stabilitu bude zameraný na posilnenie rozpočtovej disciplíny a koordináciu v oblasti hospodárskej a finančnej politiky členských štátov eurozóny vrátane podpory spoločnej európskej reakcie na také úlohy, akými sú rast, prekonanie hospodárskych a sociálnych nerovnováh a zlepšenie konkurencieschopnosti. Som presvedčený, že tento mechanizmus zabezpečí väčšiu finančnú stabilitu eurozóny a zintenzívni hospodárske oživenie jej členských štátov. Štáty, ktoré nie sú členmi euroklubu a ktoré najviac postihla kríza, však zostanú v ústraní a ich cesta k rýchlejšej a udržateľnej hospodárskej obnove bude zablokovaná. Mám pocit, že EÚ musí preukázať väčšiu solidaritu a poskytnúť členským štátom plnú podporu, aby im umožnila vstúpiť do klubu krajín eurozóny a stať sa plnohodnotnými členskými štátmi EÚ.
<SPEAKER ID="041" NAME="Slavi Binev" LANGUAGE="BG">
Ako zástupca Bulharska v Európskom parlamente som hlasoval proti návrhu rozhodnutia, pretože si myslím, že predstavuje dvojitý meter, proti čomu dôrazne namietam. Takýto dvojitý meter sme už zažili v prípade Grécka, ktoré namiesto toho, aby bolo potrestané, dostalo 120 miliárd EUR, zatiaľ čo Bulharsko sa naďalej obáva o svoju budúcnosť v eurozóne.
<SPEAKER ID="042" NAME="Jan Březina" LANGUAGE="CS">
Zavedenie mechanizmu pre stabilitu pre štáty, ktoré platia eurom, znamená prvé použitie zjednodušenej možnosti revízie Lisabonskej zmluvy. Ide o revíziu, ktorú by mali podporiť aj štáty, v ktorých sa neplatí eurom, pretože stabilita eura je nepochybne ich rozhodujúcim záujmom. Podľa môjho názoru by sa však tento mechanizmus nemal nadmerne využívať a som rád, že sme presadili myšlienku, že by sa mal aktivovať len v prípadoch, keď je to naozaj absolútne nevyhnutné. Ide o významný signál, pokiaľ ide o zodpovednosť štátov a veriteľov, keďže nevzniká "transferová Únia", v ktorej by finančne nezodpovedné štáty šafárili na úkor finančnej situácie v štátoch s konsolidovanými verejnými financiami. Naproti tomu sa neobávam, že by navrhovaná zmena vytvorila podmienky na zavedenie mechanizmu pre stabilitu úplne mimo pôsobnosti Únie. Výklad a uplatňovanie príslušného ustanovenia Lisabonskej zmluvy bude v každom prípade pod kontrolou Európskeho súdneho dvora. Ochotu či neochotu štátov zapojiť do tohto mechanizmu iné orgány Únie je potrebné rešpektovať a žiadna medzivládna povaha tohto mechanizmu určite nemusí byť a priori na úkor kvality alebo demokratickej legitímnosti. Ak bude tento mechanizmus pre stabilitu po finančnej stránke prepojený s vnútroštátnymi rozpočtami, je celkom pochopiteľné a logické, že by mal mať medzivládnu povahu.
<SPEAKER ID="043" NAME="Zuzana Brzobohatá" LANGUAGE="CS">
Táto správa obsahuje návrh európskeho mechanizmu pre stabilitu, ktorý predstavuje neoddeliteľnú súčasť celkového navrhovaného balíka opatrení s cieľom vytvoriť nový rámec a zároveň zlepšiť rozpočtovú disciplínu a koordináciu v oblasti hospodárskej a finančnej politiky členských štátov, ktorá by mala zahŕňať aj podporu spoločnej európskej reakcie na problémy v oblasti rastu, čo by zároveň viedlo k odstráneniu hospodárskych a sociálnych rozdielov a k väčšej konkurencieschopnosti. Podľa môjho názoru je výzva Komisie na zváženie aj iných mechanizmov na zabezpečenie finančnej stability a hospodárskeho rastu v eurozóne celkom správna. Takisto si myslím, že Komisia celkom oprávnene vyzýva na predloženie legislatívnych návrhov, ktoré by zahŕňali mechanizmus pre stabilitu a opatrenia na zníženie rizík v záujme finančnej, hospodárskej a sociálnej stability v Európskej únii vrátane účinnej regulácie finančných trhov. Je úplne na mieste preskúmať Pakt stability a rastu. Správa tiež podporuje zavedenie nástrojov na zníženie makroekonomických nerovnováh v eurozóne a opatrení zameraných na ekologickú obnovu. Z uvedených, ako aj z ďalších dôvodov, som sa rozhodla podporiť túto správu.
<SPEAKER ID="043" NAME="Maria Da Graça Carvalho" LANGUAGE="PT">
Hlasovala som za uznesenie Parlamentu, pretože súhlasím s tým, že európsky mechanizmus pre stabilitu predstavuje významnú súčasť globálneho balíka opatrení zameraných na definovanie nového rámca, posilnenie rozpočtovej disciplíny a koordináciu v oblastiach hospodárskej a finančnej politiky členských štátov. Jeho súčasťou by mala byť podpora spoločnej reakcie Európskej únie týkajúca sa úloh rastu, súvisiaceho prekonania hospodárskych a sociálnych nerovnováh a zlepšenia konkurencieschopnosti.
<SPEAKER ID="044" NAME="Nikolaos Chountis" LANGUAGE="EL">
Hlasoval som proti správe o zmene a doplnení Zmluvy o fungovaní Európskej únie v súvislosti s mechanizmom pre stabilitu pre členské štáty, ktorých menou je euro. Vedúci predstavitelia štátov alebo vlád Európskej únie reagovali na hospodársku krízu úspornými opatreniami a znižovaním verejných výdavkov. Tieto opatrenia a politiky sa prejavujú znižovaním miezd, znižovaním dôchodkov, obmedzeniami v oblasti sociálnych práv a rýchlo stúpajúcou nezamestnanosťou a vo väčšine európskych štátov zrazili pracovníkov na kolená. Tí sú vlastne nútení platiť za následky hospodárskej krízy za tých, ktorí ju spôsobili. Tento pozmeňujúci a doplňujúci návrh tejto zmluvy pripravuje pôdu na zintenzívnenie úsporných opatrení a "završuje" balík opatrení "dohľadu", ktorý zahŕňa balík hospodárskeho riadenia a európsky semester. Tento "pakt za euro" v podstate potláča vnútroštátnu hospodársku politiku a takmer nasilu mení inštitúciu eurozóny na nástroj, ktorým by Nemecko mohlo uplatňovať svoju hospodársku politiku. Takisto nesúhlasím s týmto konkrétnym použitím zjednodušeného postupu revízie tejto zmluvy. Domnievam sa, že najvhodnejším spôsobom zmeny a doplnenia zmlúv je uskutočnenie referend vo všetkých členských štátoch.
<SPEAKER ID="044" NAME="Carlos Coelho" LANGUAGE="PT">
Hlasoval som za správu, ktorú predložili pán Brok a pán Gualtieri, ktorí v rámci inštitucionálneho rámca v Únii uznávajú potrebu zrealizovať vytvorenie mechanizmu pre stabilitu členských štátov, ktorých menou je euro. V praxi sa ukazuje, že v EÚ je potrebné výraznejšie hospodárske riadenie, ktoré by malo vplyv na hospodársku a finančnú politiku a ktoré by umožnilo väčšiu rozpočtovú disciplínu.
<P>
Správa oprávnene zdôrazňuje, že dočasné opatrenia sú nedostatočné a že akýkoľvek pokus o vytvorenie systému mimo inštitucionálneho rámca EÚ je hrozbou pre projekt Únie. Z tohto dôvodu oprávnene vyzýva, aby Európska komisia zohrávala významnejšiu úlohu.
<P>
Súhlasím tiež s výzvou, aby Komisia predložila akékoľvek legislatívne opatrenia, ktoré môžu byť potrebné na posilnenie finančnej stability a udržateľného hospodárskeho rastu.
<SPEAKER ID="044" NAME="George Sabin Cutaş" LANGUAGE="RO">
Hlasoval som za správu o mechanizme pre stabilitu pre členské štáty v eurozóne vzhľadom na to, že tento mechanizmus znamená krok k lepšej koordinácii hospodárskych politík na európskej úrovni. Zároveň je potrebný globálny balík opatrení, ktorého cieľom bude dosiahnuť hospodársku stabilitu a zvýšiť konkurencieschopnosť v EÚ.
<SPEAKER ID="045" NAME="Cornelis de Jong" AFFILIATION="GUE/NGL">
písomne. - Odmietol som tento návrh ako celok, pretože neverím, že vyrieši problémy. Súhlasím s Európskou konfederáciou odborových zväzov, že navrhované zmeny budú pripravovať pôdu na narúšanie sociálneho dialógu a zasahovanie do systémov kolektívneho vyjednávania v celej Európe.
<P>
Navyše nesúhlasím s výberom zjednodušeného postupu revízie tejto zmluvy. Domnievam sa, že by sa mal použiť riadny postup revízie tejto zmluvy, aby sa umožnila náležitá a hĺbková diskusia o navrhovanom mechanizme pre stabilitu a o ďalších možných zmenách zmlúv, napríklad o ustanovení o sociálnom pokroku.
<P>
Na záver členské štáty vyzývam, aby umožnili referendá vo všetkých členských štátoch o návrhoch zmeny tejto zmluvy.
<SPEAKER ID="045" NAME="Proinsias De Rossa" AFFILIATION="S&amp;D">
písomne. - Vítam dnešné hlasovanie v Európskom parlamente o navrhovanej zmene tejto zmluvy. Je však nesmierne dôležité, aby sa na samite vedúcich predstaviteľov štátov alebo vlád tento víkend dosiahol súhlas s Európskym parlamentom. Čo sa týka väčšiny poslancov Európskeho parlamentu, postup, ktorý použila Rada pri vypracovávaní navrhovaného textu, je veľmi neuspokojivý. Nebyť toho, že je to nesmierne dôležité pre eurozónu a že trvalý mechanizmus pre stabilitu (ESM) je naliehavo potrebný najmä pre malé členské štáty ako Írsko, hlasoval by som, naopak, proti pôvodnému návrhu. Text, na ktorom sme sa dnes dohodli v Európskom parlamente, je nevyhnutným minimom na zabezpečenie zákonnosti pri zriaďovaní tohto mechanizmu a na jeho fungovanie. Nejde tu však o žiaden náznak súhlasu skupiny socialistov a demokratov s drakonickými úspornými programami, ktoré sa očakávajú od niektorých členských štátov bez ohľadu na ich hospodársku udržateľnosť.
<SPEAKER ID="045" NAME="Marielle De Sarnez" LANGUAGE="FR">
Parlament podporuje obmedzenú zmenu a doplnenie Zmluvy o Európskej únii, ktorá by umožnila realizáciu trvalého mechanizmu pre stabilitu pre eurozónu, ktorý by sa mal formálne zriadiť počas zasadnutí Európskej rady 24. a 25. marca zmenou a doplnením článku 136 tejto zmluvy. Toto rozhodnutie pomôže vytvoreniu trvalejšieho mechanizmu pre finančnú stabilitu, ktorý sa od svojho vytvorenia v máji minulého roku ukázal ako účinný. Budeme mať teda zdravý mechanizmus so sumou 700 miliárd EUR na poskytovanie pôžičiek štátom eurozóny, ktoré majú ťažkosti, za najlepší úrok a za prísnych podmienok. Bolo však nepredstaviteľné, že by zmena a doplnenie týchto zmlúv konsolidovali mechanizmus výhradne na medzivládnych záväzkoch. Metóda Spoločenstva, ktorú podporujeme, je zárukou, že so všetkými členskými štátmi eurozóny sa bude zaobchádzať rovnako, pokiaľ ide o prístup k tomuto záchrannému fondu podmienený prísnymi kritériami. Pokiaľ ide o Medzinárodný menový fond, v súvislosti s podmienkami jeho účasti budeme naďalej mimoriadne ostražití.
<SPEAKER ID="045" NAME="Edite Estrela" AFFILIATION="S&amp;D">
písomne. - (PT) Hlasovala som za správu o zmene a doplnení Zmluvy o fungovaní Európskej únie v súvislosti s mechanizmom pre stabilitu pre členské štáty, ktorých menou je euro, pretože je nevyhnutné stabilizovať eurozónu z dlhodobého hľadiska a v súvislosti s obmedzením špekulácií proti európskym štátom a ochranou verejnosti.
<P>
Napriek medzivládnej povahe tohto mechanizmu sa domnievam, že je priaznivé posilniť metódu Únie spolu s úlohou európskych inštitúcií v oblasti hospodárskeho riadenia EÚ, najmä úlohou Komisie a Európskeho parlamentu.
<SPEAKER ID="045" NAME="Göran Färm, Anna Hedh, Olle Ludvigsson, Marita Ulvskog a Åsa Westlund" AFFILIATION="S&amp;D">
písomne. - (SV) My švédski sociálni demokrati podporujeme túto správu ako celok. Zároveň sme však presvedčení, že znenie tohto textu, ktorý sa týka konsolidovaného trhu s eurobondmi, siaha príliš ďaleko. Vytvorenie systému eurobondov považujeme za zaujímavú a sľubnú myšlienku, ale domnievame sa, že táto záležitosť sa musí najprv riadne preskúmať, aby sme ju mohli považovať za náležite pripravenú na realizáciu. Momentálne vieme príliš málo na to, aby bolo možné v tejto fáze prijať akékoľvek definitívne rozhodnutia.
<SPEAKER ID="046" NAME="Diogo Feio" LANGUAGE="PT">
Vo výnimočnom období v histórii štátov a organizácií, akým je napríklad to, v ktorom sa teraz nachádzame, máme spolu povinnosť nájsť náležité a ambiciózne riešenia na problémy, ktorým čelíme. Dlhová kríza, s ktorou Európa bojuje, si vyžaduje mimoriadne opatrenia a nájdenie potrebnej vyspelosti v našej inštitucionálnej štruktúre a cesty k mechanizmom, ktoré euru poskytnú potrebnú stabilitu a odolnosť. Ide o opatrenia, ktoré sú pevne zakotvené v rozpočtovej disciplíne spolu s koordináciou makroekonomických politík a existenciou politík v oblasti udržateľného rozvoja.
<P>
Aj keď obhajujem legislatívnu stabilitu, podporujem momentálne navrhovanú zmenu a doplnenie článku 136 Zmluvy o fungovaní Európskej únie do takej miery, aby umožnila vytvorenie trvalého mechanizmu na ochranu stability eurozóny, ako sa navrhuje v správe, ktorú tento Parlament prijal 20. októbra 2010, pretože prežívame výnimočné obdobie.
<SPEAKER ID="046" NAME="José Manuel Fernandes" LANGUAGE="PT">
Európska únia musí posilniť svoje hospodárske riadenie, čo dosiahne len prostredníctvom metódy Únie pod vedením Komisie, a nie prostredníctvom medzivládnej metódy.
<P>
Dúfam, že výsledkom posilnenia Paktu stability a rastu, európskeho semestra, stratégie Európa 2020 a zmeny a doplnenia článku 136 Zmluvy o fungovaní Európskej únie v súvislosti s mechanizmom pre stabilitu bude udržateľný hospodársky rast. Procesy tohto mechanizmu musia dodržiavať základné zásady demokratického rozhodovania ako transparentnosť, parlamentné monitorovanie a demokratickú zodpovednosť. Tento mechanizmus predstavuje dôležitú súčasť globálneho balíka opatrení zameraných na definovanie nového rámca s cieľom posilniť rozpočtovú disciplínu a koordináciu v oblasti hospodárskych a finančných politík členských štátov, čo by malo zahŕňať podporu spoločnej európskej reakcie na úlohy rastu, súvisiaceho prekonania hospodárskych a sociálnych nerovnováh a zlepšenia konkurencieschopnosti.
<P>
Hlasoval som za vytvorenie tohto mechanizmu s nádejou, že bude cenným prínosom k väčšej stabilite na finančných trhoch a k zabezpečeniu udržateľného hospodárskeho rastu.
<SPEAKER ID="047" NAME="João Ferreira" LANGUAGE="PT">
Stanovený zjednodušený spôsob zmeny a doplnenia tejto zmluvy vo veľkej miere odhaľuje bezduchosť tvrdení o dôležitosti toho, že Lisabonská zmluva by sa pripísala národným parlamentom - ako aj Európskemu parlamentu -, a falošnosť všetkých prázdnych rečí o prehlbujúcej sa demokracii. Len po niečo vyše roku sa táto zmluva, ktorá mala vydržať najmenej jednu generáciu, mení a dopĺňa rýchlym a zjednodušeným spôsobom z dôvodu túžby a tlaku pod diktátom mocností vedených Nemeckom, ktoré si chce za každú cenu zachovať hospodársku a politickú dominanciu, ktorú mu zaručujú nástroje tejto EÚ vrátane jednotnej meny. Diskusia, účasť a demokracia idú bokom.
<P>
Ak s úmyslom prijať Lisabonskú zmluvu ustúpili od vnútroštátnych referend - a nerešpektovali tých pár uskutočnených -, teraz neváhajú uniknúť ani kontrole národných parlamentov. Je to pochopiteľné, ak zvážime skutočnosť, že s mechanizmom, ktorý chcú teraz zahrnúť do tejto zmluvy, a s takzvaným hospodárskym riadením hrozí nebezpečenstvo, že tieto slová stratia svoj význam. Už neexistujú žiadne pochybnosti, že majú v úmysle vytvoriť pre členské štáty skutočnú zvieraciu kazajku, aby mohli zrealizovať stratégiu prehĺbenia...
<P>
(Vysvetlenie hlasovania skrátené v súlade s článkom 170 rokovacieho poriadku.)
<SPEAKER ID="048" NAME="Ilda Figueiredo" LANGUAGE="PT">
Sme proti celému procesu zahŕňajúcemu ohlásenú zmenu a doplnenie Lisabonskej zmluvy, čo sa týka nielen jej podstaty, ale aj jej podoby.
<P>
Prísna podmienenosť povolenia finančnej pomoci z európskeho mechanizmu pre stabilitu je neprijateľná z mnohých dôvodov, z ktorých najvýznamnejším je možnosť odobrania právomocí členským štátom Európskej únie, ktorých menou je euro, a zasahovania do ich riadenia. Zásahy do oblasti rozpočtu, sociálnych vecí a práce sú zvlášť závažné.
<P>
Ide o zmenu a doplnenie, ktoré využíva mechanizmus samotnej zmluvy na vytlačenie všetkých ostatných na vedľajšiu koľaj, čím sa umožňuje nielen zmena a doplnenie bez akejkoľvek demokratickej účasti - okrem toho pokračujú v tom, čo robili odmietnutím vnútroštátnych referend o prijatí tejto zmluvy - a čím sa vytvára mechanizmus umožňujúci trvalé monitorovanie hospodárstiev členských štátov.
<P>
Táto správa rovnakým spôsobom predkladá určité navrhované zmeny a doplnenia do návrhu zmien a doplnení Komisie Zmluvy o fungovaní Európskej únie v súvislosti s mechanizmom pre stabilitu pre členské štáty, ktorých menou je euro. Stále má však za cieľ posilniť požadované oživenie, ktoré je súčasťou už spomínaného hospodárskeho riadenia, spolu s vytvorením "európskeho semestra", prehlbovaním postihov...
<P>
(Vysvetlenie hlasovania skrátené v súlade s článkom 170 rokovacieho poriadku.)
<SPEAKER ID="048" NAME="Pat the Cope Gallagher" LANGUAGE="GA">
Podľa právneho stanoviska je potrebná obmedzená zmena a doplnenie tejto zmluvy, aby sa zabezpečilo, že európsky mechanizmus pre stabilitu bude v inštitucionálnom rámci Európskej únie.
<SPEAKER ID="048" NAME="Estelle Grelier" LANGUAGE="FR">
Keďže chýbali iné alternatívne riešenia, ktoré by navrhla Rada, bolo potrebné hlasovať za vytvorenie trvalejšieho európskeho mechanizmu pre stabilitu, aby bola poskytnutá pomoc našim gréckym, portugalským a írskym kolegom. Diskusia však ani zďaleka neskončila. Tento ústupok zo strany francúzskych socialistov nenaznačuje výsledok ďalších nadchádzajúcich diskusií o otázke hospodárskeho riadenia. Vzhľadom na zavedenie tohto medzivládneho mechanizmu je dôležité posunúť sa vpred a zrealizovať nástroje, ktoré podporia oživenie rastu a obchodu. Okrem iného to znamená, že dokážeme financovať takéto nástroje na zvýšenie vlastných zdrojov Európskej únie, ktoré presadzujem spolu so svojimi socialistickými kolegami. Mohli by sme tiež použiť štrukturálne fondy spolu s európskym mechanizmom pre stabilitu na to, aby krajiny s deficitom smerovali k rastu. Dostať sa z krízy budeme schopní len s ambicióznymi rozpočtami a podporou európskeho sociálneho modelu.
<SPEAKER ID="048" NAME="Sylvie Guillaume" LANGUAGE="FR">
Hlasovala som za mechanizmus pre stabilitu (ESM) pre členské štáty eurozóny, aby sme pomohli susedným štátom, ktoré majú ťažkosti. Tento mechanizmus je zárodkom toho, čím by v budúcnosti mohli byť eurobondy, pokiaľ ide o ich schopnosť financovať rozpočet Únie a uvoľniť úplnú kontrolu finančných trhov nad štátnymi dlhopismi členských štátov. Ľutujem však zvolený spôsob prijatia ESM, ktorým je jednoduchá konzultácia Európskeho parlamentu, pretože medzivládny prístup prevládol nad prístupom Spoločenstva. Predstavuje to riziko na úkor kvality demokratickej diskusie, ktorá je predsa len potrebná na realizáciu účinnej hospodárskej politiky. Tento mechanizmus je naďalej čiastočnou reakciou, ktorá nepostačuje na podporu rastu a zníženie nezamestnanosti.
<SPEAKER ID="049" NAME="Gerald Häfner" LANGUAGE="DE">
Ako poslanec Parlamentu vnímam ako svoju povinnosť dosiahnuť maximálnu možnú mieru demokratickej kontroly a začlenenie európskeho mechanizmu pre stabilitu do rokovaní. Výsledkom je teda výrazné zlepšenie pôvodného návrhu. Preto hlasujem za túto správu. Chcel by som však vyjadriť svoje základné výhrady k ceste, po ktorej sme sa vydali. V prípade ESM by sa mal vyžadovať riadny postup revízie tejto zmluvy. To by umožnilo, aby sa zriadil v rámci Spoločenstva s demokratickou účasťou a kontrolou. Návrat k medzivládnemu spôsobu je nešťastný. Privatizujeme (špekulatívne) zisky a socializujeme straty. Toto je nesprávna cesta. Nechávame trpieť daňovníkov, ale chránime banky, správcov aktív a špekulantov. V tomto prípade verejný sektor požičiava bankám. Náklady znáša verejný sektor - nie súkromný. Bez zásadne nového konceptu finančných prostriedkov a jasných právnych pravidiel pre bankový a finančný sektor budeme naďalej len liečiť príznaky, ale neozdravíme základné príčiny.
<SPEAKER ID="049" NAME="Ian Hudghton" AFFILIATION="Verts/ALE">
písomne. - Zdržal som sa hlasovania o tejto správe. Škótsko nepatrí do eurozóny, a preto považujem za náležité zdržať sa hlasovania o tejto otázke. Vzhľadom na to chcem poznamenať, že odsek 6 poukazuje na menšie štáty Európy, "ktorých hospodárstvo sa na účely zachovania eurozóny ako celku nemusí zdať nenahraditeľné". Mám pocit, že tento odsek je prejavom nebezpečnej arogancie. EÚ je súhrnom všetkých svojich súčastí a význam všetkých európskych hospodárstiev je rovnaký bez ohľadu na ich veľkosť. Z histórie vyplýva, že únie založené na dominancii väčších členov sú odsúdené na zánik.
<SPEAKER ID="049" NAME="Juozas Imbrasas" LANGUAGE="LT">
Hlasoval som za túto správu, pretože prijatý pozmeňujúci a doplňujúci návrh Lisabonskej zmluvy umožní zriadenie trvalého mechanizmu pre stabilitu eura. Súčasná situácia ukazuje, že sa nachádzame v ťažkej hospodárskej a finančnej situácii a že musíme prijať konkrétne opatrenia týkajúce sa hospodárskej koordinácie a dohľadu. Tento mechanizmus a garančný fond sú však určené len pre členov eurozóny, zatiaľ čo štáty, ktoré nepatria do eurozóny, budú mimo hry, čo spôsobí väčšie rozdrobenie EÚ. Podľa môjho názoru musí EÚ preukázať väčšiu solidaritu tým, že poskytne pomoc štátom, ktoré nie sú členmi eurozóny, ako aj štátom v eurozóne, aby sa čo najskôr stali plnoprávnymi a rovnoprávnymi členskými štátmi EÚ. Tým by sme odstránili dočasné rozdiely v zmluve o pristúpení do EÚ a prispeli k súdržnejšej EÚ.
<SPEAKER ID="049" NAME="Giovanni La Via" LANGUAGE="IT">
Uznesenie o návrhu na zmenu a doplnenie Zmluvy o fungovaní Európskej únie prijaté v Parlamente, ktoré sa týka poskytnutia európskeho mechanizmu pre stabilitu pre eurozónu, je dôležitým cieľom na posilnenie súdržnosti a konkurencieschopnosti hospodárstva a stabilizáciu finančného systému. Hlasoval som za tento pozmeňujúci a doplňujúci návrh vzhľadom na význam eura pre európsky politický a hospodársky plán udržateľného rastu. Stabilizácia eurozóny má strategický význam a som presvedčený, že Európa musí prijať opatrenia na svoje posilnenie zintenzívnením hospodárskeho riadenia v zmysle cieľov, ktoré sa majú dosiahnuť prostredníctvom stratégie EÚ 2020. Napokon, domnievam sa, že je potrebné zabezpečiť trvalý mechanizmus pre stabilitu, ktorý by zahŕňal inštitúcie Spoločenstva, aby nedošlo k zavedeniu dvojitých štruktúr, a z toho dôvodu, že zriadenie mechanizmu mimo inštitucionálneho rámca EÚ by predstavovalo ohrozenie integrity systému založeného na zmluvách.
<SPEAKER ID="050" NAME="Kartika Tamara Liotard" AFFILIATION="GUE/NGL">
písomne. - Odmietla som tento návrh ako celok, pretože neverím, že vyrieši problémy. Súhlasím s Európskou konfederáciou odborových zväzov, ktorá tvrdí, že navrhované zmeny budú pripravovať pôdu na narúšanie sociálneho dialógu a zasahovanie do systémov kolektívneho vyjednávania v celej Európe. Okrem toho nesúhlasím s výberom zjednodušeného postupu revízie tejto zmluvy. Domnievam sa, že by sa mal použiť riadny postup revízie tejto zmluvy, aby sa umožnila náležitá a hĺbková diskusia o navrhovanom mechanizme pre stabilitu a o ďalších možných zmenách zmlúv, napríklad o ustanovení o sociálnom pokroku. Na záver členské štáty vyzývam, aby umožnili referendá vo všetkých členských štátoch o návrhoch zmeny tejto zmluvy.
<SPEAKER ID="051" NAME="Petru Constantin Luhan" LANGUAGE="RO">
Mechanizmus pre stabilitu považujem za zvlášť dôležitý a rozhodujúci pre členské štáty, ktoré používajú euro ako svoju menu, pokiaľ ide o posilnenie jednotnej meny a podporu politického a hospodárskeho projektu Európy. Posilnenie a zabezpečenie stability jednotnej meny zaistí trhu bezpečnosť a zabezpečí, že prijatie eura bude pre nové členské štáty lákavejšie. Táto záležitosť je rozhodujúca pre rast a rozvoj Európy, čo sú hodnoty, ktoré v každom ohľade podporujem. Preto som hlasoval za túto správu.
<SPEAKER ID="052" NAME="David Martin" AFFILIATION="S&amp;D">
písomne. - Tešia ma výsledky, ktoré Parlament dosiahol prostredníctvom rokovaní s Radou, a preto som podporil zmenu tejto zmluvy. Poskytnutie právneho základu mechanizmu pre stabilitu je nesmierne dôležité pre okamžitú a dlhodobú stabilitu eurozóny. Rada nás ubezpečila, že v budúcnosti budú mať Parlament a Komisia silné postavenie, čo je podľa môjho názoru veľmi dôležité. Aj keď schvaľujem zmenu tejto zmluvy, mám veľmi vážne obavy týkajúce sa súčasných návrhov hospodárskeho riadenia a hlasovanie za túto správu neznamená podporu súčasného balíka hospodárskeho riadenia.
<SPEAKER ID="052" NAME="Clemente Mastella" LANGUAGE="IT">
Nový európsky mechanizmus pre stabilitu vyžaduje zmenu a doplnenie Lisabonskej zmluvy, aby sa zabezpečilo jeho právoplatné začlenenie do inštitucionálneho rámca Európskej únie. Domnievame sa, že by ho malo sprevádzať posilnenie preventívnych a nápravných opatrení Paktu stability a rastu a opatrení súvisiacich so strednodobou a dlhodobou konkurencieschopnosťou. Inými slovami, opatrení schopných podpory spoločnej európskej reakcie s úmyslom lepšieho riešenia makroekonomických nerovnováh medzi členskými štátmi a zabezpečenia ich udržateľného rastu. Európsky mechanizmus pre stabilitu je preto dôležitým prvkom komplexného balíka nových opatrení (spolu s európskymi semestrami a stratégiou EÚ 2020), ktoré sú zamerané na zriadenie nového rámca na posilnenie a koordináciu v oblasti hospodárskej a finančnej politiky a rozpočtovej disciplíny. Na to, aby Parlament dodržiaval základné zásady demokratického rozhodovania, ako napríklad transparentnosť, parlamentnú kontrolu a demokratickú zodpovednosť, musí mať primerané informácie a angažovať sa. Okrem toho podporujeme myšlienku, že sa musí plne zapojiť každý národný parlament v súlade so svojimi rozpočtovými a kontrolnými právami, aby sa zvýšila transparentnosť, vlastníctvo a zodpovednosť za prijaté rozhodnutia vrátane rozhodnutí na európskej úrovni.
<SPEAKER ID="053" NAME="Jean-Luc Mélenchon" LANGUAGE="FR">
Táto správa podporuje inštitucionalizáciu kontroly Európskej komisie, Európskej centrálnej banky (ECB) a Medzinárodného menového fondu (MMF) nad rozpočtami a politickými reformami členských štátov eurozóny. Nie je v nej ani zmienka o sociálnej nespravodlivosti, ktorá postihne občanov, len aby sa využila finančná pomoc, ktorú poskytne európsky mechanizmus pre stabilitu. Nespomínajú sa v nej ani príčiny krízy, ktorá ženie členské štáty k tomu, aby súhlasili s vyciciavaním obyvateľov s cieľom upokojiť finančné trhy. Horšie je, že podporuje zneužitie právomoci, ktorá pozostáva z použitia zjednodušeného postupu revízie Lisabonskej zmluvy, s cieľom pokúsiť sa vyhnúť možnému referendu. Naša skupina je jediná, ktorá sa od toho dištancuje a požaduje vykonať referendá vo všetkých členských štátoch. Vaša európska oligarchia sa bojí demokracie. Je to správne, pretože ľud Európy inšpirovaný príkladom Severoafričanov jej chce povedať, aby sa stiahla.
<SPEAKER ID="053" NAME="Nuno Melo" LANGUAGE="PT">
V boji s krízou štátnych dlhov, ktorá postihla niektoré krajiny v eurozóne, nesmieme váhať. V inej, menej vážnej situácii, by som nesúhlasil s navrhovanou zmenou a doplnením Lisabonskej zmluvy, ktorá nadobudla platnosť len nedávno.
<P>
Tentoraz je podstatné, aby sme prekročili hranice dočasných opatrení na stabilizáciu eurozóny. Niet pochýb, že EÚ musí posilniť svoje prostriedky boja proti kríze štátnych dlhov. Pozmeňujúci a doplňujúci návrh k článku 136 Zmluvy o fungovaní Európskej únie je sám osebe nevyhnutný na vytvorenie európskeho trvalého mechanizmu pre stabilitu, ktorý sa využije na pomoc členským štátom v ťažkostiach.
<SPEAKER ID="054" NAME="Willy Meyer" LANGUAGE="ES">
Hlasoval som proti tejto správe, pretože nijakým spôsobom nejde o riešenie hospodárskej krízy, ktorú zažívame. Navrhované zmeny pripravujú pôdu na zmarenie sociálneho dialógu. Okrem toho nesúhlasím s výberom zjednodušeného postupu revízie tejto zmluvy. Zastávam názor, že zjednodušený postup revízie tejto zmluvy by sa mal použiť na to, aby sa vytvorila priaznivá atmosféra na hĺbkovú diskusiu o navrhovanom mechanizme pre stabilitu a o iných možných mechanizmoch, napríklad o ustanovení o sociálnom pokroku. Na záver členské štáty vyzývame, aby vytvorili podmienky na referendá o možných úpravách tejto zmluvy.
<SPEAKER ID="055" NAME="Alajos Mészáros" AFFILIATION="PPE">
písomne. - (HU) Zastupujem krajinu eurozóny, ktorá nepodporila pôžičku Grécku. Bolo to rozhodnutie, ktoré, pochopiteľne, nikoho nepotešilo. Úprimne dúfam, že nebude často potrebné prijímať podobné rozhodnutia. Kríza neušetrila ani eurozónu, ani Európsku úniu, ale naša spoločná mena sa už niekoľkokrát osvedčila. Svojim používateľom poskytuje určitú jednotu a ochranu, na čo môžeme byť právom hrdí ako na úspech EÚ. Práve z tohto dôvodu musíme chrániť našu menu pred budúcimi hospodárskymi výkyvmi prostredníctvom príslušného legislatívneho rámca. Vďaka súčasnému pozmeňujúcemu a doplňujúcemu návrhu tejto zmluvy nahradí európsky mechanizmus pre stabilitu dočasný nástroj pre stabilitu. Reforma mechanizmu ponúka možnosť štátom, ktoré majú problémy, takže by som bol radšej, keby sa používal málokedy. Toto je jedna z posledných chvíľ, kedy môžeme koordinovať naše hospodárske a finančné systémy. Svojím hlasom som podporil toto veľmi reálne a konštruktívne riešenie. Ako už v Parlamente odznelo, je potrebné vyrovnať sa so štrukturálnymi príčinami. Musíme zabrániť opakovaniu situácie podobnej skúsenostiam z nedávnej minulosti.
<SPEAKER ID="056" NAME="Louis Michel" LANGUAGE="FR">
Dlhová kríza v eurozóne preukázala potrebu čo najskôr zriadiť hospodársku úniu a hospodárske riadenie. Európsky mechanizmus pre stabilitu je dôležitým aspektom opatrenia zameraného na posilnenie rozpočtovej disciplíny a koordinácie v oblasti hospodárskej a finančnej politiky členských štátov. Je to prvý krok zo série zmien, ktoré sú potrebné na zriadenie dôveryhodného hospodárskeho riadenia.
<P>
Trvalý mechanizmus pre stabilitu je vecou medzivládnej dohody, čo, žiaľ, znamená, že sa uplatní zásada jednomyseľnosti. Ide o nebezpečný prístup, pretože by mohol nahrávať euroskeptikom. V ideálnom prípade by mal byť tento mechanizmus začlenený do systému Spoločenstva.
<P>
V skutočnosti by mala byť Komisia so súhlasom členských štátov schopná riadiť ciele trvalého mechanizmu pre stabilitu a neobmedzovať sa len na technické monitorovanie. Na záver sa domnievam, že aj keď je možno potrebné v tomto prípade použiť zjednodušený revízny postup, musí to zostať výnimkou.
<SPEAKER ID="056" NAME="Rolandas Paksas" LANGUAGE="LT">
Hlasoval som za toto uznesenie, pretože je dôležité pre celú Európsku úniu, ktorá sa dostáva z ťažkej hospodárskej krízy. V konečnom dôsledku je veľmi dôležité, aby sme zriadili taký mechanizmus, ktorý by stabilizoval eurozónu a zabezpečil jej účinné a efektívne fungovanie a rozvoj. Európsky mechanizmus pre stabilitu je trvalým fondom pomoci, ktorý pomáha členským štátom eurozóny postihnutým krízou. Na to, aby tento mechanizmus účinne fungoval, je však potrebné, aby v plnom rozsahu zapadal do inštitucionálneho rámca Únie. Predovšetkým je potrebné zabezpečiť, aby bol od začiatku otvorený všetkým členským štátom, aj tým, ktorých menou nie je euro. Myslím si, že je rozumné zabezpečiť finančné opatrenia, ktoré by umožňovali kúpu dlhopisov od štátov, ktoré čelia nesmiernym dlhovým problémom. To by im pripravilo pôdu, aby mali prístup na finančné trhy, a zároveň by to podporilo rýchlejšie hospodárske oživenie. Súhlasím s návrhom, že aj ďalšie inštitúcie EÚ by mali byť zapojené do riadiaceho procesu mechanizmu a že Komisia by mala dostať viac právomocí, aby mohla účinne uplatňovať rozšírené funkcie Únie v tejto oblasti.
<SPEAKER ID="056" NAME="Alfredo Pallone" AFFILIATION="PPE">
písomne. - (IT) Hlasoval som za pozmeňujúci a doplňujúci návrh tejto zmluvy v súvislosti s mechanizmom stability pre členské štáty, ktorých menou je euro. Dúfam, že členské štáty rýchlo rozhodnú o jeho podrobnostiach a osobitostiach. Nemyslím si však, že diskusia sa tu skončí. Myslím si, že v nasledujúcich mesiacoch a rokoch bude problémom, ktorému budeme čeliť, otázka, či a ako máme použiť tieto príspevky. Mám na mysli napríklad otázku eurobondov. V situácii, ako je tá súčasná, keď sa od členských štátov na jednej strane vyžaduje, aby realizovali vážne rozpočtové politiky na zníženie deficitov a dlhov, a na druhej strane, aby platili príspevky za účasť na stabilizačnom fonde, hrozí reálne riziko kolapsu a riziko, že štáty sa už nebudú schopné samy financovať. Európske hospodárstvo sa nemôže revitalizovať, ak zároveň nebudeme využívať silu eura na medzinárodných trhoch a z toho vyplývajúci zvýšený úverový rating na jeho oživenie. Zhromažďovanie peňazí na európskej úrovni umožňuje členským štátom znižovať výdavky, aby zabránili prekrývaniu činností a dosiahli lepšiu návratnosť investícií.
<SPEAKER ID="056" NAME="Maria do Céu Patrão Neves" LANGUAGE="PT">
Posilnenie hospodárskeho riadenia EÚ sa stalo prioritou najmä v súčasnej medzinárodnej hospodárskej situácii. Keď 1. decembra 2009 nadobudla platnosť Lisabonská zmluva, nikto neočakával, že v blízkej budúcnosti bude musieť prejsť zmenami a doplneniami. Dobre známe mimoriadne okolnosti vo finančnej, hospodárskej a aj sociálnej oblasti sú však rozhodujúcim faktorom tohto pozmeňujúceho a doplňujúceho návrhu, ktorý má väčšinovú politickú podporu.
<P>
A predsa mi nedá, aby som nezdôraznila, že tento zjednodušený revízny postup sa nesmie stať precedensom pre budúce ústavné zmeny, pokiaľ naozaj nepôjde o mimoriadne okolnosti, akými sú napríklad tie súčasné. Súhlasím s tým, že je potrebná spoločná a súdržná hospodárska a finančná politika medzi členskými štátmi eurozóny, ktorá by zaručovala súdržnosť a stabilitu eurozóny, preto som hlasovala za túto správu zameranú na zmenu a doplnenie článku 136 Zmluvy o fungovaní Európskej únie, ako aj na inštitucionalizáciu trvalého európskeho mechanizmu pre finančnú stabilitu s cieľom zaručiť stabilitu a finančnú pomoc podľa určitých podmienok, najmä dôkladnej analýzy a uplatňovania programu hospodárskej a finančnej obnovy.
<SPEAKER ID="057" NAME="Crescenzio Rivellini" LANGUAGE="IT">
Dnes sme počas krátkej schôdze v Európskom parlamente v Bruseli hlasovali o správe, ktorou sa mení a dopĺňa Zmluva o fungovaní Európskej únie v súvislosti s mechanizmom pre stabilitu pre členské štáty, ktorých menou je euro.
<P>
Európska rada 16. decembra 2010 rozhodla o tom, že prekonzultuje s Európskym parlamentom podľa zjednodušeného revízneho postupu ustanoveného v článku 48 ods. 6 konsolidovanej verzie Zmluvy o fungovaní Európskej únie návrh na revíziu článku 136 konsolidovanej verzie Zmluvy o fungovaní Európskej únie v súvislosti s mechanizmom pre stabilitu pre členské štáty, ktorých menou je euro. Cieľom návrhu, ktorý predložili náš kolega pán Brok a kolega poslanec pán Gualtieri, je pridať odsek, ktorým by sa zabezpečilo, že členské štáty, ktorých menou je euro, budú schopné zriadiť mechanizmus, ktorý by sa aktivoval v prípade potreby ochránenia stability eurozóny ako celku, pričom sa v ňom uvádza, že pridelenie akejkoľvek finančnej pomoci v rámci tohto mechanizmu bude podliehať prísnym podmienkam.
<SPEAKER ID="058" NAME="Raül Romeva i Rueda" AFFILIATION="Verts/ALE">
písomne. - Podľa správy, o ktorej sa dnes hlasovalo, Európsky parlament:
<P>
1. zdôrazňuje, že menová politika pre členské štáty, ktorých menou je euro, je výlučnou právomocou Únie a je politikou Spoločenstva už od čias Maastrichtskej zmluvy; a
<P>
2. zdôrazňuje dôležitosť eura pre európsky politický a hospodársky projekt a vyzdvihuje dôležitosť záväzku, ktorý všetky členské štáty prijali v prospech stability eurozóny, a zmysel pre zodpovednosť a solidaritu, ktorý preukázali.
<P>
Zároveň sa domnieva, že je nevyhnutné urobiť viac, než len pripraviť dočasné opatrenia zamerané na stabilizáciu eurozóny, a že Únia by mala posilňovať hospodárske riadenie aj prostredníctvom politík a nástrojov určených na podporu udržateľného rastu v členských štátoch; zastáva názor, že posilnenie Paktu stability a rastu, európsky semester, stratégia EÚ 2020 a zmena a doplnenie článku 136 Zmluvy o fungovaní Európskej únie týkajúce sa mechanizmu pre stabilitu sú len prvým krokom v tomto smere.
<SPEAKER ID="059" NAME="Licia Ronzulli" LANGUAGE="IT">
Podporujem znenie tohto uznesenia, pretože som presvedčená o tom, že menová politika týkajúca sa eura by mala zostať výhradnou právomocou európskych inštitúcií, pretože by sa tým zamedzilo zavedeniu dvojitých štruktúr, ktoré by boli škodlivé pre európsku integráciu.
<P>
Všetky členské štáty v súčasnosti koordinujú svoje hospodárske politiky v súlade s opatreniami nariadenými európskymi inštitúciami v záujme stability celej eurozóny. Súčasný návrh rozhodnutia Rady by mohol vytvoriť rozhodovací mechanizmus týkajúci sa stability eura, ktorý je mimo oblasti pôsobnosti Parlamentu a Komisie. Z tohto dôvodu je mechanizmus pre stabilitu spoločnou reakciou na problémy hospodárskeho a sociálneho rastu s cieľom podporiť zavedenie eura v zostávajúcich členských štátoch. Dúfam, že zriadenie a fungovanie trvalého mechanizmu pre stabilitu bude predstavovať aj prínos pre celý európsky inštitucionálny rámec a v prípade potreby prostredníctvom zlepšenej spolupráce aj postup na zabezpečenie transparentnosti všetkých rozhodnutí.
<SPEAKER ID="060" NAME="Søren Bo Søndergaard" AFFILIATION="GUE/NGL">
písomne. - Odmietol som tento návrh ako celok, pretože neverím, že vyrieši problémy. Súhlasím s Európskou konfederáciou odborových zväzov, ktorá tvrdí, že navrhované zmeny budú pripravovať pôdu na narúšanie sociálneho dialógu a zasahovanie do systémov kolektívneho vyjednávania v celej Európe. Okrem toho nesúhlasím s výberom zjednodušeného postupu revízie tejto zmluvy. Domnievam sa, že by sa mal použiť riadny postup revízie tejto zmluvy, aby sa umožnila náležitá a hĺbková diskusia o navrhovanom mechanizme pre stabilitu a o ďalších možných zmenách zmlúv, napríklad o ustanovení o sociálnom pokroku. Na záver členské štáty vyzývam, aby umožnili referendá vo všetkých členských štátoch o návrhoch zmeny tejto zmluvy.
<SPEAKER ID="061" NAME="Eva-Britt Svensson" AFFILIATION="GUE/NGL">
písomne. - Odmietli sme tento návrh ako celok, pretože neveríme, že vyrieši problémy. Súhlasíme s Európskou konfederáciou odborových zväzov, ktorá tvrdí, že navrhované zmeny budú pripravovať pôdu na narúšanie sociálneho dialógu a zasahovanie do systémov kolektívneho vyjednávania v celej Európe. Okrem toho nesúhlasíme s výberom zjednodušeného postupu revízie tejto zmluvy. Domnievame sa, že by sa mal použiť riadny postup revízie tejto zmluvy, aby sa umožnila náležitá a hĺbková diskusia o navrhovanom mechanizme pre stabilitu a o ďalších možných zmenách zmlúv, napríklad o ustanovení o sociálnom pokroku. Na záver členské štáty vyzývame, aby umožnili referendá vo všetkých členských štátoch o návrhoch zmeny tejto zmluvy.
<SPEAKER ID="062" NAME="Nuno Teixeira" LANGUAGE="PT">
Dlhová kríza, ktorá postihuje členské štáty, núti Európsku úniu, aby prehodnotila svoju hospodársku stratégiu. Hospodárske riadenie Únie sa postupne stáva realitou. Medzi členskými štátmi eurozóny je potrebná spoločná a súdržná hospodárska a finančná politika: skutočný "pakt za euro". Preto a na zaručenie stability eurozóny má táto správa za cieľ zmenu a doplnenie článku 136 Zmluvy o fungovaní Európskej únie, ako aj inštitucionalizáciu trvalého európskeho mechanizmu pre finančnú stabilitu s cieľom zaručiť stabilitu a finančnú pomoc podľa určitých podmienok, najmä dôkladnej analýzy a uplatňovania programu hospodárskej a finančnej obnovy.
<P>
Hlasujem za tento pozmeňujúci a doplňujúci návrh, pretože si myslím, že je nevyhnutné inštitucionalizovať európsky mechanizmus a zároveň zabezpečiť, aby bol flexibilnejší. A predsa musím zdôrazniť, že je potrebné, aby zohľadnil právomoci európskych inštitúcií, takže sa nesmie vytvoriť samostatný inštitučný rámec. Aktuálne udalosti si vyžadujú, aby sme zaujali vážne a skutočné pozície na úrovni členských štátov, najmä členských štátov eurozóny. Musím však zdôrazniť, že tento zjednodušený revízny postup sa nesmie stať precedensom pre budúce ústavné zmeny.
<SPEAKER ID="063" NAME="Thomas Ulmer" LANGUAGE="DE">
Hlasoval som za tento dodatok Zmluvy o fungovaní Európskej únie, pretože má logické následky týkajúce sa hospodárskeho riadenia a podporuje ďalšiu súdržnosť v eurozóne v súvislosti so spoločnou finančnou politikou. Okrem toho je pravda, že žiadna krajina nedostane úľavy a že sa nebude rozlišovať dobrý a zlý dlh. Medzigeneračná dohoda znamená, že ťažisko dlhu sa vždy presunie na nasledujúce generácie, čím sa obmedzí ich sloboda konať a ich budúce príležitosti.
<SPEAKER ID="063" NAME="Dominique Vlasto" LANGUAGE="FR">
Odčerpanie európskych verejných financií v dôsledku rozhodujúceho záväzku členských štátov kontrolovať pokles rastu po finančnej kríze vytvorilo značné deficity verejných financií, ktoré sú predmetom horúčkovitých špekulácií. Od európskeho mechanizmu pre stabilitu (ESM) to vyžaduje, aby bol trvalý. Vítam inštitucionalizáciu tohto nástroja, ktorý jednoznačne vyjadruje solidaritu v rámci eurozóny a ktorý, naopak, vyzýva svojich členov, aby boli zodpovednejší. Po prvé, aktivácia tohto mechanizmu poskytuje podporu členským štátom s vážnymi finančnými ťažkosťami a po druhé, tento mechanizmus, naopak, vyžaduje od štátov, aby znížili svoj deficit. Vďaka zavedeniu spoločného prístupu k správe dlhu verejných financií časti členských štátov a zbližovaniu ich hospodárstiev je tento mechanizmus v skutočnosti súčasťou komplexnejšej stratégie, ktorú naša politická skupina výrazne podporuje, konkrétne hospodárskeho riadenia eurozóny. Nehovoríme tu o teoretickom mechanizme alebo o európskom manévri. Hovoríme o jasnej potrebe a o skutočnom pokroku pre Európu. Sila našej meny, naša schopnosť dovážať za nízke ceny a naša schopnosť pritiahnuť investície do Európy závisia od tejto stratégie.
<SPEAKER ID="064" NAME="Angelika Werthmann" LANGUAGE="DE">
V správe, ktorú predložili pán Brok a pán Gualtieri, sa jasne uvádza, že Rade - a teda členským štátom - sa nepodarilo úplne zrealizovať Pakt stability a rastu a že sa nevyužili spôsoby stabilizácie tohto paktu, ktoré existujú v zmluvách. Okrem toho Parlament prostredníctvom tejto správy vyjadruje podporu Európskej komisii a bezvýhradne podporuje jej zámer "zabezpečiť konzistenciu medzi budúcim mechanizmom a správou ekonomických záležitostí Únie" s cieľom zabrániť akejkoľvek budúcej kríze, akou je napríklad tá, ktorú zažívame v súčasnosti. Už v odseku 3 správy sa uvádza, že Európsky parlament vníma mechanizmus pre stabilitu ako "súčasť globálneho balíka opatrení navrhnutých na vymedzenie nového rámca, pričom posilňuje rozpočtovú disciplínu a koordináciu hospodárskych a finančných politík členských štátov". Stotožňujem sa s týmto názorom mnohých našich kolegov poslancov.
<SPEAKER ID="064" NAME="Anna Záborská" LANGUAGE="SK">
Jednotná mena priniesla Európe viac slobody. Vždy však platí, že ruka v ruke so slobodou musí kráčať zodpovednosť. A práve tu je problém.
<P>
Ukázalo sa, že niektoré členské štáty brali v minulosti svoj vlastný diel zodpovednosti za spoločnú menu na ľahkú váhu. Na postupné splatenie týchto dlhov si dnes potrebujú požičať ďalšie peniaze, lenže banky im už neveria.
<P>
Štáty, ktoré sa správali zodpovedne, mali na výber: pripustiť bankrot dlžníkov alebo prejaviť solidaritu. Ako presvedčená Európanka som rada, že princíp solidarity zvíťazil.
<P>
Zároveň však očakávam, že pri uplatňovaní nového mechanizmu sa bude postupovať uvážene, aby sa nestávalo to, čo dnes - že po prvotnej pomoci žiadajú Grécko aj Írsko o ďalšiu. Očakávam tiež, že solidarita nebude zneužitá tými, ktorí ju potrebujú, ale ani tými, ktorí hľadajú vhodnú zámienku na harmonizáciu daní a ďalšie okliešťovanie suverenity členských štátov.
