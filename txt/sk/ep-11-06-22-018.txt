<CHAPTER ID="018">
Prevencia a náprava makroekonomických nerovnováh - Vykonanie postupu pri nadmernom schodku - Požiadavky na rozpočtové rámce členských štátov - Rozpočtový dohľad v eurozóne - Dohľad nad stavmi rozpočtov a dohľad nad hospodárskymi politikami a ich koordinácia - Opatrenia na presadzovanie vykonávania nápravy nadmernej makroekonomickej nerovnováhy v rámci eurozóny (pokračovanie rozpravy) 
<SPEAKER ID="205" NAME="Predsedajúci">
Ďalším bodom programu je rozprava o prevencii a náprave makroekonomických nerovnováh, o postupe pri nadmernom schodku, požiadavkách na rozpočtové rámce členských štátov, o rozpočtovom dohľade v eurozóne, o dohľade nad stavmi rozpočtov a dohľade nad hospodárskymi politikami a ich koordinácii a o opatreniach na presadzovanie vykonávania nápravy nadmernej makroekonomickej nerovnováhy v rámci eurozóny.
<SPEAKER ID="206" NAME="Antolín Sánchez Presedo" AFFILIATION="S&amp;D">
(ES) Naši občania chcú silnú a účinnú Európsku úniu. Pomalosť, neprimeranosť a čisto medzivládna predstava zhoršujú dosah krízy a oslabujú dôveryhodnosť európskeho projektu.
<P>
Nečelíme problémom, ktoré sú čisto národné, ani kríze, ktorá je len hospodárska. Čelíme politickej kríze, ktorá si vyžaduje rýchlu, kompletnú a európsku odpoveď.
<P>
V rámci hospodárskej a menovej únie treba posilniť jej základ, teda hospodárstvo aj úniu. Ak to chceme dosiahnuť, návrh týkajúci sa správy ekonomických záležitostí, ktorý bol dnes predložený, sa musí výrazne zlepšiť.
<P>
Podporujeme vytvorenie národných rozpočtových rámcov, ktoré zaručia transparentnosť, hospodársku koordináciu a overovanie dodržiavania európskych záväzkov.
<P>
Považujeme za potrebné napraviť makroekonomické nerovnováhy a napredovať ku konvergencii a domnievame sa, že správa pani Ferreirovej predstavuje v tejto oblasti mimoriadny pokrok.
<P>
Návrhy na reformovanie Paktu stability a rastu sú však neúplné. Pletú dokopy stabilitu s úpravou a zverujú politiky rastu trhu a vnútroštátnemu prostrediu. Vyhýbať sa tomu, aby Európa prijala záväzok voči investíciám a zamestnanosti, je neprípustné.
<P>
Nebudeme komplicmi v tejto snahe, aby sa Európa obrátila chrbtom svojim občanom a svojim záujmom, nezmierime sa s tým, že budeme len ľahostajne uvažovať o tom, ako sa naše problémy zhoršujú, a nebudeme akceptovať dvojité štandardy. Potrebujeme jednomyseľnosť, aby sme zabezpečili zdroje, a rozhodnutia kvalifikovanou väčšinou, aby sme zabránili trestom.
<P>
Musíme prijať naše záväzky voči Európe a musíme to urobiť rýchlo. Európsky parlament by mal usilovne pracovať, aby dosiahol európsku a ambicióznu odpoveď, ktorú si naši občania zaslúžia.
<P>
Musíme napredovať a nie cúvať ako kraby. Európa sa nesmie skrývať, keď je najviac potrebná.
<SPEAKER ID="207" NAME="Ashley Fox" AFFILIATION="ECR">
Hoci Spojené kráľovstvo nie je členom eurozóny a dúfam, že ani nikdy nebude, máme absolútny záujem na jej úspechu. Želám eurozóne len to dobré a je mi ľúto, že nemôžem podporiť návrhy týkajúce sa správy ekonomických záležitostí, o ktorých dnes večer vedieme rozpravu.
<P>
Predložené návrhy udeľujú Komisii veľké nové právomoci. Ak by boli tieto právomoci obmedzené len na krajiny eurozóny, nemal by som žiadne námietky. Namiesto toho však vidíme, ako Komisia a mnohí poslanci tohto Parlamentu - vrátane pani Wortmannovej-Koolovej, ktorú si maximálne vážim - využívajú krízu v eurozóne ako výhovorku na rozšírenie právomocí EÚ do oblasti správy ekonomických záležitostí Spojeného kráľovstva a ostatných krajín, ktoré euro nepoužívajú. Nebol som zvolený na to, aby som EÚ udelil väčšie právomoci v súvislosti s tým, ako Spojené kráľovstvo riadi svoje záležitosti, a preto budem hlasovať proti týmto návrhom.
<SPEAKER ID="208" NAME="Werner Langen" AFFILIATION="PPE">
(DE) Táto rozprava vyjadruje nedoriešené problémy hospodárskej politiky v Európe. Máme síce centrálnu menovú politiku, ale zodpovednosť za rozpočtové a finančné politiky je decentralizovaná. Pokusy niektorých gréckych poslancov presunúť zodpovednosť za kompetencie v oblasti vnútornej politiky na Európu alebo tretie strany, na kapitalistické banky alebo na kohokoľvek iného môžu byť len chybou.
<P>
(protestné pokrikovanie)
<P>
Boli to grécki komunisti.
<P>
Našťastie, euro je stabilné vo vnútri i navonok. A neriešime tu krízu eura, ale skôr krízu vládneho dlhu. A práve tým musíme začať. Nemá to zmysel - ani štát nemôže donekonečna žiť nad svoje možnosti. Nemá zmysel ďalej zvyšovať existujúci dlh bez prijatia následkov potrebných reforiem. Práve preto hovorím, že je najvyšší čas konať. Parlament už dlho požaduje opatrenia. Komisia teraz navrhla sprísnenie Paktu stability a rastu. Maďarské predsedníctvo dosiahlo v rokovaniach dobré výsledky a tie sme dosiahli aj my. Naozaj je podľa mňa škoda, pán Bullmann - v mnohých oblastiach nariadenia o finančných trhoch, na ktorom sa veľmi zhodujeme -, že socialisti chcú stále rozlišovať dobrý a zlý dlh. Toto je nesprávna cesta. Keď vypracujeme bilancie, zistíme, ktoré krajiny Európy sa dostali do ťažkostí. Nie je potrebné nikoho očierňovať, dá sa to ľahko vidieť. Všade, kde vznikli tieto rozpočtové a finančné problémy, boli socialistické vlády. Maďarsko, Lotyšsko, Rumunsko mimo eurozóny, Írsko, Španielsko, Portugalsko, Spojené kráľovstvo a aj Grécko so štvorročným prerušením, keď vládla naša skupina. Inými slovami, váš hospodársky model nefunguje.
<P>
(protestné pokrikovanie)
<P>
Skutočne, pán Bütikofer, teraz by ste to už mali vedieť. Nemôžeme tu Grékov zbaviť zodpovednosti a celkom úprimne poviem, že Gréci neboli prví, ktorí porušili Pakt stability a rastu. Boli to dve veľké krajiny, a to Nemecko a Francúzsko. Protestovali sme proti tomu a zmenili sme to. V tom čase ste boli vo vláde, pán Bütikofer. Vy ste vykopali hrob. Práve vaša strana vykopala hrob Paktu stability a rastu, nie Gréci. Teraz však musia Gréci...
<P>
(Predsedajúci prerušil rečníka.)
<P>
(Rečník prijal dve otázky podľa postupu zdvihnutia modrej karty v súlade s článkom 149 ods. 8 rokovacieho poriadku.)
<SPEAKER ID="209" NAME="Udo Bullmann" AFFILIATION="S&amp;D">
(DE) Pán Langen, chcem sa len ubezpečiť, že poznáte naše predstavy. Preto sa vás opýtam, či viete, čo sme navrhli vašej kolegyni pani Wortmannovej-Koolovej. V prvom rade išlo o posilnenie paktu prostredníctvom zahrnutia užšieho sledovania vybraných cieľov navrhnutých pánom Rehnom v balíku stratégie EÚ 2020, akými sú napríklad výskum a vývoj a boj proti chudobe. Súčasťou by boli aj investície do modernizácie systémov na dodávku energie.
<SPEAKER ID="210" NAME="Marc Tarabella" AFFILIATION="S&amp;D">
(FR) Rád by som spomenul dve veci.
<P>
Po prvé, Grécko. Nepokúšajme sa o prepisovanie histórie. Bola to pravicová vláda, ktorá počas dvoch volebných období zakrývala čísla s pomocou banky Goldman Sachs. Dnes sa ľavicová vláda pokúša dostať veci späť do normálu. Mali by za chyby urobené na základe rád bankových spoločností zaplatiť ľudia?
<P>
Druhý príklad: v našej krajine Belgicku sa vo vláde s účasťou ľavice pod vedením nášho kolegu poslanca pána Dehaena za 12 rokov podarilo znížiť dlh zo 130 % HDP na 80 %. Chyby spôsobené bankovým sektorom a najmä koncernom Fortis znamenali, že sme našim bankám museli pomôcť, aby sme zabránili tomu, že systém...
<P>
(Predsedajúci prerušil rečníka.)
<SPEAKER ID="211" NAME="Werner Langen" AFFILIATION="PPE">
(DE) Veľmi dobre poznám návrhy pána Bullmanna a Skupiny progresívnej aliancie socialistov a demokratov v Európskom parlamente. Ich jediným problémom je to, že požadujú viac peňazí. Problém sa nedá vyriešiť tak, že naň vyhodíte viac peňazí. Ako to práve potvrdil pán Tarabella, existujú príležitosti na znižovanie dlhu aj za účasti socialistov. Chcem poukázať na to, že reformy, ktoré sa uskutočňujú v Grécku, nijako neviedli k tomu, aby sa bohatí ľudia s veľkým objemom súkromného gréckeho bohatstva skutočne podieľali na znášaní nákladov štátu. Práve naopak, od 1. januára vybrali Gréci 59 miliárd EUR z gréckych bankových vkladov a od 1. januára sa predali grécke štátne dlhopisy v hodnote 12 miliárd EUR. Žiadam, aby sa tie mnohé bohaté subjekty v Grécku aktívne zúčastňovali na riešení situácie, pričom to musí regulovať politika. Ak budú schopné prijať zodpovednosť, my budeme môcť využívať našu solidaritu.
<SPEAKER ID="212" NAME="Saïd El Khadraoui" AFFILIATION="S&amp;D">
(NL) Na úvod by som rád vyslovil uznanie tým, ktorí nedávno usilovne pracovali na tomto balíku, ale podporujem aj predošlého rečníka z našej skupiny. Nepovažujeme tento balík za dostatočný ani za vyvážený. Nejde ani tak o technické detaily, ale skôr o podstatu. Na čo kladieme dôraz? Aké by mali byť ciele integrovanejšej hospodárskej politiky? Nie je teda pravda, že nechceme európsku správu ekonomických záležitostí, ale mali by sme sa sami seba opýtať, ako by sme ju mali definovať, čo je podstatou európskej správy ekonomických záležitostí. Je zrejmé, že súčasná kríza nám jasne ukázala, že menová únia si vyžaduje aj hospodársku spoluprácu. Zdá sa, že do nášho finančného projektu sa vkradla nejaká chyba návrhu a my ju musíme napraviť.
<P>
Pre nás ide o oveľa viac než o odsúhlasenie škrtov a dosiahnutie rozpočtových cieľov. Áno, pán Langen a dámy a páni, naozaj podporujeme stabilné verejné financie, ale rozhodujúce je pre nás to, ako môžeme všetci napredovať, ako sa môžeme dostať z tohto bahna. Ako sa môžeme pripraviť na budúcnosť, a teda ako môžeme zabezpečiť rast a zamestnanosť prostredníctvom spoločnej hospodárskej politiky? Dá sa to dosiahnuť tým, že do systému začleníme ambicióznu investičnú stratégiu, že vytvoríme prepojenie s cieľmi stratégie do roku 2020 alebo, inými slovami, že prijmeme spoločné opatrenia napríklad na zlepšenie nášho systému vzdelávania, na boj proti chudobe a zlepšenie konkurencieschopnosti, aby sme prostredníctvom investícií do výskumu a vývoja dokázali konkurovať tretím krajinám.
<P>
Mimochodom, udivuje ma, že niektorí poslanci, ako napríklad len včera pán Verhofstadt, obhajujú investičnú stratégiu, a pritom sú spokojní s týmto balíkom. Pre mňa osobne to nie je zásadový postoj. Preto považujeme balík šiestich legislatívnych návrhov za premeškanú príležitosť na zavedenie skutočnej správy ekonomických záležitostí.
<SPEAKER ID="213" NAME="Marianne Thyssen" AFFILIATION="PPE">
(NL) Nachádzame sa vo veľmi hlbokej kríze, pričom musíme zabezpečiť, aby sme sa z nej nielen dostali, ale aj to, aby sme sa v nej znovu neocitli. A práve preto potrebujeme silný legislatívny rámec a ako spoločný zákonodarca musíme niesť našu časť zodpovedností. Veď práve my sme tá generácia, ktorá momentálne rozhoduje o budúcnosti našich detí.
<P>
My v Poslaneckom klube Európskej ľudovej strany (kresťanských demokratov) máme odvahu presadzovať takúto skupinu pravidiel. Teraz musíme mať odvahu rozhodnúť o tom, aké kroky podnikneme. Takisto musíme mať odvahu rozhodnúť sa presadzovať takéto riešenia, zaistiť ich dodržiavanie, aj keby to znamenalo, že budeme musieť plávať proti prúdu. Chápeme ľudí, ktorí sa vyberajú do ulíc a protestujú, ba čo viac, dávame presnú štruktúrovanú odpoveď na obavy týchto ľudí: dobré pracovné miesta, udržateľný rast a priestor na primeranú sociálnu politiku v budúcnosti. Ak chceme zostať významným hráčom v globalizovanom hospodárstve, musíme zaistiť väčšiu koordináciu hospodárskych a rozpočtových politík a tiež väčšiu koordináciu hospodárskej politiky a politiky hospodárskej súťaže členských štátov. Na tento účel zjavne potrebujeme investície do hospodárstva. V prvom rade však musíme zaistiť, aby sa nikto nemohol svojvoľne odchýliť od odsúhlasených pravidiel bez riadneho dôvodu, pretože by to znamenalo znovu stiahnuť ostatných do tejto šlamastiky.
<P>
Balík, ktorý napokon vzišiel z rokovaní, poskytuje dôraznú odpoveď na tieto požiadavky a tiež odpoveď na chyby minulosti. Jedinou vecou, ktorú musíme lepšie zabezpečiť - a vyplýva to aj z nášho správania v minulosti -, je posilniť preventívny aspekt Paktu stability a rastu. Ak by sa totiž členský štát znovu vydal po nesprávnej ceste, nemôžeme dovoliť, aby sa to stalo predmetom politického vyjednávania v Rade, a teda aj konečnou odpoveďou Európy.
<P>
Preto dúfam, že tu budeme hlasovať za, že podporíme tento balík, ale že si tiež dáme možnosť začať záverečné kolo rokovaní s Radou, aby sme ďalej posilnili túto myšlienku.
<SPEAKER ID="214" NAME="Leonardo Domenici" AFFILIATION="S&amp;D">
(IT) Domnievam sa, že sme svedkami paradoxu. Balík, ktorý by mal napraviť nerovnováhy a asymetrie a predchádzať im, je založený na nerovnováhe a nedostatočnej symetrii. Je to ako keď telo stojí na dvoch nohách, ale jedna je oveľa dlhšia a vyvinutejšia ako druhá. Noha, ktorá ovláda fiškálnu politiku, je svalnatejšia a pohotovejšia, kým tá, čo ovláda rozvojovú politiku, ktorá by mala zabezpečovať stimuly a dlhodobú hnaciu silu, je zjavne vyziabnutá a bez sily.
<P>
Myslím si, že tento neharmonický výsledok konečnej štruktúry balíka je dôsledkom rozdielnych názorov na pôvod a charakter krízy. Rozdielnych názorov medzi tými, ktorí si myslia, že príčinou krízy sú ťažkosti a nerovnováha vo verejných financiách, a tými, ktorí sa domnievajú, že základným problémom sú skôr chýbajúce pravidlá a chýbajúca transparentnosť na trhoch, hospodárska a trhová nerovnováha a sociálna nerovnosť. Riskujeme, že si popletieme príčinu a následok. Všetci chceme, aby sa verejné financie zodpovedne kontrolovali, ale cieľ zníženia dlhu nestačí na oživenie rastu a konkurencieschopnosti. Jadrom týchto opatrení sú postupy a sankcie. Oveľa menší dôraz - až príliš malý dôraz - sa kladie na investície a stratégiu udržateľného rastu, ktorú by mala Európa presadzovať a realizovať.
<P>
Vieme, že naše kroky môžu viesť k pomerne odlišným výsledkom aj bez toho, aby sme to plánovali, a dokonca môžu mať opačný účinok, než sa snažíme dosiahnuť. Toto je heterogenita účelu. Obávam sa, že tento problém je jadrom tohto balíka.
<SPEAKER ID="215" NAME="José Manuel García-Margallo y Marfil" AFFILIATION="PPE">
(ES) Je zrejmé, že sa nachádzame vo vážnej situácii, ktorá si od nás všetkých vyžaduje, aby sme boli zodpovední. Od nás všetkých, teda aj od Rady. To, čo nás dnes s Radou rozdeľuje, je téma hlasovania podľa pravidla obrátenej kvalifikovanej väčšiny.
<P>
Všetci vieme, že Pakt stability a rastu (PSR) nefunguje, pretože členské štáty sa rozhodli netrestať sa navzájom za porušenie rozpočtovej disciplíny. Azda preto, že v evanjeliu si prečítali výrok, ktorý hovorí: "Kto je bez viny, nech prvý hodí kameňom."
<P>
Tento Parlament totiž chce - a tým sa líši od Rady - zastaviť toto radostné kamarátstvo medzi vládami a nahradiť neobjektívne rozhodovanie rozhodovaním nestranným.
<P>
Tento balík je dobrý a zaslúži si, aby sme zaň hlasovali. V najťažších časoch by nikto nemal ani len uvažovať o tom, že navrhne, aby sme míňali viac. Teraz sa snažíme obnoviť rozpočtovú disciplínu.
<P>
Ak je však niečo dobré, nemusí to nevyhnutne aj stačiť. Prejavy, ktoré sme dnes počuli, poukázali na niekoľko vecí. Všetci sme vedeli, že eurozóna nie je optimálnou menovou zónou. Všetci si mysleli, že súčasný inštitucionálny rámec - centralizovaná menová politika, Pakt stability a rastu a koordinácia ostatných hospodárskych politík - umožní prekonať alebo aspoň zmenšiť rozdiely medzi členskými štátmi. To sa však nestalo. V dobrých časoch sa rozdiely len zvýšili a v zlých časoch sa piliere, na ktorých stála menová únia, zrútili. Tými piliermi bola zásada neposkytovania pomoci, zásada platiť si svoje záväzky a zásada nevylúčenia z eurozóny.
<P>
Teraz sa ocitáme v situácii, keď sa môžeme ako Lenin pýtať, "čo robiť?". Jediným riešením je napredovať v otázke politickej únie.
<P>
Vítam emisiu eurobondov. Je to pozitívny krok týmto smerom, aj keď treba urobiť ešte viac. Ak si zriadenie politickej únie vyžaduje reformu zmlúv na základe zvolania stretnutia, urobme to. Jedno grécke príslovie totiž hovorí, že "pravidlá sa robia pre človeka a nie človek pre pravidlá."
<P>
Nejde o to, aby sme pokračovali v trojstranných rokovaniach o tretej ráno, ani o ministerské stretnutia o šiestej ráno. Poďme odteraz rozmýšľať o tom, čo sa dá urobiť, aby sme situáciu napravili.
<P>
Prvým krokom je však hlasovať za tento balík, ktorý je dobrým krokom správnym smerom. V opačnom prípade to bola márna snaha, a ako práve hovoril pán Ortega y Gasset, márna snaha vedie k melanchólii a v politike k opozícii.
<SPEAKER ID="216" NAME="Predsedajúci">
Vedie to k melanchólii a aj k tomu, že vďaka zhovievavosti predsedajúceho ste hovorili dlhšie, než je pridelený čas, pán García-Margallo y Marfil.
<SPEAKER ID="217" NAME="Alfredo Pallone" AFFILIATION="PPE">
(IT) Táto rozprava ponúka príležitosť zaoberať sa témou novej dohody o riadení v Európskej únii, vyslať silný a jednotný odkaz, obnoviť solidaritu v EÚ a rozptýliť špekulácie.
<P>
Skutočnosť je taká, že za uplynulé roky sme oslabili Pakt stability a rastu. Rovnako nevyvrátiteľnou skutočnosťou je to, že to bola chyba a teraz znášame následky. Musíme sa vrátiť k pravidlám fiškálnej disciplíny a to je skutočná problematika, skutočná rozprava, ktorú musíme spoločne viesť. Postupy musia byť automatické, aby sme nezažili to isté, čo so starým Paktom stability a rastu. Myslím si, že existuje len jedna cesta z krízy, že neexistujú žiadne skratky. Odpoveď spočíva vo vnútroštátnych politikách, v plnení plánovaných a dohodnutých záväzkov. Solidaritu medzi členskými štátmi EÚ musí dopĺňať zmysel pre zodpovednosť a musí byť v súlade s pravidlami, ktoré členské štáty nemôžu a nesmú vedome porušovať.
<P>
V rámci toho všetkého, prirodzene, nemôžeme zabudnúť na význam rastu, ktorý zabezpečuje fiškálne príjmy, a na štrukturálne reformy, aby sa skúšané krajiny postavili späť na nohy. Prioritou politického programu musia byť štrukturálne reformy zamerané na oživenie konkurencieschopnosti hospodárstiev a rastového potenciálu.
<P>
Nesúhlasím s tými, ktorí tvrdia, že nový Pakt stability a rastu bude brániť členským štátom v rozvoji. Skôr ich podnieti, aby sa nevenovali zbytočnostiam, aby modernizovali, aby realizovali štrukturálne reformy, ktoré naštartujú hospodárstvo. Som si istý, že vďaka nim a vďaka prísnemu dodržiavaniu pravidiel stanovených novým Paktom stability a rastu EÚ zosilnie a bude schopná čeliť novým problémom bez politík pomoci aj bez prežitých sloganov, ktoré sú ešte horšie, ktoré nevedú nikam a páchajú len škodu najmä medzi najslabšími členmi spoločnosti.
<SPEAKER ID="218" NAME="Astrid Lulling" AFFILIATION="PPE">
(FR) Čím viac sa Parlament vychvaľuje úžasným pokrokom v oblasti správy ekonomických záležitostí, tým väčšiu potrebu mám zvolať na kolegov poslancov, aby prejavili trochu pokory, pretože balansujeme na pokraji priepasti. Musíme otvoriť oči a týka sa to dvoch vecí. Prvou je to, že Európsky parlament bol počas gréckej krízy ticho. Zvyčajne tak rýchlo reagujeme na kadejaké udalosti na celom svete, pripravujeme jedno uznesenie za druhým a napriek tomu sa zdá, že pri tejto zásadnej kríze sme onemeli. Je mi ľúto, že nie sme schopní vyslať Grékom, vládam členských štátov a európskym občanom dôrazný, jednoduchý a praktický odkaz.
<P>
Druhá vec súvisí s rozsahom pôsobnosti tohto balíka. Hlasovaním za týchto šesť smerníc či nariadení - dúfam teda, že za ne budeme hlasovať - určite posunieme eurozónu o krok ďalej, o krok, o nič viac, k určitej disciplíne, ktorá tu tak chýba, a hodnota tohto kroku sa ukáže v budúcnosti. Stačí však, že sa pozrieme na prudké diskusie o systéme hlasovania obrátenou kvalifikovanou väčšinou, a zistíme, akú ďalekú cestu ešte máme pred sebou, čo sa týka pravidiel a automatických sankcií. Niektorí ľudia ešte stále majú pocit, že systému hlasovania obrátenou kvalifikovanou väčšinou sa treba báť. V tejto zásade však musíme ostať pevní.
<P>
Z čisto politického hľadiska som sklamaná, že ľavicoví poslanci EP naďalej odmietajú zásady dobrého riadenia rozpočtov aj napriek všetkým dôkazom. Deficity a udržateľný rast nemôžu ísť ruka v ruke. Štáty skutočne musia riadiť svoje rozpočty podľa pravidiel dobrého hospodárenia a nie revitalizáciou prostredníctvom verejných výdavkov, ktorá je krátkodobým sladidlom, ale nikdy nie trvalým riešením.
<P>
Blížime sa k týmto niekoľkým nasledujúcim rozhodujúcim týždňom a našou úlohou je teraz vybudovať novú hospodársku úniu...
<P>
(Predsedajúci prerušil pani Lullingovú.)
<P>
(Pani Lullingová prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="219" NAME="Werner Langen" AFFILIATION="PPE">
(NL) Keďže mi už nezostal rečnícky čas, chcel by som pani Lullingovej položiť túto otázku: mohli by ste, pani Lullingová, v mojom mene povedať Parlamentu, že som pred chvíľou nemyslel všetkých gréckych poslancov EP, ale len dvoch komunistických poslancov, ktorí hovorili bezprostredne predo mnou, pána Chountisa a pána Toussasa? Mohli by ste to, prosím, potvrdiť tomuto Parlamentu?
<SPEAKER ID="220" NAME="Astrid Lulling" AFFILIATION="PPE">
(DE) Rada to, samozrejme, poviem a potvrdím. Chcela by som však povedať aj to, že sa prihovárame aj Grékom. V Grécku je len 10 daňových emigrantov, ktorí hovoria, že zarábajú ročne viac než 1 milión EUR. Prihováram sa aj im tak, ako sa pán Langen prihováral komunistom.
<SPEAKER ID="221" NAME="Othmar Karas" AFFILIATION="PPE">
(DE) Čas sa kráti. Preto by som chcel vyzvať, aby sa už skončili tieto divadelné prejavy, ukazovanie prstom a hry politických strán bez ohľadu na to, kde sa tieto veci odohrávajú. Musíme poriadne urobiť našu prácu a reagovať na krízu krok za krokom.
<P>
Aké sú príčiny tejto krízy? Sústavne zdôrazňujeme, že medzi príčiny patrí nedodržiavanie pravidiel, blokovanie sankcií a nedostatočný pokrok pri napredovaní v otázkach menovej únie. V našich plánoch správy ekonomických záležitostí teraz požadujeme posilnenie Paktu stability a rastu, a to tak z hľadiska preventívnych, ako aj nápravných opatrení, väčšinu podporujúcu uplatňovanie sankcií a to, aby Komisia v prípade potreby mala právo zasahovať, aby sa občania Európy mohli spoľahnúť na to, že pravidlá sa dodržiavajú.
<P>
Moja druhá poznámka sa týka toho, že chceme menovú úniu posunúť do ďalšej fázy. To znamená vytvoriť hospodársku úniu a zároveň pamätať na cieľ politickej únie.
<P>
Musím povedať, že som sklamaný výsledkami trojstranného rokovania. V tejto chvíli neprebieha dobre. To, že Rada v rámci dialógu o hospodárskej politike nesúhlasí s tým, aby boli Európsky parlament a sociálni partneri jeho súčasťou, však oslabuje našu jednotnosť. Chceme zvýšiť našu jednotnosť. Keďže Rada nie je schopná riešiť súčasnú nerovnosť v našej spoločnosti a dať Parlamentu príležitosť na to, aby sa ministri členských štátov priamo zodpovedali nám, výsledky trojstranného dialógu sa oslabujú. Na výsledky tohto trojstranného dialógu čakáme. Chceme vyriešiť otvorené problémy a nastoliť jednotu. Ak dovolíme, aby sa naša pozícia oslabila v dôsledku oslabenia Rady, bude to znamenať, že z krízy sme sa vôbec nepoučili.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8 rokovacieho poriadku.)
<SPEAKER ID="222" NAME="Franz Obermayr" AFFILIATION="NI">
(DE) Chcel by som pánovi Karasovi položiť jednu otázku. Nachádzame sa uprostred krízy jednotnej meny. Zistili sme, že máme zásadné problémy, ako je napríklad chýbajúca spoločná fiškálna a hospodárska politika. Tieto zistenia ekonómov a akademikov ma dosť prekvapujú. Skutočne si myslíte, pán Karas, že pred zavedením jednotnej meny nikto nevedel o otrepanej pravde, že potrebné je aj spoločné riadenie a politická únia? Možno nikto nebol dostatočne statočný alebo čestný, aby to povedal občanom Európy.
<SPEAKER ID="223" NAME="Othmar Karas" AFFILIATION="PPE">
(DE) Všetci to vedeli a hovorili to. Hovorili, že menová únia je politický projekt, že integrácia v oblasti menovej únie je nezvratná a že po menovej únii musia nasledovať ďalšie kroky smerom k integrácii. A celé roky sme sa v tejto veci výrazne angažovali. Politické skupiny ako vaša vyvolávajú pocity zamerané proti Európskej únii, hovoria veľmi málo o význame meny a o príležitosti, politickej vôli...
<P>
(Predsedajúci prerušil rečníka.)
<SPEAKER ID="224" NAME="Theodor Dumitru Stolojan" AFFILIATION="PPE">
(RO) Zajtra budem hlasovať za legislatívny balík súvisiaci s európskou správou ekonomických záležitostí. Chcel by som poďakovať osobitne spravodajcom, maďarskému predsedníctvu a Komisii za ich skutočne výnimočné úsilie, ktoré vyvrcholilo sformovaním tohto legislatívneho balíka.
<P>
Na balík európskej správy ekonomických záležitostí sa musíme dívať v súvislosti s ďalším legislatívnym balíkom, ktorý sa týka finančného sektora vrátane európskej štruktúry finančného dohľadu a ktorý už bol prijatý. Som pevne presvedčený, že účinné vykonávanie tohto právneho predpisu zaistí, že už žiaden ďalší štát nikdy nezostane bez potrebných opatrení, keď bude čeliť budúcej kríze. Budeme schopní predchádzať fiškálnym a hospodárskym nerovnováham a naprávať ich, čo je jednou z najlepších záruk hospodárskeho rastu a tvorby pracovných miest.
<P>
Musím však vyjadriť obavy z toho, že európske inštitúcie nie sú ochotné pripustiť hospodársku realitu, ktorej momentálne čelíme. Mám tým na mysli to, že členský štát s dlhom, ktorý už ďalej nedokáže splácať, nemôže získať pomoc, čím k existujúcemu dlhu pridáva ďalší s ešte vyššími nákladmi. Poučili sme sa zo skúseností a zdravého rozumu, že riešenie spočíva v tom, že dlžnícka krajina si doma uprace, pričom veritelia si uvedomia, že dlh, ktorý treba zaplatiť, treba zladiť s možnosťami príslušnej krajiny zaplatiť ho. Ak nebudeme pokračovať týmto spôsobom, len stratíme čas a problém sa ešte zhorší.
<SPEAKER ID="225" NAME="Sławomir Witold Nitras" AFFILIATION="PPE">
(PL) Po tom, čo som si pozorne vypočul dnešnú rozpravu, by som chcel, ak dovolíte, vyjadriť niekoľko poznámok. Po prvé, v tejto rokovacej sále sa často spomínala podpora hospodárstva prostredníctvom ďalších rozpočtových výdavkov. Myslím si, že príslušní poslanci zabúdajú, že v Európskej únii sú krajiny - a nielen jedna či dve a nielen Grécko -, ktorých domáci dlh je vyše 100 %, čo už samo osebe stimuluje hospodárstvo. V dôsledku toho sme dosiahli určitú úroveň hospodárskeho rastu, aj keď ide o akýsi umelý rast. Zostali nám však účty, ktoré musíme zaplatiť, a musíme ich zaplatiť teraz.
<P>
V súvislosti s obmedzovaním deficitov sa spomínali reštriktívne riešenia. V navrhovaných riešeniach sa však uvádza, že každá krajina má do 20 rokov znížiť dlh na 60 %. Ak je zníženie dlhu o polovicu za 20 rokov dlhodobá perspektíva, aká je krátkodobá perspektíva? V tejto situácii si neviem predstaviť dlhodobejšiu perspektívu.
<P>
Je možné vzdať sa trestov alebo je systém trestov reštriktívnym systémom? Pred 15 rokmi, keď som bol ešte študentom, som sa dozvedel o konvergenčných kritériách a ich povinnom charaktere. Boli však povinné len na papieri. Ak boli pre niekoho povinné, tak len pre tých, ktorí chceli vstúpiť do eurozóny. Pre nikoho v eurozóne však povinné neboli. Preto takýto systém nemožno úspešne zaviesť bez trestov - bez reštriktívnych trestov, ako to niektorí nazývajú. Tieto sankcie na papieri existovali, ale ako si pamätáme a ako vieme, až do dnešného dňa sa neukladali žiadne skutočné sankcie.
<P>
Moja posledná poznámka súvisí s tým, že poslanci Skupiny progresívnej aliancie socialistov a demokratov v Európskom parlamente povedali, že by sme mali realizovať stratégiu do roku 2020 a nielen krátiť výdavky. Práve tieto dokumenty však okrem iného hovoria o európskom semestri. Zavádzajú tiež nový postup v prípade nadmernej nerovnováhy. Medzi vlastnosti tohto nástroja patrí aj to, že dáva Európskej komisii možnosť posúdiť, či členské štáty vykonávajú stratégiu do roku 2020, a preto sa oplatí hovoriť pravdu. Chcem vás naliehavo vyzvať, aby ste prijali tento balík, pretože chýbajúca dohoda medzi Radou, Komisiou a Parlamentom o tejto záležitosti...
<P>
(Predsedajúci prerušil rečníka.)
<SPEAKER ID="226" NAME="Sirpa Pietikäinen" AFFILIATION="PPE">
Kompromis je rozumný. Je zrejmé, že Parlament vo svojich rokovaniach vyšiel maximálne v ústrety s cieľom dosiahnuť kompromis, ale myslím si, že sme sa dostali na hranicu. Odloženie rozhodovania o balíku problém nevyrieši. Problém sa nestratí. Tie isté problémy si na nás počkajú a ohrozia celú budúcnosť eura a EÚ, ak nebudeme mať lepšiu koordináciu a nebudeme viac využívať metódu Spoločenstva.
<P>
EÚ je z dlhodobého hľadiska hospodárskou úniou. Musíme odstrániť hlavné príčiny problémov. S týmto balíkom sme sa k tomu dostali bližšie, stále však nie sme dostatočne blízko. Myslím si, že hlasovanie podľa pravidla obrátenej kvalifikovanej väčšiny patrí medzi témy, ktoré sú jadrom problému.
<P>
Teraz nie je čas na populizmus a krátkozrakú politiku, ktorú Rada podľa mňa niekedy do istej miery robí. Rada je podobne ako Parlament zodpovedná za Európanov. Dúfam, že Rada s Komisiou a Parlamentom budú niesť spoločnú zodpovednosť a podniknú potrebné kroky v súvislosti s týmto balíkom o správe ekonomických záležitostí a budúcimi akciami. Ak jednotlivé kúsky nebudú správne a nebudú v správnom poradí, plány týkajúce sa budúcnosti a stratégie EÚ 2020 budú len márnymi a peknými rečami, na ktorých našu budúcnosť skutočne postaviť nemôžeme.
<SPEAKER ID="227" NAME="Thomas Mann" AFFILIATION="PPE">
(DE) Balík európskej správy ekonomických záležitostí vysiela jasný signál, že v budúcnosti musíme zabrániť dlhovým krízam všade, kde to bude možné. Musíme prijať účinné opatrenia s cieľom zabrániť destabilizácii eura. To je základný odkaz tejto vynikajúcej správy, ktorú vypracovala pani Wortmannová-Koolová. Ak to chceme dosiahnuť, potrebujeme väčšiu politickú koordináciu medzi členskými štátmi a dôrazný dohľad na úrovni EÚ. Tento dohľad je podstatným prvkom stratégie Európa 2020.
<P>
Konečne musíme začať jednotne uplatňovať Pakt stability a rastu, ktorý je základom silného eura, aby sme členským štátom s vysokými rozpočtovými deficitmi ukázali, kde sú hranice. Práve toto oprávnene požadujú občania Európy a nielen v krajinách, od ktorých sa očakáva prejav solidarity v podobe neustále sa zvyšujúcich záchranných balíkov. Nesmieme už dovoliť žiadne ďalšie výhovorky ani neisté kompromisy, keď členské štáty navzájom zverejnia svoje konvergenčné programy a rozpočtové politiky. Občania budú pripravení prijať bolestivé reformy len vtedy, keď budú mať jasnú predstavu o situácii, aby mohli podporiť potrebné opatrenia.
<P>
V rozpore s rozšírenou dôverou v nacionalizmus však nepotrebujeme menej, ale viac Európy. Mali by sme napríklad posilniť našu metódu Spoločenstva, ktorá je založená na Lisabonskej zmluve. Komisia musí prijať svoje zodpovednosti, identifikovať trendy vo finančnej a hospodárskej politike v ranej fáze a zaistiť podstatne účinnejší dialóg medzi finančnými inštitúciami a politickými predstaviteľmi ako doposiaľ a to všetko aj urobí.
<SPEAKER ID="228" NAME="Seán Kelly" AFFILIATION="PPE">
Opatrenia, o ktorých dnes večer diskutujeme, treba uvítať. Podľa mňa ukazujú, že Európska únia má schopnosť, vôľu a inteligenciu, aby prijala opatrenia, pri tvorbe ktorých sme sa poučili z hospodárskej krízy.
<P>
Myslím si, že niektorí to označili ako presun právomocí z členských štátov na Európsku úniu. Je to stará otrepaná fráza, ktorá sa vyťahuje pri každom návrhu. Ak ste súčasťou Európskej únie, musíte mať nejaké právomoci. Trhom a občanom tak určite posielame odkaz, že ak nastanú nejaké kritické udalosti, vieme si s nimi poradiť.
<P>
V plnej miere súhlasím s tým, čo robíme, a bol by som tiež rád, keby sme prijali automatické záväzné sankcie a tiež systém hlasovania obrátenou kvalifikovanou väčšinou. Zaistili by sme tak, že nás v budúcnosti kríza nepostihne. Prevencia je lepšia než liečba a tu ide výlučne o prevenciu. Ide o to, aby sme čerpali z ponaučení, ktoré sme dostali.
<SPEAKER ID="229" NAME="Marc Tarabella" AFFILIATION="S&amp;D">
(FR) Ak chceme dostať Európsku úniu z tejto pokračujúcej krízy, musíme zabezpečiť správu ekonomických záležitostí. Musíme koordinovať naše politiky, musíme byť transparentní pri riadení našich národných rozpočtov a predovšetkým musíme znížiť naše deficity.
<P>
Skutočne si však myslíte, že ste na správnej ceste? Európska pravica sa pripravuje na to, že jednoducho zruší ciele stratégie Európa 2020. Odmieta uplatňovať daň z finančných transakcií a emitovať eurobondy a upiera oči len na ratingové agentúry, ktoré nevideli, že prichádza kríza rizikových hypoték, čo len ukazuje, aké sú spoľahlivé.
<P>
Toto si musíme ujasniť. Sme v kríze, ktorú spôsobil neoliberalizmus a slepá dôvera vlád a EÚ v neregulované trhy. A ako sa plánujeme z toho dostať? Ešte väčším neoliberalizmom a úspornými opatreniami. Potrebujeme rast, potrebujeme oživiť dopyt a to nedosiahneme tým, že našich spoluobčanov zrazíme na kolená. Ste na nesprávnej ceste.
<SPEAKER ID="230" NAME="Nikolaos Salavrakos" AFFILIATION="EFD">
(EL) Ako Grék chcem poďakovať všetkým kolegom poslancom, ktorí hovorili pozitívne o Grécku, a zdôrazniť, že záchrana štátu podľa mňa presahuje rámec politického rozdelenia strán a názorov. Hovoríme o Európe budúcnosti. Ešte stále sme nepochopili a stále sa snažíme pochopiť Európu minulosti, pochopiť, ako sme sa dostali do dnešného bodu. Je mi ľúto, ale musím povedať, že niektorí ľudia prejavili hlúpu nenásytnosť, najmä v Grécku. Mnohí iní však ukázali zákernú nenásytnosť.
<P>
Hovoríme, že riešením problému sú súkromné investície. Súkromní investori však odišli inam. Zdá sa, že na to zabúdame. Odišli do iných častí tejto planéty. V Európe nie je žiadna konkurencieschopnosť, Európa starne, nie je už konkurencieschopná a nemá čo ponúknuť. Musíme...
<P>
(Predsedajúci prerušil rečníka.)
<SPEAKER ID="231" NAME="Ildikó Gáll-Pelcz" AFFILIATION="PPE">
(HU) Som vďačná za usilovnú prácu spravodajcom, poradcom, maďarskému predsedníctvu a všetkým, ktorí umožnili, že dnes máme v tejto podobe balík šiestich legislatívnych návrhov týkajúcich sa správy ekonomických záležitostí. Bolo by dobré, keby sme tento balík už nepotrebovali a keby sa hospodárske problémy Európy vyriešili cez noc. Žiaľ, nie je to tak. Európa zatiaľ túto krízu neprekonala, a ak nebudeme konať zodpovedne, v budúcnosti budeme musieť čeliť ďalším krízam. Súhlasím s tými zodpovednými osobami, ktoré hovoria, že musíme prijať prísnejší rozpočet a musíme posilniť Pakt stability a rastu. Musíme nahlas povedať, že až doposiaľ zaujímala Európska únia nadmieru uvoľnený prístup, nemala mechanizmy, aby mohla reagovať na krízové situácie, a preto nedokázala primerane reagovať na vážne následky krízy, ktorá spôsobila hospodárske, finančné a sociálne nepokoje. Nemôžeme dovoliť, aby sa to znovu stalo, a zároveň sa musíme poučiť z chýb minulosti.
<SPEAKER ID="232" NAME="Frédéric Daerden" AFFILIATION="S&amp;D">
(FR) Dobrá správa ekonomických záležitostí v Európe je potrebná, to je samozrejmé. Ak však budeme hlasovať za týchto šesť textov, nenecháme členským štátom žiadnu slobodu na realizáciu investičných politík na podnietenie rastu.
<P>
Občania zároveň čoraz viac strácajú vieru v EÚ, Grécko je na kolenách a ratingové agentúry diktujú štátom, čo majú robiť. Parlament by mal preto zastaviť toto dogmatické trvanie na úsporných opatreniach za každú cenu.
<P>
Únia chce teraz reagovať na krízu neoliberálneho modelu pomocou neoliberálnych vzorcov a systematického obmedzovania výdavkov najmä na sociálne zabezpečenie, aj keď je známe, že tieto výdavky sú obranou proti hospodárskym krízam.
<P>
Bez toho, aby sa doplnili body, ktoré presadzujú progresívne skupiny v tomto Parlamente, nevidím možnosť, aby sme súhlasili s hlasovaním za tieto texty. V skutočnosti by sa tu z nás mohli stať rozdvojené osobnosti, keďže sme prijali uznesenia o vykonávaní stratégie Európa 2020 a keďže vypracúvame správy, napríklad aj ja, o realizácii platformy na boj proti chudobe. Správa ekonomických záležitostí, ktorá sa navrhuje...
<P>
(Predsedajúci prerušil rečníka.)
<SPEAKER ID="233" NAME="Bastiaan Belder" AFFILIATION="EFD">
(NL) Sprísnenie Paktu stability a rastu je naliehavo potrebné. Jasne to ukazujú skúsenosti z posledných rokov. Teší ma tiež, že výsledok rokovaní je krokom správnym smerom. Ministri si už nikdy nebudú môcť vzájomne kryť chrbát, keď nejaký členský štát dovolí, aby sa jeho verejné financie oslabili. Bolo by preto dobré, keby sa zlepšila prevencia významných deficitov tým, že by sa rozhodovanie posunulo ďalej od politiky. Pani spravodajkyňa Wortmannová-Koolová preto správne trvá na tom, že ministri by mali mať možnosť zablokovať rozhodnutia len kvalifikovanou väčšinou.
<P>
Kameňom úrazu je však pre mňa vyhlásenie pána komisára Rehna, ktoré súvisí s týmto legislatívnym balíkom. Ide o krok smerujúci k zavedeniu eurobondov. Guvernér Európskej centrálnej banky naznačil, že by nebolo žiaduce zavádzať eurobondy v situácii, keď chýba rozpočtová disciplína. Zavedením nových dlhov by sa zhoršil európsky dlhový problém. Skupina progresívnej aliancie socialistov a demokratov v Európskom parlamente a Skupina zelených/Európska slobodná aliancia chcú okrem toho vylúčiť verejné investície z normy maximálnej...
<P>
(Predsedajúci prerušil rečníka.)
<SPEAKER ID="234" NAME="Jaroslav Paška" AFFILIATION="EFD">
(SK) Balíček opatrení hospodárskeho riadenia vecne reaguje na zjavné problémy ekonomického a finančného charakteru, ktoré už dlhší čas dusia Európsku úniu.
<P>
Hospodárska kríza doviedla viaceré krajiny eurozóny do vážnych dlhodobých problémov a ukázalo sa, že pravidlá paktu stability neuchránili menovú úniu pred dôsledkami diletantského či nezodpovedného hospodárenia vlád v niektorých krajinách. Aj keď si nemyslím, že by Európska komisia mala mať viac kompetencií ako mala doposiaľ, akceptujem skutočnosť, že európska menová únia si musí vytvoriť presnejší mechanizmus vzájomnej kontroly rozpočtovej politiky. Na nezodpovednosť či avanturizmus ktoréhokoľvek členov menovej únie doplácajú aj iní, a preto cesta k stransparentneniu a k spresneniu pravidiel rozpočtových pravidiel sa stala nevyhnutnou a vedie k predchádzaniu dlhodobých problémov v našich krajinách. Dôležité však bude, aby sme prijaté pravidlá potom dokázali aj dôsledne uplatňovať a nerobili z nich všelijaké výnimky (predseda prerušil poslanca).
<SPEAKER ID="235" NAME="Elena Băsescu" AFFILIATION="PPE">
(RO) Na zaistenie vysokej miery konkurencieschopnosti, udržateľného hospodárskeho rastu a tvorby pracovných miest je potrebná jednotná stratégia na úrovni EÚ. Hlavným nástrojom v tomto smere je silný a účinný Pakt stability a rastu. Skutočne treba vyvinúť ďalšie úsilie, aby sme zabránili prijímaniu neudržateľných rozpočtových politík.
<P>
Rámec posilnenej správy ekonomických záležitostí bude podporený rôznymi vzájomne prepojenými politikami. Tento balík návrhov podnieti členské štáty, aby uplatňovali obozretnú rozpočtovú politiku a aby v prípade potreby prijali v dostatočnom predstihu nápravné opatrenia a zabránili tak uloženiu pokút. Prevencia je jednoduchšia než liečba.
<SPEAKER ID="236" NAME="Franz Obermayr" AFFILIATION="NI">
(DE) Línia, ktorou sa uberajú vlády hlavných členských štátov EÚ, Európska komisia a Európska centrálna banka, sa dá jasne identifikovať. Pre Grécko sa zostavujú nové záchranné balíky, miliardy eur z peňazí daňových poplatníkov sa vystavujú riziku a vypracúvajú sa plány správy ekonomických záležitostí pre celú Európu, ako sme sa práve dopočuli. Hlavným zámerom návrhov Komisie je predovšetkým sprísnenie nariadení Paktu stability a rastu. Dodržiavanie maastrichtských kritérií sa bude v budúcnosti presadzovať pomocou uplatňovania oveľa prísnejších pokút. Tento pakt však nefungoval v minulosti a predpokladám, že nebude fungovať ani v budúcnosti. Zároveň sa zavádza jeden mechanizmus za druhým na podporu krajín s rozpočtovými deficitmi, ktorého súčasťou sú znovu peniaze daňových poplatníkov. Namiesto toho, aby sme odstraňovali príčiny, liečime symptómy. Táto vysoko riziková stratégia bude skôr či neskôr Európu mátať. Je nerozumné očakávať stále od tých istých tvrdo pracujúcich krajín, aby platili za chyby iných.
<SPEAKER ID="237" NAME="Olli Rehn">
podpredseda Komisie. - Nie som si istý, či dokážem odpovedať všetkým poslancom. Na to zrejme nebudeme mať čas, pokúsim sa však poskytnúť určitý prehľad týkajúci sa bodov, ktoré tu dnes večer odzneli.
<P>
V prvom rade vám chcem všetkým poďakovať za veľmi podstatnú a rozsiahlu rozpravu, ktorá je prejavom celkového zmyslu pre zodpovednosť za hospodársku budúcnosť Európy, za jej rast a stabilitu a za blaho našich občanov.
<P>
Som presvedčený, že všetci sa stotožňujeme s názorom, že vyvážené a stabilné verejné financie sú nevyhnutnou podmienkou udržateľného rastu a zlepšenia zamestnanosti, ktoré sú cieľom súčasného legislatívneho balíka. Práve preto si zaslúži vašu podporu. Ako mnohí z vás zdôraznili, je to nevyhnutný stavebný prvok našej komplexnej politickej reakcie na súčasnú a stále pokračujúcu finančnú krízu a krízu štátnych dlhov.
<P>
Prečo je v tomto kritickom okamihu také dôležité prijať tento balík? Pretože musíme byť schopní ukázať našim občanom, hospodárskym subjektom a medzinárodným partnerom, že Európska únia skutočne dokáže v budúcnosti predchádzať fiškálnej kríze podobnej tej, ktorú sme nedávno zažili napríklad v Grécku.
<P>
Nikdy viac. Toto je prvý stavebný prvok tohto legislatívneho balíka. Práve preto potrebujeme preventívny rozpočtový dohľad a účinné presadzovanie pravidiel, ako to navrhuje tento balík a vlastne aj vaši spravodajcovia a váš výbor. Práve preto tiež potrebujeme skutočne a účinne fungujúci mechanizmus na identifikáciu a nápravu makroekonomických nerovnováh, aby sme mohli predchádzať takým krízam, aké zažívame napríklad v Írsku, alebo takému rozmachu poskytovania úverov, aký sme zažili v Španielsku.
<P>
A preto potrebujeme aj druhý stavebný prvok v tomto balíku, a to účinný mechanizmus na identifikáciu a riešenie makroekonomických nerovnováh.
<P>
Niektorí z vás, napríklad pán Udo Bullmann, pán Sven Giegold a pán Philippe Lamberts, sa pýtali, či sa domnievame, že problematika symetrie a asymetrie bola vyriešená. Môžem vám uviesť svoj výklad a výklad Komisie k tejto záležitosti, ktorá je, ak sa pozriete na texty, v skutočnosti mimoriadne komplikovaná. Dúfam, že nikto nezablokuje tento balík práve z tohto dôvodu, pretože by to jednoducho nebolo možné vysvetliť našim občanom.
<P>
Návrhy Rady aj Parlamentu sa týkajú krajín s deficitom aj krajín s prebytkom. To je úplne zrejmé. Rozdiely v návrhoch by nemali žiaden podstatný vplyv na rozsah pôsobnosti ani na dôraz v súvislosti s hospodárskym dohľadom, ktorý sa má realizovať. Dúfam, že Parlament a Rada dokážu spolupracovať a nájsť dohodu, ktorá bude založená na podstate a nie na sémantike.
<P>
Prakticky tam nie je žiaden rozdiel, preto by sme mali túto vec začiarknuť ako hotovú a uzavrieť túto dôležitú problematiku symetrie a asymetrie, aby sme mohli začať pracovať na identifikácii a náprave makroekonomických nerovnováh a rozdielov v konkurencieschopnosti.
<P>
Vaše zajtrajšie hlasovanie bude teda veľmi dôležité, veľmi kritické pre Európsku úniu a jej schopnosť presvedčiť verejnosť, hospodárske subjekty a medzinárodných partnerov o našej schopnosti prekonať krízu a umožniť udržateľný rast.
<P>
Vaše zajtrajšie hlasovanie bude teda veľkou príležitosťou na dosiahnutie historického medzníka, ktorým je doplnenie menovej únie o skutočne a ozajstne fungujúcu hospodársku úniu - ktorú jednoznačne potrebujeme -, čím by sme Európskej únii umožnili prekonať súčasnú závažnú krízu a poučiť sa z nej s nádejou na silnejšiu budúcnosť a v každom prípade s novými primeranými politickými nástrojmi na zabezpečenie udržateľného rastu, zamestnanosti a blaha našich občanov.
<SPEAKER ID="238" NAME="András Kármán">
úradujúci predseda Rady. - Som rád, že z väčšiny príspevkov vyplýva, že práca, ktorá nám bola pridelená - a "nami" myslím Parlament a Radu -, a to dohodnúť sa na veľmi ambicióznom a novom balíku o správe ekonomických záležitostí, je na 99 % dokončená.
<P>
Súhlasím tiež s mnohými váženými poslankyňami a poslancami Parlamentu, že po tvrdej práci na rokovaniach musíme dohodu dokončiť. Som optimista, lebo tu v Parlamente cítim odhodlanie a skutočný pocit zodpovednosti za budúcnosť Európy.
<P>
Dovoľte mi povedať pár slov ku konkrétnej téme rozšírenia hlasovania podľa pravidla obrátenej kvalifikovanej väčšiny, ktorá je stále otvorená. Počas posledných šiestich alebo siedmich týždňov Rada minimálne raz týždenne diskutovala o návrhoch Parlamentu. Za posledné štyri týždne ministri financií 27 členských štátov trikrát diskutovali o tomto balíku a vždy výrazne ustúpili Parlamentu v rôznych bodoch textu, aby tak pripravili pôdu včasnej dohode.
<P>
Diskutovali sme o všetkých aspektoch všetkých návrhov na rôznych úrovniach. Pôvodne ste navrhovali, aby sa pravidlo hlasovania obrátenou kvalifikovanou väčšinou uplatňovalo vo vyše 15 prípadoch. V niektorých prípadoch sa to právne nedalo zrealizovať a tieto prípady sme veľmi rýchlo identifikovali. Niektoré z ďalších spomínaných bodov už boli zahrnuté do všeobecného prístupu Rady k rozhodovaniu o ukladaní finančných sankcií.
<P>
V máji Rada odsúhlasila hlasovanie podľa pravidla obrátenej kvalifikovanej väčšiny na dvoch miestach, ktoré dopĺňajú všeobecný prístup. V pondelok Rada urobila veľký ústupok v poslednom prípade, ktorý sa týka preventívnych opatrení paktu vrátane doložky o revízii po troch rokoch a postupu "dodržuj alebo vysvetli", ktorý sa v porovnaní s predošlou dohodou z marcového zasadnutia Rady Ecofin posilnil.
<P>
Tieto záruky môžu Parlament ubezpečiť, že odchýlka od návrhov a odporúčaní Komisie bude minimálna a že prípady porušenia pravidiel, a teda potreby vysvetľovania, budú veľmi zriedkavými výnimkami.
<P>
Je preto jednoznačne načase, aby Parlament znovu zvážil svoju pôvodnú pozíciu a vyšiel Rade v ústrety. Trhy a investori sa majú na pozore a chceli by vedieť, či sa nám v najbližších dňoch podarí dosiahnuť dohodu. Považujem za nevyhnutné, aby sme to dokázali. Tento balík by navyše mohol byť dôkazom, že európske inštitúcie dokážu v takejto dôležitej oblasti spolupracovať zodpovedným, účinným a konštruktívnym spôsobom. Počas trojstranných rozhovorov som od poslancov Parlamentu niekoľkokrát počul vážnu kritiku v súvislosti s medzivládnym postupom. Rýchle a včasné prijatie balíka by dokázalo, že metóda Spoločenstva je správnym prístupom, ktorý by sme mali v budúcnosti využívať.
<SPEAKER ID="239" NAME="Elisa Ferreira" LANGUAGE="PT">
Som veľmi vďačná za všetky príspevky do tejto rozpravy a najmä za zhrnutie pánom komisárom Rehnom a úradujúcim predsedom Rady pánom Andrásom Kármánom. Chcela by som zdôrazniť len jednu vec. Obe strany naozaj urobili ústupky a myslím si, že sme veľmi blízko k dohode, bola by som však nerada, keby sa nespomenula otázka symetrie a asymetrie ako dôležitý problém, ktorý treba riešiť. Práve tento problém a hlasovanie podľa pravidla obrátenej kvalifikovanej väčšiny sú bodmi, na ktorých sa treba dohodnúť a ktoré zatiaľ neboli uzavreté. Som mimoriadne vďačná pánovi komisárovi Rehnovi za jeho pozitívny prínos, ale ak sa má dosiahnuť dohoda, bude musieť byť založená na právnom texte - na časti článkov - vrátane, samozrejme, článku 32, článku 42 a odôvodnenia 11a, ako sa o tom vo veľkej miere diskutovalo. Preto by som uvítala, keby ste na to pamätali. Ako ste videli, ide totiž o niečo, čo je záujmom niekoľkých poslancov tohto Parlamentu a niekoľkých politických skupín.
<P>
Vzhľadom na to sa domnievam, že nový faktor analýzy makroekonomických nerovnováh môže byť užitočný. Ospravedlňujem sa, pán komisár, nielen za odhalenie problémov bublín na realitných alebo finančných trhoch, ale aj za poukázanie na význam hlavného problému Európy, ktorým je napätie vytvárané v dôsledku úplne odlišného vývoja hospodárstiev, ktoré tvoria eurozónu. Toto napätie momentálne vážne ohrozuje existenciu spoločnej meny v nie práve optimálnej menovej zóne, ako to dnes veľmi správne zdôraznil pán García-Margallo y Marfil.
<P>
Skutočnosť je taká, že Európska únia je nedokonalá a neúplná. To, čo robíme, nestačí na zmiernenie nedostatkov, ktoré momentálne európske hospodárstvo má. Myslím si, že skreslené obviňovanie tých lenivých, podvádzajúcich a omylných zo všetkých chýb - v porovnaní s tými čestnými a bez problémov - je mimoriadne nebezpečné a musíme tomu zabrániť. História Európy nám napokon ukazuje, že jednoduché vysvetlenia zložitých problémov nikdy nepriniesli dobré výsledky. A o to vás tu chcem požiadať.
<SPEAKER ID="240" NAME="Diogo Feio" LANGUAGE="PT">
Chcem poďakovať za všetky príspevky do tejto rozpravy a osobitne by som chcel vyjadriť poďakovanie - keďže som to zatiaľ neurobil - pani Bowlesovej, predsedníčke Výboru pre hospodárske a menové veci, za rozhodujúcu úlohu, ktorú v tomto všetkom zohrala.
<P>
Chcem poukázať na to, že tento balík o správe ekonomických záležitostí prináša väčšiu transparentnosť inštitúciám a lepšiu a väčšiu úlohu Parlamentu. Tento balík je tiež súčasťou obranných mechanizmov eura. Každý, kto sa domnieva, že balík neobsahuje tie najlepšie riešenia na zabezpečenie rastu, tiež musí priznať, že nepozná žiadnu krajinu, ktorá by nerástla, ak má v poriadku verejné účty. Krajiny, ktoré preukazujú rozpočtovú disciplínu, sú krajinami s hospodárstvami, ktoré rastú, a na to nesmieme zabúdať. Práve tento príklad tu musíme ukázať a podľa tohto príkladu teraz postupujeme napríklad aj v našej krajine.
<P>
Chcem tiež položiť jednu otázku všetkým poslancom tohto Parlamentu. Môžete povedať, že tento balík o správe ekonomických záležitostí je dnes horší než v momente, keď nám bol predložený? Môžete povedať, že tento Parlament ho vôbec nezlepšil? Nemôžete to povedať, pretože to nie je pravda. Tento balík o správe ekonomických záležitostí je dnes lepší než pôvodný návrh Komisie a je lepší vďaka mnohým príspevkom od poslancov tohto Parlamentu. Práve preto musíme dať našim občanom veľmi jasnú odpoveď. Chceme rozvíjajúce sa európske hospodárstvo. Chceme stabilitu. Určite chceme transparentnosť. Ak to však chceme všetko dosiahnuť, musíme pri zajtrajšom hlasovaní prejaviť zodpovednosť, musíme bezpodmienečne hlasovať zodpovedne a veľmi dobre si vybrať našich partnerov.
<P>
Za seba môžem povedať, že moja voľba je veľmi jasná. Budem hlasovať za lepšiu Európu a lepšie európske hospodárstvo.
<SPEAKER ID="242" NAME="Sylvie Goulard" LANGUAGE="FR">
Moje poďakovanie za túto rozpravu patrí všetkým, pánovi komisárovi a pánovi ministrovi Kármánovi.
<P>
V prvom rade som chcela pánovi ministrovi povedať, že podľa mňa sme už dokázali, že metóda Spoločenstva funguje dobre. Ako to práve povedal pán Feio, myslím si, že sme text skutočne zlepšili, a myslím si, že keď sa vedú verejné rozpravy, robíme si svoju prácu a občania môžu byť informovaní o tom, čo sa deje v Bruseli, ako to hovoria.
<P>
Prečo teda stále hovoríme o obrátenej kvalifikovanej väčšine? Chcem povedať len jednu jednoduchú vec. V tomto Parlamente sú krajiny, ktoré majú napríklad viac obyvateľov, a teda aj viac poslancov. Pokiaľ ide o hlasovanie, každá krajina má počet hlasov zodpovedajúci jej veľkosti. Čo je to však za demokraciu, keď sa pri uplatňovaní pravidla správame rozdielne k ľuďom, na ktorých sa toto pravidlo vzťahuje?
<P>
Čo sa týka uplatňovania pravidiel, na ktorých sme sa spoločne dohodli, nemôžeme začať robiť výnimky. Občania očakávajú, že právo bude platiť rovnako pre všetkých. Aj na európskej úrovni by mali byť všetky členské štáty, či sú už veľké, alebo malé, na rovnakej lodi.
<P>
A práve preto bojujeme. Nie je to ideologický boj, ale vec všeobecného záujmu.
<P>
Moja druhá poznámka sa týka symetrie a obraciam sa najmä na pani Ferreirovú. Je to dôležitá otázka, tvorí súčasť dohody. Musíme si uvedomiť, že niektorých z nás to stálo skutočne veľa a že v tomto Parlamente potrebujeme maximálnu možnú jednotu z hľadiska všetkých aspektov dohody, aby sme zaistili, že ju dotiahneme až do konca. Musíme byť jednotní. Ako povedal pán komisár, myslím si, že medzi nami nie sú žiadne rozdiely, ktoré by boli také veľké, aby sa nedali prekonať. Preto vyzývam na jednotnosť. Nemôžeme žiadať o podporu a zároveň nechať ostatných v núdzi.
<P>
A v rámci svojej poslednej poznámky som chcela poďakovať pánovi Kármánovi, a to veľmi konkrétne za malý bod "dodržuj alebo vysvetli". Skutočne veľakrát som sa vás počas našich diskusií pýtala, čo to znamená "dodržuj alebo vysvetli" a komu treba vysvetľovať. Vystupovali ste ako dobrý právnik, rozhýbali ste Radu. Je pripravená predkladať vysvetlenia verejne. Plánuje hospodársky dialóg. Ďakujem vám. Požiadajte ju však, aby zašla ešte ďalej. Nežiadame nič viac. Zatiaľ sa nám to úspešne darilo, a preto som si istá, že sa dopracujeme k cieľu.
<SPEAKER ID="243" NAME="Corien Wortmann-Kool" LANGUAGE="NL">
Aj ja by som chcela poďakovať všetkým, ktorí sa zúčastnili tejto rozpravy, a všetkým, ktorí nás podporili takými jasnými argumentmi.
<P>
Chcela by som sa tiež poďakovať pani Bowlesovej, predsedníčke Výboru pre hospodárske a menové veci, pretože situácia bola veľmi zložitá, a ak zajtrajšie hlasovanie prinesie pozitívny výsledok, celkom určite to bude aj jej zásluhou.
<P>
Dnes sme viedli značne ideologickú rozpravu a je zrejmé, že všetci v tomto Parlamente majú záujem o udržateľné verejné financie a rozpočtovú disciplínu, ale história ukazuje, že sa to nedá dosiahnuť len míňaním ďalších peňazí.
<P>
Pred sebou máme balík. Dosiahli sme skvelú dohodu. Pán komisár Rehn má vo svojom zozname 15 bodov a niektorí poslanci Parlamentu možno majú problémy s detailmi v tomto balíku, ak sa však pozriete na alternatívu, ktorú ponúka ľavica, ešte viac by sme sa odchýlili od cieľa. Preto dúfam, že zajtra budú poslanci pripravení prijať tento legislatívny balík, ktorý je pre tento Parlament veľmi dôležitý, pretože Parlament po prvýkrát vo svojej histórii vykonáva svoje právomoci spoločného zákonodarcu spoločne s Radou.
<P>
Budúci týždeň budeme musieť objasniť niekoľko zostávajúcich prekážok, dúfam však, že zajtrajšie hlasovanie prinesie pozitívny výsledok. Zostáva nám teda ešte jeden týždeň a ja dúfam, že sa nám napokon podarí prijať rozhodnutie v prvom čítaní v júli, pretože sme na 98 % tam.
<P>
V mene Európskej ľudovej strany (kresťanských demokratov) by som chcela zdôrazniť, čo pani Goulardová povedala o symetrii a asymetrii. V tomto Parlamente ide skutočne o dosiahnutie kompromisu a všetci majú svoje priority. Táto zásada kompromisu by sa však mala uplatňovať aj z hľadiska symetrie, keď tento Parlament napokon prijme stanovisko k tomuto balíku.
<SPEAKER ID="244" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok 23. júna 2011.
<P>
Písomné vyhlásenia (článok 149)
<SPEAKER ID="244" NAME="George Sabin Cutaş" LANGUAGE="RO">
V čase, keď výrazne cítime dosah recesie a krízy verejného dlhu, potrebujeme silnú správu ekonomických záležitostí na úrovni EÚ. Legislatívny balík o správe ekonomických záležitostí by však vo svojej súčasnej podobe nepomohol obnoviť hospodárstvo Európskej únie, ale dostal by nás do situácie, keď by sa vysoká nezamestnanosť a chudoba stali jeho trvalou súčasťou.
<P>
Myslím si, že návrhy v tomto balíku nie sú dostatočne ambiciózne, pretože smerujú len k úsporným opatreniam a obmedzeniu sociálnych práv občanov. Vôbec sa nespomínajú prvky, ktoré by mohli podporiť obnovu európskeho hospodárstva, ako napríklad investovanie do kľúčových oblastí infraštruktúry, vzdelávania, výskumu a inovácií.
<P>
Sme schopní navrhnúť alternatívu k tomuto modelu úsporných opatrení, ktorý sa ukazuje ako mimoriadne obmedzený, ako to vidíme na príklade Grécka. Vytvorenie dlhopisov, ktoré by sa vydávali spoločne na časť verejného dlhu Európy, by automaticky znížilo náklady na financovanie v Európskej únii a umožnilo by opätovne investovať. Podľa politického modelu zo Spojených štátov nazvaného New Deal riešenie súčasnej hospodárskej a finančnej krízy spočíva v obnove hospodárskeho rastu na základe investícií a vytvárania nových pracovných miest.
<SPEAKER ID="245" NAME="Monika Flašíková Beňová" LANGUAGE="SK">
Je dôležité, že EÚ na krízu nereaguje iba hasením najakútnejších problémov, ale že pripravuje aj zásadnejšie reformy správy ekonomických záležitostí. Viaceré body predstavených správ idú správnym smerom, ale zároveň majú niekoľko nedostatkov. V návrhoch sa hovorí o pritvrdení sankcií, o pokutách za neplnenie odporúčaní, či o automatickosti ich uplatnenia, aby nepodliehali politickému vyjednávaniu. To všetko je v poriadku. Nemôžem sa zbaviť dojmu, že sankcie sú na mieru tým štátom, ktoré sa momentálne nachádzajú v zlej situácii. A akoby sa vychádzalo z toho, že za zlú situáciu si môžu samé a že si aj samé môžu "disciplinovaným" postupom svoju situáciu zlepšiť. To je však omyl. Ešte pred krízou vznikla v Európe dynamika, keď silné štáty eurozóny zabetónovali svoju konkurenčnú výhodu. Aj vďaka mzdovému dumpingu, napr. v Nemecku posilnili krajiny jadra svoje exportné pozície a z periférií sa stali nekonkurencieschopné odbytištia pre ich výrobky a kapitál. Kríza bola pre ne povestným posledným klincom do rakvy. Z tejto situácie sa nedá dostať len silnou vôľou, resp. vlastným rozhodnutím. Situácia makroekonomických nerovnováh, najmä v krajinách so spoločnou menou, sa dá riešiť len konsenzuálnym prehodnotením doterajšieho modelu hospodárskeho rozvoja. Riešenie neprinesú len škrty a rozpočtová disciplína, ale politika cieleného rozvoja a podpory konkurencieschopnosti periférie Európy.
<SPEAKER ID="245" NAME="Bruno Gollnisch" LANGUAGE="FR">
Pod zámienkou vyriešenia problémov, ktoré ste sami spôsobili, chcete ako zvyčajne presadiť viac Európy a viac právomocí pre Komisiu. Pre tú Komisiu, ktorú tvorí len hŕstka štátnych úradníkov vymenovaných bez demokratického dohľadu, ktorá však bola vytvorená ako cenzor a dozorca a ktorá bude mať právo ukladať sankcie členským štátom. Vaše pseudohospodárske riadenie ide ďaleko nad rámec rozpočtového dohľadu. Prakticky presadzuje dohľad nad našimi ľuďmi a národmi. Ide o uplatňovanie doktríny obmedzenej zvrchovanosti, ktorá bola taká srdcu blízka veľkému demokratovi Brežnevovi, až na to, že namiesto tankov máme finančné sankcie. Nepreháňam. V jednej z týchto správ považovali autori za potrebné uviesť, že v prípade zmeny väčšiny po voľbách bude musieť nová vláda získať povolenie, aby mohla zmeniť rozpočtové priority svojho predchodcu, a aj tak to bude môcť urobiť len v obmedzenom rozsahu. Čo sa týka samotných priorít, tie stanovuje Európska únia. A sú nimi splatenie dlhov súkromným veriteľom, opätovné uistenie trhov, obmedzenie sociálneho zabezpečenia a zrýchlenie liberalizácie vo všetkých oblastiach v súlade so stratégiou EÚ 2020. Toto nie je náprava chýb, zlepšenie verejného riadenia ani zabránenie ďalšiemu Grécku, toto je zločinecké prepadnutie demokracie.
<SPEAKER ID="246" NAME="Jiří Havel" LANGUAGE="CS">
Kríza môže znamenať príležitosť na zmenu či vznik nových pravidiel a inštitúcií. Ekonóm Joseph Schumpeter hovoril o tzv. kreatívnej deštrukcii. V súčasnosti má preto EÚ jedinečnú príležitosť vytvoriť nový mechanizmus, ktorý by mal viesť k väčšej makroekonomickej, fiškálnej aj menovej stabilite členských štátov z dlhodobého hľadiska a prispieť k ich väčšej konkurencieschopnosti. Skúsenosti z doterajšieho fungovania hospodárskej a menovej únie ukazujú, že takéto pravidlá treba zakotviť legislatívne a že sa netreba spoliehať na dobrovoľnosť jednotlivých členských štátov. Z tohto dôvodu je predkladaný legislatívny balík obsahujúci šesť návrhov na vytvorenie dokonalejšieho rámca správy ekonomických záležitostí krokom správnym smerom. Štyri návrhy sa týkajú fiškálnych záležitostí vrátane Paktu stability a rastu (PSR), zatiaľ čo dve nové nariadenia sa usilujú o odhalenie a riešenie vznikajúcej makroekonomickej nerovnováhy v rámci EÚ a eurozóny. V záujme účinného presadzovania týchto nových pravidiel však je a bude potrebné, aby sa do celého procesu užšie a v skorších etapách zapájali aj vnútroštátne parlamenty a Európsky parlament.
<P>
Celkovo sa domnievam, že predkladaný legislatívny balík je primeranou reakciou na globálnu krízu a na súčasnú hospodársku situáciu EÚ. Vychádza z relevantných právnych predpisov a je v súlade so stratégiou Európa 2020 a ďalšími strategickými dokumentmi EÚ, a preto ho odporúčam schváliť v navrhovanom znení.
<SPEAKER ID="247" NAME="Iliana Ivanovová" LANGUAGE="BG">
Chýbajúce vhodné nástroje na včasnú diagnostiku problémov s verejnými financiami, ako aj slabo fungujúce mechanizmy Paktu stability a rastu patria medzi hlavné príčiny dlhodobej krízy, ktorou prechádzajú eurozóna a EÚ. Tento legislatívny balík nám umožňuje prijať vhodné opatrenia na nápravu nerovnováh ešte predtým, než negatívne zasiahnu verejné financie. Umožnia Európskej komisii nepretržite monitorovať makroekonomický vývoj členských štátov, pričom v prípade potreby sa uskutoční hĺbková analýza hospodárstiev členských štátov. Práve preto Komisia nesmie automaticky prijímať ukazovatele na sledovanie makroekonomického vývoja a ich hraničné hodnoty, ale tieto ukazovatele a ich hodnoty sa musia analyzovať z hospodárskeho hľadiska. Pri vypracovaní hodnotiacej tabuľky je dôležité, aby sa zohľadnili rozdielne úvodné pozície členských štátov, ako aj ich makroekonomické charakteristiky, ktoré sa líšia v krajinách eurozóny a vo zvyšných krajinách EÚ. Pri analýze hraničných hodnôt ukazovateľov sa musí brať do úvahy proces dobiehania, ktorý sa týka nových členských štátov. Len tak sa dá zaistiť to, že sa uskutoční primeraná analýza ich makroekonomického vývoja.
<SPEAKER ID="247" NAME="Kristiina Ojuland" AFFILIATION="ALDE">
písomne. - Hospodárska integrácia Európskej únie a najmä eurozóny sa dostala do kritického bodu, v ktorom sa už nedajú zatvárať oči pred úplne zjavnými odchýlkami od kritérií, ktoré boli stanovené s cieľom ochrániť hospodársku stabilitu v Únii. Preto požadujem posilnenú úlohu Komisie v oblasti správy ekonomických záležitostí EÚ. Treba konečne vytvoriť a vykonávať automatické mechanizmy, keď určité členské štáty neustále porušujú Pakt stability a rastu. Hospodárska kríza poukázala na nezodpovedné finančné a hospodárske rozhodnutia niekoľkých vlád, ale platia za to svedomité členské štáty. Kríza nám všetkým dala bolestivú, ale o to cennejšiu lekciu do budúcnosti. Komisia by mala dostať mandát, aby mohla bez predsudkov zasiahnuť vždy, keď dostane varovné signály z akéhokoľvek členského štátu, a Rada by nemala kryť vinníkov. Nedá sa donekonečna hovoriť o solidarite, a ak nenapomenieme páchateľov, občania v krajinách ako napríklad Estónsko možno stratia trpezlivosť.
<SPEAKER ID="247" NAME="Nuno Teixeira" LANGUAGE="PT">
Prijatie balíka o správe ekonomických záležitostí znovu dokazuje, že európsky projekt stále žije a že na základe dohody 27 členských štátov prekonáme problémy a zároveň budeme čeliť problémom budúcnosti. Kríza štátneho dlhu ukazuje, že súčasné mechanizmy dohľadu a nápravy nie sú primerané. Opatrenia, o ktorých sa dnes bude hlasovať, majú posilniť nástroje, ktoré nefungujú, a preto je rozhodujúce, aby sa zaviedli do praxe. Kritérium dlhu schválené na základe Maastrichtskej zmluvy sa v tomto novom balíku konečne stáva funkčným a teraz sa skutočne bude používať. Inštitucionalizácia európskeho semestra, posilnenie dialógu medzi európskymi inštitúciami a národnými orgánmi, úloha Parlamentu a Komisie v celom procese monitorovania, ako aj rozsiahlejší a účinnejší dohľad predstavujú spôsob, ako dosiahnuť inteligentný, udržateľný a inkluzívny rast v Európe. Musím však zdôrazniť, že úspech hospodárskej politiky Európy tiež musí závisieť od iných doplnkových opatrení zameraných na podporu investícií a rastu v členských štátoch. Európa sa musí zamerať na spoločnú stratégiu, nesmie však zabudnúť na osobitné charakteristiky jednotlivých krajín.
<SPEAKER ID="247" NAME="Rafał Trzaskowski" LANGUAGE="PL">
Ako nám ukázal minulý rok, tzv. Pakt stability a rastu, ktorý mal účinne odstrašiť členské štáty od porušovania makroekonomických zásad eurozóny, nebol nijako úspešný, ak to mám povedať mierne. Vo veľkej miere to bolo spôsobené tým, že členské štáty boli presvedčené, že môžu konať beztrestne, pretože sankcie stanovené v tomto systéme neboli automatické. Zhodneme sa na podobe sankcií, ktoré sa majú ukladať krajinám v eurozóne, ktoré prekročia povolenú úroveň deficitu a verejného dlhu. Rovnako dôležité je však prijať preventívne opatrenia, a preto my v Európskom parlamente podporujeme aj zavedenie automatického mechanizmu v rámci preventívnych opatrení Paktu stability a rastu. Celý proces si tiež vyžaduje väčšiu transparentnosť. Tá sa dá zaistiť len väčším zapojením Európskeho parlamentu a národných parlamentov.
<SPEAKER ID="247" NAME="Jarosław Leszek Wałęsa" LANGUAGE="PL">
V marci a v júni 2010 Európska rada prijala stratégiu Európa 2020, ktorej hlavnou prioritou je posilnená koordinácia stratégií hospodárskej politiky v členských štátoch a dlhodobým cieľom udržateľný a inkluzívny rast a udržateľná zamestnanosť. Keďže správa ekonomických záležitostí považuje verejný dlh za ekvivalent deficitu, mali by sme sa maximálne snažiť, aby strednodobý rozpočtový rámec, ktorý sa vymedzuje, pomáhal znižovať zaťaženie našich budúcich generácií. Pritom musíme využiť skúsenosti získané počas prvej dekády fungovania hospodárskej a menovej únie. Naliehavo treba štandardizovať požiadavky vzťahujúce sa na pravidlá a postupy, ktoré tvoria rozpočtový rámec, aby sa zaistili podobné výhody v rámci sociálneho zabezpečenia a aby sa bojovalo proti sociálnemu vylúčeniu.
<P>
Vzhľadom na vysokú mieru vzájomnej prepojenosti medzi rozpočtami členských štátov a rozpočtom EÚ by mala byť pre rozpočtové prognózy na oboch úrovniach typická rovnaká miera transparentnosti. Práve preto je také dôležité dosiahnuť dohodu medzi Komisiou a každým členským štátom vo vzťahu k rozsahu a metódam prognóz. Spolupráca tohto druhu by umožnila vyhnúť sa vzájomne si odporujúcim makrorozpočtovým scenárom a zvýšiť dôveryhodnosť prognóz používaných na plánovanie.
<SPEAKER ID="248" NAME="Iuliu Winkler" LANGUAGE="DE">
Hospodárska kríza a jej následky nám ukázali, že budúcnosť EÚ treba stavať na európskych, nie na domácich riešeniach. Vypracovanie realizovateľného riešenia krízy štátneho dlhu a potreba posilnenia eura, návratu na cestu udržateľného rastu a tvorby nových pracovných miest závisia od účinnej koordinácie medzi členskými štátmi a od posilnenia Paktu stability a rastu. Stručne povedané, závisí to od silnej Európy, ktorá je aj cieľom vyjadreným v slogane maďarského predsedníctva Európskej rady.
<P>
Balík európskej správy ekonomických záležitostí v programe Európskeho parlamentu môže vytvoriť mechanizmus, ktorý EÚ potrebuje pre svoju budúcnosť, spôsobom, akým si to jej tvorcovia predstavovali. Prijatie balíka o správe ekonomických záležitostí bude zahŕňať užšiu koordináciu, fiškálnu disciplínu, hospodársky dohľad, pravidlá účinného rozhodovania a silné európske inštitúcie, čím podporí obnovu EÚ.
<P>
Hospodárska kríza nezvratne zmenila svet a v EÚ jasne vznikla čoraz naliehavejšia potreba novej finančnej štruktúry. Nachádzame sa v zlomovom bode. Každé oslabenie ambícií členských štátov na dokončenie reforiem, ktoré sa začali pod tlakom krízy, nadmerná zhovievavosť, príliš veľa výnimiek zo všeobecne akceptovaných pravidiel a návrat k novému kolu vnútorného protekcionizmu by predstavovali osudný úder.
<SPEAKER ID="248" NAME="Anna Záborská" LANGUAGE="SK">
Neverím tomu, že vlády alebo úradníci dokážu riadiť ekonomiku. Zároveň však chápem, že musíme hľadať príčiny finančných problémov Grécka a ďalších štátov EÚ a hľadať spôsob, ako sa im do budúcnosti vyhnúť. Balansujeme pritom na hranici demokracie, lebo obmedzujeme právo občanov rozhodovať o rozpočte ich štátu, teda o prioritách štátnej politiky. Ale solidarita je možná len vtedy, ak zodpovedné hospodárenie bude pravidlom pre všetkých. Blížime sa tak ku križovatke. Jedna cesta vedie k spomaľovaniu integrácie Európy, možno rozpadu. Cieľom tej druhej je harmonizácia daní, koniec národných rozpočtov a federálny superštát. V takom prípade však hovorme aj o jednotnom systéme zdravotných odvodov, sociálneho poistenia a dôchodkov v celej EÚ. Toto, a nie prázdne frázy o jednote, sú argumenty v debate o európskej federácii.
