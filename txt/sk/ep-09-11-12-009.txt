<CHAPTER ID="009">
Vysvetlenia hlasovania
<P>
Ústne vysvetlenia hlasovania:
<SPEAKER ID="095" NAME="Nikolaos Chountis" AFFILIATION="GUE/NGL">
(EL) Vážený pán predsedajúci, chcel by som vysvetliť svoje hlasovanie o vízových právach občanov západného Balkánu. Neoblomný postoj ľavice je taký, že každý má právo voľne sa sťahovať a cestovať, a preto by mal mať každý občan právo cestovať a vstúpiť do Európskej únie.
<P>
Keďže súhlasím s tým, že by sa mali zrušiť vízové obmedzenia pre obyvateľov západného Balkánu, hlasoval som proti uzneseniu, pretože spôsob, akým predkladá túto otázku a ako sa zmieňuje o Kosove, de facto znamená potvrdenie jeho jednostranného uznania nezávislosti štátu.
<P>
Podľa môjho názoru je to porušenie zakladajúcej Charty OSN a rezolúcie Bezpečnostnej Rady OSN 1244 (z roku 1999). Tento postup sa vyvíja smerom, ktorý nepodporuje pokojné vyriešenie rozdielov, bezpečnosti či stability v oblasti.
<SPEAKER ID="096" NAME="Francisco José Millán Mon" AFFILIATION="PPE">
(ES) Vážený pán predsedajúci, pokiaľ ide o správu pani Fajonovej, v mene španielskej delegácie Poslaneckého klubu Európskej ľudovej strany (kresťanských demokratov) by som chcel zdôrazniť, že hoci sme hlasovali za správu, nesúhlasíme s odôvodnením 2a, ktoré bolo doplnené pozmeňujúcim a doplňujúcim návrhom 4, v ktorom sa uvádza, že Komisia "by mala začať s Kosovom dialóg o vízovej povinnosti s cieľom pripraviť plán zjednodušenia a liberalizácie vízového režimu podobný tým, ktoré sú stanovené pre krajiny západného Balkánu".
<P>
Podľa názoru našej delegácie sa postavenie Kosova nemôže porovnávať s krajinami západného Balkánu. Rád by som zdôraznil, že Kosovo nebolo uznané španielskymi orgánmi alebo ktorýmikoľvek inými členskými štátmi.
<P>
Keďže o pozmeňujúcom a doplňujúcom návrhu, o ktorom som hovoril, sa hlasovalo v blokovom hlasovaní s mnohými ďalšími pozmeňujúcimi a doplňujúcimi návrhmi, nemohli sme hlasovať proti nemu, ale chceli by sme povedať, že s jeho obsahom nesúhlasíme.
<SPEAKER ID="097" NAME="Anna Maria Corazza Bildt" AFFILIATION="PPE">
Vážený pán predsedajúci, chcela som len povedať, že je potrebné zdôrazniť, že spoločné vyhlásenie je skutočne veľký úspech. V spoločnom vyhlásení je vyjadrený náš silný politický odkaz na podporu urýchlenia udelenia bezvízového styku všetkým obyvateľom západného Balkánu. Za dosiahnutie tohto politického úspechu vďačíme zodpovednému postoju Poslaneckého klubu Európskej ľudovej strany (kresťanských demokratov), ktorý vrátil proces do správnych koľají a správne ho nasmeroval na dobrom právnom základe v súlade so zmluvami. Vloženie politického vyhlásenia do prílohy právneho dokumentu bolo vlastne klamlivé a vyslalo nesprávny odkaz, pričom vzbudilo falošné nádeje v ľuďoch v tomto regióne.
<P>
Chcela by som len povedať, že som rok a pol prežívala obkľúčenie Sarajeva a jeho ostreľovanie. Budem sa angažovať v urýchlení udeľovania víz pre mojich priateľov a ľudí, ktorí žijú v tejto oblasti, až kým to budúci rok v lete nedosiahneme.
<SPEAKER ID="098" NAME="Jörg Leichtfried" AFFILIATION="S&amp;D">
(DE) Vážený pán predsedajúci, chcel by som hovoriť o správe pani Paliadeliovej konkrétne preto, lebo som presvedčený, že Európsky ombudsman musí skutočne zastupovať občanov Európskej únie. Ombudsman minulý rok urobil niečo, čo je úplne v rozpore s jeho právomocou, keď sa podrobil hospodárskym záujmom a nechal sa nimi zneužiť. Predložil Komisii otázku, v ktorej sa sťažoval, že niekoľko štátov vyhlásilo zákaz voľne žijúcich zvierat v cirkusoch. To však podľa mňa nie je predmetom záujmu ombudsmana. Úlohou ombudsmana nie je chrániť malý počet vlastníkov cirkusov, ktorí ešte pracujú s voľne žijúcimi zvieratami, a nebyť na strane veľkej väčšiny ľudí, ktorí pravdepodobne podporujú tento zákaz voľne žijúcich zvierat a ktorí súhlasia s tým, aby v cirkusoch nevystupovali voľne žijúce zvieratá.
<P>
Nepovažujem preto jeho konanie v tomto prípade za pozitívne, a preto som hlasoval proti tejto správe.
