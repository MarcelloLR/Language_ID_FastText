<CHAPTER ID="004">
Predstavenie kolégia komisárov a vyhlásenie o rámcovej dohode o vzťahoch medzi Európskym parlamentom a Komisiou (rozprava) 
<SPEAKER ID="008" NAME="Predseda">
Rád by som na našom dnešnom rokovaní srdečne privítal predsedu Európskej komisie pána Barrosa a kandidátov na posty komisárov. Všetkých vás vítam. Vítam našich hostí.
<P>
Máme pred sebou jedno z najdôležitejších rozhodnutí tohto volebného obdobia, pretože práve nás občania Európy poverili úlohou zvoliť tú najlepšiu Európsku komisiu. Ukončili sme proces vypočutí a ja som dostal 26 odporúčacích listov. Po prvýkrát v histórii volíme Európsku komisiu ako spoločný zákonodarný orgán. To nás zaväzuje k tomu, aby sme veľmi úzko spolupracovali s Európskou komisiou. Zastupujeme dve inštitúcie Európskej únie. Vzhľadom na to sme dočasne prijali novú rámcovú dohodu a dnes by sme ju mali schváliť. O tejto dohode budeme hlasovať o 12.00 hod. Hlasovanie sa uskutoční o 12.00 hod. Predtým bude možno krátka prestávka, ak diskusiu ukončíme skôr.
<P>
Chceme, aby Úniu zastupovali dynamickejšie inštitúcie, a práve preto je táto dohoda pre nás taká dôležitá. Máme tiež dobré skúsenosti z posledných mesiacov. Hodina priamej diskusie s predsedom Európskej komisie na plenárnom zasadnutí tu v Parlamente je veľkým úspechom. Budeme udržiavať podobný kontakt aj s komisármi, s podpredsedami Európskej komisie, a teda zavedieme hodinu otázok a odpovedí, čo nám pomôže lepšie porozumieť práci Komisie. V našej novej rámcovej dohode je aj mnoho riešení, ktoré sme doteraz nemali. Európska komisia a Európsky parlament musia vo svojej práci brať do úvahy aj názory národných parlamentov, ktoré predstavujú princíp subsidiarity v Európskej únii.
<P>
Som si istý, že to nie je len začiatok nového desaťročia, ale aj nového spôsobu práce v Európskej únii. Všetci tomu veríme. Tridsať rokov od prvých priamych volieb do Európskeho parlamentu stojíme pred ďalšou veľkou zmenou. Toto je nová éra v práci Európskeho parlamentu - európskej inštitúcie.
<P>
Na začiatku našej diskusie by som chcel požiadať pána Barrosa, aby sa ujal slova.
<SPEAKER ID="009" NAME="José Manuel Barroso" LANGUAGE="FR">
Vážený pán predseda, dámy a páni, Komisia podporuje všeobecný záujem Únie a na tento účel sa ujíma vhodných iniciatív. Zabezpečuje uplatňovanie zmlúv, ako aj opatrení prijatých inštitúciami na ich základe. Dohliada na uplatňovanie práva Únie pod kontrolou Súdneho dvora Európskej únie. Plní rozpočet a riadi programy. Vykonáva koordinačné, výkonné a riadiace funkcie v súlade s podmienkami ustanovenými v zmluvách. S výnimkou spoločnej zahraničnej a bezpečnostnej politiky a iných prípadov ustanovených v zmluvách zabezpečuje zastupovanie Únie navonok. Dáva iniciatívy na ročné a viacročné programovanie Únie v snahe dosiahnuť medziinštitucionálne dohody.
<P>
Dámy a páni, ako viete, to je text článku 17 ods. 1 Zmluvy o Európskej únii, Lisabonskej zmluvy. Prečítal som ho, pretože vyjadruje dôležitosť Komisie, pokiaľ ide o uskutočňovanie európskeho projektu, Komisie, ktorá sa podľa toho istého článku zodpovedá ako kolégium tomuto Parlamentu.
<P>
Dnes teda vidíme európsku demokraciu v praxi. Váš Parlament zložený zo zástupcov priamo zvolených európskou verejnosťou má dnes rozhodnúť o novom kolégiu komisárov.
<P>
Toto hlasovanie, ktoré dopĺňa hlasovanie o predsedovi Komisie, ktoré sa konalo 16. septembra 2009, je nevyhnutnou súčasťou demokratickej legitímnosti Komisie, a teda aj európskeho projektu ako celku.
<P>
Tím, ktorý dnes stojí pred vami, je pripravený čeliť výzvam, ktoré ho čakajú. Je kombináciou skúseností a nových myšlienok; odráža široké spektrum prístupov a postojov, ktoré robia z Európy takú úžasnú krajinu myšlienok. Je to tím, za ktorý môžete s dôverou hlasovať, tím, ktorý si zaslúži vašu podporu.
<P>
A ďalej? Čo bude ďalej? Vráti sa všetko do starých koľají? Nie, odmietam uveriť tomu - a naši spoluobčania by to tiež nepochopili -, že po toľkých rokoch diskusií o inštitucionálnych otázkach budeme jednoducho pokračovať ako predtým. Skutočnosť je taká, že žijeme vo výnimočnej dobe.
<P>
Problémy, ktoré nám prináša hospodárska a finančná kríza, zmena klímy a otázka energetickej bezpečnosti - aby som spomenul aspoň niektoré -, sú jednoducho príliš veľké, a preto musíme zmeniť svoj prístup.
<P>
Teraz nastal čas, keď musíme byť odvážni. Teraz nastal čas, keď musíme ukázať našim občanom, že nám na nich záleží a že nadobudnutie platnosti Lisabonskej zmluvy nám pomôže lepšie slúžiť ich záujmom. Som presvedčený, že naša hospodárska a sociálna situácia si vyžaduje radikálnu zmenu súčasného stavu a nová zmluva nám to umožňuje.
<P>
Našou úlohou je využiť nové mechanizmy na dodanie novej dynamiky. Odpútajme sa preto od intelektuálnej pozlátky pesimizmu a ustavičného očierňovania Európskej únie, ktoré spôsobuje obrazu Európy toľké škody. Presuňme sa v diskusii od inštitucionálnych otázok k reálnej politike.
<P>
To, čo Európa potrebuje, aby uspela, sú politiky zamerané na výsledky, lepšie riadiace štruktúry a dôveru v našu schopnosť riešiť problémy, ktorým čelíme. Naša spoločná mena euro bude naďalej predstavovať hlavný nástroj nášho rozvoja a tí, ktorí by to chceli spochybňovať, si musia uvedomiť, že my budeme pokračovať na tejto ceste. Európska únia má potrebný rámec, aby sa popasovala so všetkými problémami, ktoré sa v tejto oblasti môžu objaviť.
<P>
Môžeme si najskôr položiť otázku: je Európska únia dôležitým hráčom vo svete? A odpoveď znie: áno. Ale je Európska únia vo svete taká dôležitá, ako by mala byť? Odpoveď znie: zatiaľ nie.
<P>
Európa je silným hráčom, keď vystupujeme jednotne a sebavedomo, keď je európsky záujem jasne definovaný a keď ho energicky obhajujeme: napríklad v obchode a v politike hospodárskej súťaže. Menej úspešná je vtedy, keď konáme na základe úzkych národných záujmov, nekoordinovaným spôsobom alebo v oblastiach, v ktorých Európska únia nedokáže spolu obhajovať a podporovať svoj spoločný záujem.
<P>
Takže, keď to zhrniem, musíme sa opýtať sami seba: robíme všetko pre to, aby sme definovali a obhajovali európsky záujem - záujem, ktorý je viac než len súhrn jeho jednotlivých zložiek? Úprimne si myslím, že musíme urobiť viac. Musíme našu prácu zasadiť do celkovej, dlhodobejšej vízie o tom, kam chceme dostať Európsku úniu. Takáto vízia zabezpečí spojitosť a ukáže smerovanie, ktoré budú môcť aktéri v celej Európe uznať a podporovať.
<P>
Politické usmernenia, ktoré som prezentoval v tomto Parlamente, sú východiskovým bodom tejto vízie s názvom "Európa 2020". Sú ovocím našich skúseností za posledných päť rokov. A v neposlednom rade sú ovocím intenzívnych rokovaní s Parlamentom. Tieto usmernenia vďaka vašej silnej podpore považujem za náš užitočný východiskový bod.
<P>
Všeobecné priority sú jasné: úspešne sa vymaniť z krízy, podnikať ďalšie kroky pri riešení otázok zmeny klímy a energetickej účinnosti, presadzovať nové zdroje rastu a sociálnu súdržnosť pri obnove nášho sociálneho trhového hospodárstva, podporovať Európu národov so slobodou a bezpečnosťou a naštartovať novú éru pre globálnu Európu. Verím v Európu, ktorá je otvorená a štedrá, v Európu, ktorá je oddaná rozvojovým cieľom tisícročia.
<P>
Verím v Európu, ktorá prejavuje solidaritu voči ostatným, ako sme nedávno ukázali na Haiti, kde sme výraznou mierou prispeli núdzovou pomocou a prispejeme aj značnou pomocou na obnovu. Môžeme však dosiahnuť viac pomocou lepšej koordinácie na európskej úrovni a ja v tomto zmysle predložím návrhy, využijúc nové možnosti, ktoré nám ponúka zmluva. Európska služba pre vonkajšiu činnosť bude tiež veľmi dôležitým nástrojom na vytvorenie súdržnejšej a efektívnejšej zahraničnej politiky.
<P>
Môžem vám sľúbiť, že ak toto kolégium dostane vašu podporu, ihneď sa pustíme do práce a politické usmernenia premeníme na ambiciózny pracovný program - pracovný program, o ktorom chcem s vami diskutovať.
<P>
Naša vízia Európa 2020 je štrukturálnou a zároveň komplexnou reformnou stratégiou a tiež východiskovou stratégiou a stratégiou obnovy. Preto sa budeme snažiť zakomponovať krátkodobé opatrenia na opätovné naštartovanie Európy do našich dlhodobejších cieľov a budeme podporovať tvorbu pracovných miest prostredníctvom trvalo udržateľného rastu.
<P>
Nasledujúcich päť rokov budeme pretvárať našu víziu na realitu: vytvárať z Európy sociálne trhové hospodárstvo, ktoré bude efektívne využívať zdroje a zahŕňať všetkých - a odrážať to, čo nás robí jedinečnými, európsky spôsob života. To znamená rast založený na poznatkoch a inováciách, zvyšovanie našej produktivity pomocou zvyšovania výkonu v oblasti výskumu a vývoja aj inovácií, lepšie využívanie potenciálu IKT a vytváranie jednotného digitálneho trhu, zlepšovanie výsledkov vzdelávania a podpora zručností.
<P>
To znamená inkluzívnu spoločnosť s vysokou zamestnanosťou: pomoc ľuďom prostredníctvom vysokej úrovne zamestnanosti, využívanie flexiistoty, modernizáciu pracovných trhov a sociálnej ochrany, boj s chudobou s cieľom vybudovať inkluzívnejšiu spoločnosť.
<P>
To znamená ekologickejší rast: budovanie konkurencieschopného a trvalo udržateľného hospodárstva, riešenie problému zmeny klímy, urýchlené zavedenie inteligentných rozvodných sietí a skutočných sietí na úrovni EÚ, modernizáciu priemyselnej základne EÚ a premenu hospodárstva EÚ na hospodárstvo s efektívnym využívaním zdrojov.
<P>
Ak chceme dosiahnuť tieto ciele, musíme si uvedomiť, že vzájomné prepojenie našich hospodárstiev si vyžaduje lepšiu a širšiu koordináciu. Niektorí politici na národnej úrovni, priznajme si to, nie sú naklonení koordinovanejšiemu prístupu v hospodárskej politike. Ale ak chceme prekonať túto krízu, posilniť sociálnu dimenziu a zabezpečiť dobrý základ pre silnú hospodársku budúcnosť Európy v globalizovanom svete, ak chceme posilniť priemyselnú základňu a spustiť nové spoločné európske projekty a nie iba bilaterálne projekty, potom je jedinou cestou vpred dôraznejšia hospodárska koordinácia.
<P>
Počas tohto mandátu musíme vyriešiť ďalšie veľmi dôležité úlohy. Už sme naplánovali veľmi ambiciózny a ďalekosiahly program v oblasti spravodlivosti a vnútorných vecí. Tento program nezahŕňa len boj proti terorizmu a zločinu, ale aj riešenie veľmi dôležitej priority spoločného postupu v otázke migrácie. V tejto oblasti chceme občanom dokázať našu angažovanosť tak v otázke slobody, ako aj pokiaľ ide o bezpečnosť.
<P>
Počas tohto mandátu sa zameriame aj na revíziu rozpočtu a nové finančné výhľady. Sme presvedčení, že by sme sa mali zamerať na kvalitu výdavkov, na ich európsku pridanú hodnotu a na ich efektívnosť, aby sa finančné výhľady stali nástrojom na uskutočňovanie európskych ambícií: pre našu stratégiu pre rast a nové pracovné miesta a tiež pre ciele hospodárskej, sociálnej a územnej súdržnosti.
<P>
To môžu uskutočniť iba silné európske inštitúcie a odhodlanie zvýšiť úroveň našich ambícií, odhodlanie priniesť zmenu. Preto veľmi vítame skutočnosť, že kľúčovou zmenou v zmluve je posilnenie všetkých európskych inštitúcií.
<P>
Mám v úmysle využiť to na posilnenie spoločného príspevku nás všetkých do európskeho projektu. Teraz nie je čas na to, aby sa naše inštitúcie vybrali rôznymi smermi. Komisia však, samozrejme, bude vždy mať osobitný vzťah s Parlamentom, keďže, na základe usporiadania Spoločenstva, sme dve inštitúcie, ktoré majú presne stanovenú úlohu identifikovať, jasne vyslovovať a uskutočňovať európsky záujem.
<P>
To z nás robí dve typické inštitúcie Spoločenstva, ktoré majú osobitnú zodpovednosť a musia zabezpečiť to, aby Európska únia bola viac než len súhrnom jej jednotlivých zložiek. V tomto duchu som teda vo svojich politických usmerneniach, ktoré som tu prezentoval, navrhol osobitný vzťah s Parlamentom. V tomto duchu sme diskutovali aj o novej rámcovej dohode, ktorej základné princípy sú zahrnuté v uznesení, o ktorom má dnes Parlament hlasovať.
<P>
Táto rámcová dohoda by mala posunúť vpred naše spoločné snahy o navrhnutie skutočne európskych riešení problémov, ktorým dnes čelí Európa. Takže okrem aktualizácie dohody v súvislosti s Lisabonskou zmluvou musí táto dohoda zaviesť nové postupy, ktoré nám umožnia, aby spolupráca bola každodennou realitou.
<P>
Musí nám pomáhať pri vytváraní novej kultúry partnerstva a cieľov, pri využívaní nášho spoločného vplyvu, aby sa európsky projekt skutočne posunul vpred. Okrem toho, viaceré z týchto problémov si vyžadujú spoluprácu s Radou. Preto by som veľmi privítal širšiu dohodu, ktorá bude zjednocovať spoluzákonodarcov a Komisiu na základe súboru zásad medziinštitucionálnej spolupráce.
<P>
Povedal som, že musíme byť odvážni. Povedal som, že nemôžeme pokračovať rovnako ako predtým. Načrtol som viaceré inovácie a naše priority pri riešení sociálnej situácie. Som presvedčený, že posilnia naše inštitúcie a pomôžu nám dosiahnuť naše ciele pri plnom rešpektovaní našich hodnôt. Nesmieme preto nikdy zabúdať na to, že naša Únia je založená na hodnotách: na rešpektovaní ľudskej dôstojnosti, slobody, demokracie, rovnosti, právneho štátu a dodržiavaní ľudských práv.
<P>
Dnes sa otvára nová kapitola v našom európskom dobrodružstve. Pracujme spolu na tom, aby sme v ňom dosiahli skutočný úspech - pre všetkých našich občanov.
<P>
(potlesk)
<SPEAKER ID="011" NAME="Predseda">
To bola prezentácia kolégia komisárov a vyhlásenie o rámcovej dohode o vzťahoch medzi Európskym parlamentom a Európskou komisiou. S prezentáciou vystúpil pán Barroso. Diskutujeme o obidvoch otázkach. Hlasovanie o rámcovej dohode sa uskutoční presne o 12.00 hod., potom bude prestávka do 13.30 hod. a potom pristúpime k hlasovaniu o kolégiu komisárov - to je dnešný program práce.
<P>
Chcel by som tiež privítať zástupcov Európskej rady, rotujúce predsedníctvo a španielsku vládu. Vítame všetkých, ktorí sú dnes s nami a počúvajú našu diskusiu. Vítame vás.
<SPEAKER ID="012" NAME="Joseph Daul" LANGUAGE="FR">
Vážený pán predseda, pán López Garrido, pán predseda Komisie, dámy a páni, dnes rozhodneme o vymenovaní novej Európskej komisie, čo je nevyhnutný krok, ktorý potvrdzuje výsady tohto Parlamentu a ktorý určí spôsob, akým bude niekoľko rokov Únia fungovať.
<P>
Skôr ako však vyslovím dôveru, ktorú mám ja a naša skupina v druhú Komisiu pána Barrosa, chcel by som vyjadriť svoj názor na kontext, v ktorom bude musieť pracovať. Na túto tému musím povedať, že Európania zatiaľ nie sú presvedčení o tom, že Lisabonská zmluva funguje správne. Od tejto zmluvy očakávame veľmi veľa a musíme urobiť všetko, čo je v našich silách, aby sme zabezpečili, že to bude nová, pozitívna kapitola v európskom dobrodružstve.
<P>
Právne predpisy však nie sú všetko. Tí, ktorí ich budú aplikovať, musia pochopiť naše ambície. Musia zabezpečiť to, aby sa význam Európy vo svete vyrovnal jej odkazu, jej bohatstvu a jej úspechom. Faktom je, že európsky aparát si zrejme ešte stále vyžaduje určité úpravy.
<P>
Máme teraz vysokú predstaviteľku, ktorá je zároveň podpredsedníčkou Európskej komisie a ako taká sa zodpovedá tomuto Parlamentu. Táto kľúčová postava musí byť hlasom Európy vo svete. Jej prítomnosť a jej ambície musia zastupovať Úniu, najväčšie svetové hospodárstvo z hľadiska HDP, najväčší trh na svete, najväčšieho prispievateľa medzinárodnej pomoci.
<P>
Faktom je, že od Haiti po Irán, od Afganistanu po Jemen, od Kuby po transatlantické vzťahy, na ktorých nám veľmi záleží, hlas Európy doteraz nebolo počuť tak hlasno, ako sme dúfali. Naša skupina vyzýva na rázne kroky na zabezpečenie toho, že zmeníme náš prístup a tentoraz vykročíme správnou nohou. Preto sa, pán Barroso, spoliehame na vašu osobnú angažovanosť a na vaše riadiace schopnosti.
<P>
Spoliehame sa aj na nového predsedu Európskej rady, že bude zastupovať Úniu na medzinárodnej scéne, iniciovať a predsedať zasadnutiam vedúcich predstaviteľov štátov alebo vlád a pôsobiť ako kontaktný článok. Musíme mu dať čas, aby ukázal, čo v ňom je, ale už teraz s uspokojením konštatujem, že jeho prvé kroky idú správnym smerom.
<P>
Od Rady ministrov očakávam prinajmenšom úzku spoluprácu, za rovnocenných podmienok - a zdôrazňujem za rovnocenných podmienok - s Parlamentom. Prípad dohody SWIFT však poukazuje na to, aký pokrok je tu ešte potrebné urobiť.
<P>
Napokon, od Komisie - a viem, že pán predseda Barroso má rovnaký názor - očakávam príkladný pracovný vzťah založený na dôvere. Okrem toho rámcová dohoda, o ktorej budeme hlasovať dnes napoludnie, odzrkadľuje spoločnú vôľu našich dvoch inštitúcií.
<P>
Dámy a páni, dostali sme sa na koniec úlohy, v ktorej sme podrobili skúmaniu členov Komisie, a ja chcem pochváliť túto úlohu modernej demokracie, ktorú zatiaľ nevykonáva žiadny iný parlament v Európe.
<P>
Napriek tomu nás ešte čaká veľa práce, ak máme dobre zvládnuť úlohu, ktorou je dokázať hodnotiť politikov na základe politických kritérií. Musíme ďalej zdokonaľovať naše pracovné postupy, ktoré musia byť relevantnejšie a musia sa viac zameriavať na obsah európskych politík.
<P>
Dámy a páni, veľmi dobre si uvedomujem, že v tomto počiatočnom štádiu zavedenia novej zmluvy nemôžeme všetko urobiť hneď. Musíme však byť ambiciózni. V tomto duchu pristupujeme k tejto rozprave, ktorá musí vyústiť do vymenovania novej Komisie: Komisie, ktorá pod vedením pána Barrosa a so skúsenými komisármi bude dobre pripravená riešiť problémy Európanov; Komisie, s ktorou máme rovnaké hlavné politické ciele a prognózy, pokiaľ ide o problémy, na ktoré sa treba zamerať, alebo riešenia týchto problémov; Komisie, ktorá odzrkadľuje výsledky európskych volieb v roku 2009 a podľa ktorých je naša politická skupina, Poslanecký klub Európskej ľudovej strany (kresťanskí demokrati), najvplyvnejšou silou; a napokon Komisie, ktorej hlavnou prioritou je splniť očakávania Európanov zasiahnutých krízou, Európanov, ktorí tiež často podliehajú pesimizmu a ktorých zaujíma schopnosť ich vedúcich predstaviteľov brániť a podporovať európsky model vo svete.
<P>
Preto bude skupina PPE hlasovať za vymenovanie Komisie.
<P>
(potlesk)
<SPEAKER ID="013" NAME="Martin Schulz">
v mene skupiny S&D. - (DE) Vážený pán predseda, pán Barroso, dámy a páni, v priebehu vypočutí som mal z Komisie dojem, že je to opát José Manuel so svojimi 26 novicmi z rádu trapistických mníchov. Je to rád, ktorý zložil sľub mlčanlivosti. Vyzerá to tak, že opát povedal svojim novicom, aby radšej nehovorili nič, ako by mali povedať niečo zle. To bolo na škodu niektorých nových ľudí počas vypočutí. Bolo prekvapujúce vidieť niekoho, ako napríklad Neelie Kroesovú, ktorá je inak veľmi výrečná, zrazu hovoriť samé banálne frázy. Iní, ako napríklad Joaquín Almunia, Michel Barnier, nový komisár Maroš Šefčovič a dokonca ani pani Georgievová nezložili sľub mlčanlivosti a keď ho nemuseli dodržiavať, ukázali, že ak máte dosť odvahy pustiť sa do dialógu s Parlamentom, môžete si získať viac uznania, ako keď sa necháte manipulovať.
<P>
(potlesk)
<P>
Pán Almunia a pán Barnier zároveň odhalili, akú úlohu majú v úmysle hrať v budúcej Komisii. Bolo zaujímavé všimnúť si rozdelenie portfólií jednotlivým komisárom, a to aj počas vypočutí. Je tu príliš veľa protirečivých úloh, príliš veľa štruktúr, pre ktoré sú konflikty právomocí takmer nevyhnutné, a to si bude vyžadovať, aby nejaký rozhodca nakoniec rozhodol o tom, ktorým smerom ísť - to bolo zaujímavé.
<P>
Na jednej strane komisárom hovoríte, že "tu hovorím ja" a na druhej strane, že "v prípadoch konfliktov právomocí, nakoniec rozhodnem ja". Zaiste nechcem urobiť zlú službu rímskemu cisárovi, ale toto, pán Barroso, vyzerá tak, že chcete zaviesť fungovanie na základe zásady "rozdeľuj a panuj". Toto je však zlý prístup. Musíte pochopiť, že každý, kto chce zmeniť kolégium na prezidentský systém, sa podujíma na nesmierne ťažkú úlohu a v konečnom dôsledku musí byť pripravený na to, že horúci zemiak pripadne jemu a bude musieť prevziať zodpovednosť za nedostatky.
<P>
Komisia je silná, keď koná ako kolektívny orgán. Je silná vtedy, keď nevidí seba ako technokratického administratívneho šéfa, ale chápe, že problémy, ktorým čelíme, si vyžadujú nadnárodnú európsku reakciu. Otázka, ktorú ste položili na začiatku svojho prejavu - či je Európska únia dôležitá vo svete - je skutočne potrebná. Odpoveď na túto otázku nedostanete tým, že si všetko prispôsobíte svojim potrebám, ale vtedy, keď rozdelíte zodpovednosti vo vašej Komisii tak efektívne, že v spolupráci s nami, Európskym parlamentom, bude môcť na túto otázku odpovedať Komisia.
<P>
Hospodárska a finančná kríza, environmentálna kríza a sociálna kríza, ktorým čelí tento kontinent, si vyžadujú nadnárodné európske odpovede. Nevyžadujú si prenášanie na národnú úroveň. Potrebujeme preto silnú Komisiu, ktorá dostane podporu veľkej väčšiny v Parlamente. Nesmie však byť prispôsobená Josému Manuelovi Durãovi Barrosovi, ale namiesto toho musí odzrkadľovať širokú škálu schopností, ktoré prinášajú všetci komisári.
<P>
(potlesk)
<P>
Odpoveď na otázku, či je Európska únia vo svete dôležitá, sme mohli vidieť v Kodani. Ak budeme rozdrobení v otázkach environmentálnych právnych predpisov a ak Európa bude prenášať zodpovednosť na národnú úroveň namiesto ambiciózneho spoločného prístupu Únie, potom aj v iných oblastiach budeme vidieť to, čo sme videli v Kodani, konkrétne to, že rozhodnutia prijímajú Barack Obama a Chu Ťin-tchao bez účasti Európy. Všetci tí, ktorí nechcú, aby svet upadol do nového typu dvojpólovosti, potrebujú silnú Európu a ambicióznu Európu. Potrebujeme preto tiež efektívnu Komisiu, ktorá sa ujme tejto úlohy.
<P>
Pán Barroso, v rozprave o medziinštitucionálnej dohode ste urobili dva ústupky, ktoré sú podľa mňa kľúčové. Hodnotenie vplyvu, a najmä hodnotenie vplyvu na sociálnu oblasť, je pre nás ako sociálnych demokratov a ako socialistov a demokratov základným prvkom. Komisia si musí uvedomiť, a to znamená všetci jednotliví členovia Komisie, že to, čo spôsobilo odklon veľkej časti európskej populácie od európskej myšlienky, súviselo s tým, že Európania mali pocit, že táto Komisia sa zaujíma iba o trh a nie napríklad o sociálnu ochranu pre svojich občanov. Stále viac ľudí má pocit, že konanie Komisie určuje skôr chladná technokracia a nie sociálne podmienky. Ak sa tento trend teraz zmení vďaka hodnoteniu vplyvu na sociálnu oblasť, na ktorom sa zhodneme, tak sa nám podarí urobiť veľký krok vpred.
<P>
Mimochodom, týka sa to aj opatrení v tejto medziinštitucionálnej dohode, s ktorými súhlasíme, konkrétne s tým, že budúce legislatívne uznesenia Európskeho parlamentu budú do jedného roka pretvorené na iniciatívy Komisie. To je tiež obrovský skok dopredu, pokiaľ ide o spoluprácu medzi našimi dvoma inštitúciami. Trapistický opát, ktorý má spolu s Hermanom Bez-Krajiny, predsedom Európskej rady, zastupovať Európu vo svete - pán Daul, to nebude stačiť. Potrebujeme efektívnu spoluprácu medzi európskymi inštitúciami.
<P>
Pána Barrosa však nemôžeme viniť za všetko. V Európe máme aj 27 vedúcich predstaviteľov vlád, ktorí si myslia, že Komisia je predĺženou rukou ich vládneho úradu. Riešenie tohto problému spočíva v úzkej spolupráci medzi Európskym parlamentom a Komisiou, ktorá považuje za svoju povinnosť pracovať pre sociálny a environmentálny pokrok v Európe. Práve to urobí z Európskej únie dôležitého hráča vo svete. Ak sa tým budeme zaoberať spolu, potom na základe vašej reakcie na to, pán Barroso, Skupina progresívnej aliancie socialistov a demokratov v Európskom parlamente bude počas prestávky diskutovať o tom, čo sa napokon rozhodneme urobiť. Po diskusii v našej skupine a na základe vašej reakcie budem potom prezentovať toto rozhodnutie v druhom kole.
<P>
(potlesk)
<SPEAKER ID="014" NAME="Guy Verhofstadt" LANGUAGE="FR">
Vážený pán predseda, v mene našej skupiny som rád, že tu dnes môžem byť a že pred nami konečne stojí II. Barrosova komisia. Verím, že to je dobré, pretože sa práve končí obdobie, ktoré pre Európsku úniu dobré nebolo. To, že sme šesť mesiacov nemali Komisiu so skutočnými právomocami, je niečo, čo by sa v budúcnosti už nemalo opakovať, najmä nie v tomto období hospodárskej a finančnej krízy, keď máme také problémy ako zmena klímy, Kodaň, a podobne.
<P>
V každom prípade, môžete sa spoľahnúť na moje skúsenosti, keď hovorím, že v budúcnosti sa viac nesmú opakovať obdobia, keď Komisia v skutočnosti nemá žiadne riadiace právomoci, najmä vtedy, keď trvajú až šesť mesiacov. Dúfam, že táto Komisia sa čo najrýchlejšie pustí do práce, čo najskôr po našom hlasovaní.
<P>
My od vás očakávame tri veci, pán Barroso. Po prvé, že táto nová Komisia bude hnacou silou Európskej únie. Myslíme si, že to tak za posledných päť rokov nebolo. Tentoraz chceme Komisiu, ktorá zanechá za sebou posledných päť rokov a stane sa skutočnou hnacou silou oveľa intenzívnejšej integrácie Európskej únie. Všetko, čo sa vlastne udialo za posledných pár týždňov a mesiacov, svedčí o tom, že problematickú pozíciu Európy v tomto multipolárnom svete spôsobuje práve skutočnosť, že nemáme spoločné vyhliadky a dostatočnú európsku integráciu - mám na mysli Kodaň a nedostatok koordinácie na Haiti. Chceme preto Komisiu, ktorá, na rozdiel od toho, čo sme videli za posledných pár rokov, nebude stále hľadať okamžitý kompromis s Radou pred tým, ako s ním pred nás predstúpi a pokúsi sa o to, aby sme to prehltli.
<P>
Od Komisie očakávame, že bude Rade prezentovať ambiciózne projekty - aj keď už dopredu vieme, že nebude mať 100 % podporu - a že sa následne bude obracať na Európsky parlament ako na svojho vplyvného spojenca s cieľom presvedčiť Radu.
<P>
(potlesk)
<P>
Po druhé, od Komisie očakávame - a teraz budem opakovať to, čo už povedal pán Schulz, ale myslím si, že je to dôležité -, že bude pracovať ako kolégium. Mať silného predsedu Komisie je dobré, ale kolégium, Komisia, ktorá je silná a má súdržnosť, je nevyhnutná a je oveľa dôležitejšia. Skutočne teda očakávame takúto Komisiu, pretože po prvýkrát je táto Komisia - a vy sám ste to povedali, pán Barroso - zložená z troch hlavných politických skupín prítomných v tomto Parlamente. Som rád, že osem komisárov spomedzi liberálov má na starosti niektoré veľmi dôležité portfóliá. Táto Komisia teraz musí vnútorne fungovať ako koalícia týchto troch hnutí a týchto troch politických strán a musí sa usilovať dosiahnuť kompromisy, ktoré podporí celá Komisia a celé kolégium.
<P>
Napokon, treťou prioritou tejto Komisie je, podľa nášho názoru, samozrejme, boj proti hospodárskej kríze a ja som presvedčený, že najnaliehavejšou úlohou je predostrieť Parlamentu a Rade čo najrýchlejšie dôveryhodnú stratégiu pre Európu 2020. To je najdôležitejšia úloha. Buďte v tejto otázke ambiciózny, pán Barroso. Nepočúvajte príliš veľmi členské štáty; namiesto toho počúvajte španielske predsedníctvo, pretože má v tejto oblasti veľa dobrých nápadov. Príďte vyzbrojení ambicióznymi projektmi. Nemyslite si, že slabá koordinácia národných hospodárskych stratégií je dostatočná. V multipolárnom svete zajtrajška potrebujeme oveľa viac než len to. Potrebujeme sociálno-hospodárske riadenie Európskej únie. Nestačí mať len menový pilier ako je eurozóna; potrebujeme v eurozóne a Európskej únii aj hospodársky a sociálny pilier. Takúto stratégiu od vás očakávame, pretože bude kľúčovou pre budúcnosť Európy a našich spoluobčanov.
<P>
(potlesk)
<SPEAKER ID="015" NAME="Daniel Cohn-Bendit" LANGUAGE="FR">
Vážený pán predseda, dámy a páni, musím priznať, že toto je neuveriteľné. Máme pred sebou koalíciu pokrytcov. Blíži sa deň svätého Valentína a pánovi Barrosovi každý hovorí: "Mám vás rád, ale nemám vás rád. Neverím vám, ale budem za vás aj tak hlasovať." Takže toto je v podstate...
<P>
Áno, pán Schulz, urobili ste veľké vyhlásenie, keď ste povedali, že budete o tom premýšľať, pričom každý vie, že budete hlasovať za Komisiu. Je to skvelá politická stratégia, naozaj.
<P>
(potlesk)
<P>
Chcel by som niečo povedať... nechápem, prečo sa rozčuľujete, pán Schulz! Ešte nie ste predsedom Parlamentu! Upokojte sa, priateľ môj, upokojte sa!
<P>
Chcel by som - a pánovi Schulzovi by ste mali skrátiť rečnícky čas o 30 sekúnd - povedať niekoľko veľmi jednoduchých vecí, len tak medzi nami. Máme tu niekoľko veľkých skupín, ktoré podporia Barrosovu komisiu. Nie sú však schopné vypracovať spoločné uznesenie, v ktorom by vysvetlili, prečo podporujú Komisiu.
<P>
Nedokážu to! Prečo? Pretože oni nepodporujú Komisiu - a aspoň pán Verhofstadt jasne povedal, že podporuje liberálov, a iný podporuje PPE a ďalší podporuje socialistov...
<P>
(poznámka pána Verhofstadta mimo mikrofónu: "a vy podporujete Zelených")
<P>
Ja? Nie, žiadni tam nie sú. Ale, áno... ako viete, pán Verhofstadt, naša skupina je jediná, ktorá bola kritická dokonca aj vtedy, keď bol v Komisii zástupca Zelených. My nerobíme politiku takýmto spôsobom. Potrebujeme vedieť, či bude mať táto Komisia víziu, ambície a odhodlanie.
<P>
Je pravda, čo sa povedalo. Väčšina dezignovaných komisárov - nehovorím, že všetci - nemá odhodlanie, víziu či ambície. Keď však uvažujeme o Komisii ako o celku, súčet mínusov je plus. To je nová matematická rovnica Barrosovej komisie.
<P>
Nie, takto to nefunguje. Páči sa mi preto, keď nám, pán Barroso, čítate text zmluvy: iniciatívy, aké iniciatívy? S akou iniciatívou prišla Komisia pri riešení krízy v Grécku? Solidarita, kde je? V Španielsku, kde je? Nevidel som ju; nepočul som o nej.
<P>
Dám vám jednu radu. Jedným z problémov Grécka je jeho rozpočet na obranu. Na obranu ide 4,3 % gréckeho HDP. V čom je problém? Problémom je Cyprus a vzťahy s Tureckom. Kde je iniciatíva Komisie, pokiaľ ide o riešenie otázky Cypru, tak aby sa grécky HDP konečne oslobodil od záťaže tohto hlúpeho, absurdného konfliktu, ktorý by sme my ako Európania mali riešiť? Iniciatíva Komisie: žiadnu nemá!
<P>
To isté bolo už povedané vzhľadom na Haiti. Pani barónka Ashtonová, viem, že nie ste hasič ani pôrodná asistentka alebo niekto podobný. Aj tak však chcem, aby ste prichádzali s návrhmi, chcem od vás, aby ste niečo obhajovali. Stále nám hovoríte: "je to dôležité, musíme sa skoordinovať, budem koordinovať". My nevieme, prečo je to dôležité, nepoznáme hierarchiu dôležitosti, ale vieme, že vy všetko považujete za dôležité. Takýmto spôsobom sa nepohneme dopredu.
<P>
Preto si myslím, že máme problém. Máme tu základný problém, a tým problémom je, že my ako Parlament musíme konečne ukázať svoj vzťah ku Komisii. A, samozrejme, že budeme pracovať s Komisiou, samozrejme, budeme pracovať s komisármi, samozrejme, viem, že tu bude väčšina.
<P>
Potešil by som sa však konečne tomu, keby sme prestali hovoriť banálne frázy, všetky tie bezvýznamné vyhlásenia. Chceme politickú Európu. Vždy, keď máme príležitosť mať politickú Európu, zbabreme to! Keď sa mohla Európa v Kodani dostať dopredu, zbabrali sme to!
<P>
Bol by som rád, keby nám raz pán Barroso a komisári - minulí aj budúci - povedali, prečo to zbabrali, prečo Európa nebola politická, prečo Európa nebola globálnym hráčom. Pán Verheugen odchádza z Komisie. Bol číslo dva v Komisii a hovorí Nemecku a všetkým ostatným, ktorí ho počúvajú, že Európa nebola globálnym hráčom, že Európa sa nezhostila svojej úlohy. Nehovorí, prečo sa on nezhostil svojej úlohy.
<P>
Vždy je to len niekto iný a ja by som bol rád, keby sme už konečne v tejto Komisii, v tejto rozprave, nemuseli počúvať nezmyselné poznámky, s ktorými prichádzajú pán Schulz, pán Verhofstadt a pán Daul. Najlepšie by bolo odmietnuť túto Komisiu, aby sme si konečne všetci uvedomili, čo sa naozaj deje vo svete.
<P>
Čo sa naozaj deje vo svete je to, že Európe sa nedarí bojovať s hospodárskou krízou, environmentálnou krízou a finančnou krízou. Je ich dosť. Je dosť tých, ktorí neznesú, keď ich niekto vodí za nos peknými rečami - už nás aj tak oklamali, hovoria nám: "sme proti, sme proti" a nakoniec sa zdržia hlasovania. "Sme proti, sme proti, ale budeme hlasovať za." To je nedôstojné v tomto Parlamente. Zobuďme sa, pretože Európa to potrebuje!
<P>
(potlesk)
<SPEAKER ID="016" NAME="Jan Zahradil" LANGUAGE="CS">
Dámy a páni, pán predseda Barroso, naša skupina Európski konzervatívci a reformisti (ECR) vás spolu s liberálmi a skupinou PPE podporila a bez tejto podpory by ste tu nesedeli. Podporili sme vás, keď to iní neurobili, a podporili sme vás pre vašu dlhodobú reputáciu ako reformátora. Boli by sme veľmi radi, keby ste sa v tomto volebnom období správali v súlade s touto reputáciou.
<P>
Pamätám sa, ako ste v roku 2005 prišli so zaujímavou myšlienkou o zjednodušení európskych právnych predpisov a okresaní v súčasnosti neprehľadného množstva právnych predpisov Spoločenstva. Bol by som rád, keby ste sa vrátili k tejto myšlienke, pretože to bola dobrá myšlienka. Žijeme v období Lisabonskej zmluvy, žijeme v období, keď bude prijímanie nových právnych predpisov ešte ľahšie, a ja by som vás preto rád požiadal, aby ste nedovolili, aby európske hospodárstvo zavalilo nadmerné množstvo neoprávnenej a neodôvodnenej regulácie, aby ste nepripustili víťazstvo módnych, politicky korektných tém, ktoré by sa mohli stať zámienkou na ďalšiu centralizáciu, ďalšiu reguláciu a ďalšiu byrokratizáciu Európskej únie.
<P>
Ak sa vyberiete touto cestou, môžete sa na nás spoľahnúť. Ak pôjdete cestou reformy, ak sa ukážete ako skutočný reformátor, potom môžete počítať s našou podporou a spoluprácou. Ak sa však budete držať starých postupov a kráčať po zabehaných a vyšliapaných chodníkoch, potom si vyhradzujeme právo s vami nesúhlasiť a dokonca sa aj postaviť proti vám. Chcem dúfať, pán predseda, že tých prvých prípadov bude oveľa viac ako tých druhých a že budeme môcť oveľa viac spolupracovať a stáť na jednej strane barikády a nie proti sebe. Ja vám v tom želám veľa úspechov.
<SPEAKER ID="017" NAME="Lothar Bisky" LANGUAGE="DE">
Vážený pán predseda, pán Barroso, v septembri 2009 som vám musel povedať, že vaše politické usmernenia pokračujú v politike Komisie, ktorá zlyhala. Vaše neoliberálne usmernenia nie sú stratégiou na zlepšenie sociálnej spravodlivosti, ani neposkytujú lepšiu ochranu pre Európu v prípade krízy. Neposkytujú základ pre úspešný boj proti chudobe a sociálnemu vylúčeniu v Európe. Teraz ste nám predstavili kolégium komisárov, ktoré najlepšie vyhovuje vášmu programu. Za toto nemôžete očakávať potlesk od našej skupiny.
<P>
Počas tohto nového volebného obdobia už tento Parlament ukázal, že demokratickú kontrolu a spolurozhodovanie berie vážne, a ja to veľmi vítam. Mám na mysli novú rámcovú dohodu medzi Parlamentom a Komisiou a odmietnutie jedného z kandidátov na komisárov a dúfam, že zajtra bude Parlament znovu zásadový pri posudzovaní dohody SWIFT.
<P>
Transparentnosť a nestrannosť sú v dohodách medzi inštitúciami nevyhnutné - len keď ich budeme mať, môžeme začať hovoriť o politike. Ide o Európanov a zvyšok sveta, ide o dobré pracovné miesta a lepšie možnosti na vzdelanie a spravodlivú mzdu, ide o ich právo na mierový rozvoj a neporušené životné prostredie. Preto naša skupina, pán Barroso, nepodporí vaše usmernenia ani váš návrh na obsadenie funkcií v Komisii. Pripravte sa, vy aj vaše kolégium, na tvrdú, ale férovú výmenu názorov s nami.
<SPEAKER ID="018" NAME="Nigel Farage">
v mene skupiny EFD. - Vážený pán predseda, máme tu pred sebou novú vládu Európy, vládu, ktorá teraz vďaka Lisabonskej zmluve disponuje obrovskými právomocami, pričom nejde len o ministra zahraničných vecí a veľvyslanectvá, nejde len o spôsobilosť podpisovať zmluvy, ale aj o schopnosť využiť v tejto chvíli mimoriadne právomoci, aby sme nad krajinami doslova prevzali vedenie. Od vedúcich predstaviteľov veľkých skupín Európskeho parlamentu sme však dnes ráno počuli požiadavku, aby ste prevzali ešte viac právomocí a aby ste to robili ešte rýchlejšie.
<P>
Možno by stálo za pripomenutie, že táto zmluva, ktorá dáva Komisii tieto právomoci, nemá v Európskej únii žiadnu demokratickú legitimitu. Ignorovali ste referendá, popreli ste ich a zastrašovaním ste úbohých Írov donútili hlasovať druhý raz.
<P>
Zaráža ma, že spoločným menovateľom tejto Komisie je, že mnohí jej členovia boli komunisti alebo mali ku komunizmu veľmi blízko. Sám pán Barroso bol maoista. Siim Kallas, ktorý mal ďaleko od študentského aktivistu, bol dokonca členom Najvyššieho sovietu - máme tu prvotriednych komunistov. Barónka Ashtonová viedla Kampaň za jadrové odzbrojenie a stále nám odmieta povedať, či si vzala peniaze od Komunistickej strany Veľkej Británie.
<P>
Teraz by som mohol pokračovať, ale nejaký čas by to trvalo. V tejto Komisii však máme prinajmenšom 10 komunistov a musí to byť pocit, ako vrátiť sa do starých dobrých čias. Medzi komunistami musí byť istá nostalgia. Kým pred 60 rokmi rozdelila Európu železná opona, dnes tu máme železnú päsť Európskej komisie. Vidíme to v prípade článku 121 a Grécka, ktoré sa prakticky zmenilo na protektorát.
<P>
Úbohé Grécko, lapené v hospodárskom väzení eura! Úbohé Grécko, lapené v modernom väzení národov, z ktorého, zdá sa, niet úniku! To, čo Grécko potrebuje, pán Barroso, je devalvácia, nie sado-monetarizmus. Nikto nevie, aké dôsledky to pre nich bude mať.
<P>
V 1968 sme mali Brežnevovu doktrínu obmedzenej zvrchovanosti. Dnes máme "spoločné hodnoty". Máme "stále užšie prepojenú Európsku úniu" a "spoločnú zvrchovanosť", a práve to ste využili. Samozrejme, nepôjde tu len o Grécko, pretože to isté sa stane Španielsku, Portugalsku a Írsku. Na článok 121 sa budete odvolávať pri každom z nich.
<P>
Pán Barroso, predtým ste povedali, že budeme pokračovať na tejto ceste. To znamená, že milióny ľudí v Európe budú trpieť, keďže sa snažíte tento katastrofálny projekt, ktorým je euro, udržať pokope. Rozpadne sa na márne kúsky, o tom niet pochýb, tak isto, ako sa to stalo Británii v rámci mechanizmu výmenného kurzu v roku 1992. Len sa smejte, len sa usmievajte. Nebude to fungovať. Nemôže to fungovať. Rozbije sa to na márne kúsky a pokiaľ ide o európske národy, čím skôr sa to stane, tým lepšie.
<P>
Potrebujeme demokratické riešenia tejto otázky. Ak budete naďalej pretláčať svoj extrémny euro-nacionalizmus, bude to viesť k násiliu. Musíme hlasovať proti tejto Komisii. Budúcnosť Európy musíme vložiť do rúk ľudí v každom členskom štáte prostredníctvom slobodných a spravodlivých referend.
<SPEAKER ID="019" NAME="Zoltán Balczó" AFFILIATION="NI">
(HU) Európska komisia je definujúcim rozhodovacím orgánom Európskej únie. Požiadavky na komisárov by mali byť takéto: správna osoba na správnom mieste, a to na základe jeho alebo jej profesionálnej dráhy a pripravenosti. Spôsob, akým sa komisári nominujú a volia, je však zárukou toho, že sa takýto pozitívny výsledok podarí dosiahnuť len náhodou. Vlády neodporúčajú ľudí na konkrétnu funkciu, ale na úrad. Každý, koho nominujú - pokiaľ on alebo ona nestiahne svoju kandidatúru - sa stane komisárom EÚ. Predseda Komisie sa snaží nájsť funkciu pre danú osobu, takže postupnosť je opačná. To znamená, že sa snažím nájsť kabát, ktorý by sa mi hodil ku gombíku. Ďalšia vec, ktorá stojí za zmienku: po vypočutiach zo strany špecializovaných výborov nenasleduje hlasovanie, ale namiesto toho malá skupina ľudí napíše listy o vypočutiach. Stále hovoríte o demokracii, a predsa sa stále bojíte priamych volieb. Či už to má byť ústava EÚ, referendum alebo stretnutie výboru v súvislosti s potenciálnym kandidátom. V priebehu vypočutí dezignovaní komisári sotva povedali niečo konkrétne. Nechceli urobiť žiadny záväzok, nechceli prijať zodpovednosť. Aj tak sa však úplne jasne ukázalo, že sa nelíšia od predchádzajúcej Komisie, ale chcú centralizovanú Európu. Nepoučili sa z finančnej krízy, ale pokračujú v liberálnej hospodárskej politike. Mnohí z nás preto nebudú hlasovať za túto Komisiu, ale to z nás nerobí nepriateľov Európy. Jednoducho robíme to, čo od nás naši voliči - milióny európskych občanov - očakávajú.
<SPEAKER ID="020" NAME="József Szájer" AFFILIATION="PPE">
(HU) Vážený pán predseda, pán Barroso, v mnohých európskych jazykoch sa názor na to, že niečo funguje - že to dokáže fungovať - a že to ide, vyjadruje veľmi podobnými slovami. Teraz sa nachádzame v období, keď si v Európskej únii môžeme povedať "späť do práce, Európa", vráťme sa, pracujme, fungujme. Základ toho, aby sme to urobili, je zaručený novou Zmluvou o fungovaní Európskej únie, Lisabonskou zmluvou, nedávno zvoleným Parlamentom a práve sa formujúcou novou Komisiou.
<P>
Nastal čas, aby sme zabudli na dni inštitucionálnych sporov a vytvárania základných inštitucionálnych pravidiel a aby sme svoju pozornosť a záujem skutočne obrátili na starosti a otázky európskych občanov. Je to mimoriadne dôležité, pretože potrebujeme opäť získať podporu týchto ľudí, ktorých sme v priebehu tohto procesu stratili. Dámy a páni, vážení poslanci Parlamentu, v tomto smere máme všetci čo robiť. Konanie v ostatných pár týždňoch a mesiacoch nebolo vždy čestné. Tento Parlament napríklad jednému z dezignovaných komisárov nedal spravodlivú príležitosť byť vypočutý. Súďme preto Komisiu, súďme Radu, spolupracujme s nimi, ale pozrime sa niekedy aj sami na seba. Úzka spolupráca týchto inštitúcií je nevyhnutná na dosiahnutie výsledkov.
<P>
Vážený pán predseda Komisie, dámy a páni, rád by som vám aj v mene našej skupiny zaželal veľa úspechov, pretože keď vám želáme veľa úspechov, nerobíme to pre niekoľkých jednotlivcov, ale pre občanov Európy. Nech je Európa v očiach európskych občanov skutočným príkladom prinajmenšom vytvárania pracovných miest, prosperity, rozvoja, aktívnej prítomnosti vo svete, rovnosti a teraz, na základe novej ústavy, teda Lisabonskej zmluvy, nech Európa dospeje a získa si uznanie.
<P>
Dámy a páni, keď mi nefunguje počítač, stlačím tlačidlo reštart. Teraz máme v tomto počítači dokonca nový softvér známy pod názvom Lisabonská zmluva. Dámy a páni, stlačme tlačidlo reštart.
<SPEAKER ID="021" NAME="Hannes Swoboda" AFFILIATION="S&amp;D">
(DE) Vážený pán predseda, pán Barroso, vaša Komisia má určite silné aj slabé stránky. Chcel by som sa zamerať na silné stránky.
<P>
Máme tím pre zahraničnú politiku, ktorý by ste, pokiaľ ide o zahraničnú a rozvojovú politiku, inde len veľmi ťažko našli. Pán Szájer, nemôžete poprieť, že teraz máme lepší tím ako v čase pôvodného vypočutia prvej kandidátky z Bulharska. Tiež pevne verím, že pani barónka Ashtonová bude tento tím dobre koordinovať.
<P>
Znova a znova sa tu hovorí o jedinom telefónnom čísle, ktoré vraj požadoval Henry Kissinger. Možno nemáme toto jediné telefónne číslo, ak to však porovnáme so Spojenými štátmi - napríklad v spojitosti s ochranou klímy -, komu by sme mali zavolať? Prezidentovi Obamovi alebo Senátu, ktorý zatiaľ odmieta hľadať riešenie? Mali by sme v súvislosti s otázkou odzbrojovania kontaktovať prezidenta Obamu, ktorý je za odzbrojenie, alebo Senát, ktorý nepredložil žiadne riešenie? Nerobme zo seba vždy horších, než naozaj sme! Teraz máme možnosť urobiť dobrý dojem.
<P>
(potlesk)
<P>
Pokiaľ ide o hospodársku politiku, máme silný tím. Dúfam a verím, že tí z našich kolegov v Komisii, ktorí neprešli vypočutiami tak presvedčivo, časom túto silu nadobudnú. Pokiaľ ide o sociálnu politiku, máme komisára, ktorý berie veci vážne, a predsedu Komisie, ktorý nám tiež prisľúbil, že bude klásť dôraz na sociálne veci a sociálnu politiku. Na toto sa spoliehame. Nielenže sa na to spoliehame, ale budeme tiež naliehať, aby sa to naozaj uskutočnilo.
<P>
Spoločne sme v rámcovej dohode našli riešenia pre mnohé oblasti. Niekedy sme sa nezhodli, no dobre sa nám spolu pracovalo. Je to veľmi dobrá dohoda, ak ju berieme vážne - vy v Komisii a my v Európskom parlamente. Ak sa nám podarí dosiahnuť, aby Rada brala vážne zásady transparentnosti obsiahnuté v dohode, potom budeme naozaj schopní dosiahnuť čosi úžasné.
<P>
Ako dôsledok Lisabonskej zmluvy a rámcovej dohody od začiatku legislatívneho procesu až do jeho ukončenia, do vykonania, dosiahneme úroveň transparentnosti, s ktorou sa v mnohých národných parlamentoch možno nestretnete. Vyzývam preto Komisiu a Radu, aby to brali vážne.
<P>
V prípade systému SWIFT Komisia ani Rada neberú transparentnosť vážne. Teraz máme člena Komisie, ktorý bol zodpovedný za Radu. Toto je postup, ktorý už nemôžeme v tomto Parlamente tolerovať. Príčinou tohto zmätku nie je pravdepodobná tvrdohlavosť Parlamentu. Skôr je to preto, že dokonca aj počas prechodného obdobia, keď už bolo jasné, že Parlament má stále čo povedať, Rada a Komisia - najmä Rada - nepochopili, že musia do procesu zapojiť aj Parlament. Je to rozhodujúci faktor. V tejto súvislosti, pán Barroso, legislatívnymi rozhodnutiami a povinnosťou Komisie reagovať - či už vlastným návrhom právnych predpisov, alebo jasným vysvetlením, prečo sa nechystá konať - sme dosiahli výrazný pokrok. Nepredstierajme, že parlamentné právo iniciatívy bolo vždy také dôležité ako v národných parlamentoch. Tie v podstate ovládajú vlády a parlamenty často vykonajú to, čo vláda navrhne. Tu to tak nie je. Návrhy Komisie ešte pre nás nie sú právnymi predpismi. Pracujeme na nich, aby sa do nich zapracovali aj naše vlastné myšlienky.
<P>
Využime túto príležitosť s novou Komisiou, novou zmluvou a novou rámcovou dohodou. Buďme ako Parlament pri rokovaniach s Komisiou sebavedomí.
<SPEAKER ID="022" NAME="Predseda">
Teraz dostane v tejto rozprave slovo po prvý raz žena. Škoda, že sa tak deje tak neskoro.
<SPEAKER ID="023" NAME="Diana Wallis" AFFILIATION="ALDE">
Vážený pán predseda, dúfam, že to čakanie za to stálo. Vzhľadom na to, že som bola súčasťou parlamentného rokovacieho tímu, sa chcem sústrediť na uznesenie o rámcovej dohode.
<P>
Pán predseda Barroso, mali sme, myslím si, že budete súhlasiť, niekoľko veľmi zaujímavých diskusií o zmysle slov, najmä v mojom jazyku, no jedna z fráz, ktorú ste použili na začiatku našich stretnutí, bola, že ste hovorili o vašom absolútnom záväzku voči "parlamentnému rozmeru" Európskej únie, a myslím si, že ste to mysleli úplne úprimne a pozitívne, keď ste túto frázu použili, hoci sme o nej nikdy nehovorili. Po prijatí Lisabonskej zmluvy a po prijatí uznesenia o novej rámcovej dohode je tento Parlament viac než len "rozmerom" - je skutočnosťou, skutočnou silou, pravým parlamentom hodným svojho mena.
<P>
Myslím si, že "rozmerom" by ste mohli nazvať pôvodné parlamentné zhromaždenie, nie však tento Parlament. Tento Parlament je teraz na základe uznesenia plnohodnotným legislatívnym partnerom, s ktorým má Rada rokovať na základe rovnosti, začlenenia a informovanosti a nie ho vynechať tým, že použije soft law či iné nástroje, nech už sú akokoľvek hodnotné; je Parlamentom plne a oprávnene schopným brať vašu Komisiu, ako výkonný orgán, na zodpovednosť. Tešíme sa na stretnutie nielen s vami, pán Barroso, ale so všetkými vašimi kolegami komisármi tu na hodine otázok pred týmto Parlamentom.
<P>
Tento Parlament bude trvať na svojom práve dohľadu v súvislosti s následnými zmenami vášho tímu; tento Parlament je pripravený zohrať náležitú úlohu ako jediný nadnárodný, priamo volený parlament v medzinárodných vzťahoch. Predovšetkým však tento Parlament s novými právomocami s proeurópskou väčšinou chce, aby ste - prosím - prevzali vedúce postavenie, a v tom budeme vaším partnerom a budeme vás ochotne podporovať. No, prosím, nie sme len "rozmerom"; sme pravým, skutočným Parlamentom.
<SPEAKER ID="024" NAME="Jill Evans" AFFILIATION="Verts/ALE">
Vážený pán predseda, návrh uznesenia od Skupiny zelených/Európskej slobodnej aliancie žiada nový politický prístup na národnej a európskej úrovni, nové myšlienky a rázne opatrenia. Nemôžeme prekonať hospodársku, sociálnu a klimatickú krízu, ktorej čelíme, pomocou rovnakých politík a postoja, ktorý ich vytvoril; nemôžeme vybudovať demokratickejšiu a efektívnejšiu Európu, kým tak neurobíme v rámci skutočnej a meniacej sa politickej klímy.
<P>
Dnes vo Walese národné zhromaždenie začína proces na vyhlásenie referenda o zvýšení zákonodarných právomocí. V Katalánsku, v Škótsku, vo Flámsku a inde prebiehajú zmeny. Zajtra rokujeme o rozšírení EÚ o krajiny, ktoré sú v súčasnosti mimo jej hraníc, no ešte sme nezačali riešiť vnútorné rozšírenie, proces, ktorým získajú nezávislosť krajiny v rámci hraníc EÚ. Tieto otázky neboli zodpovedané v rozpravách o voľbe novej Komisie napriek zmenám, ktoré sa dejú okolo nás. Ešte raz by som rada požiadala pána predsedu Barrosa, aby tieto otázky riešil.
<SPEAKER ID="025" NAME="Adam Bielan" AFFILIATION="ECR">
(PL) Vážený pán Barroso, pred piatimi mesiacmi som hlasoval za to, aby vám zverili úlohu vytvoriť Európsku komisiu, pretože som si myslel, že ste tým najlepším z navrhovaných kandidátov. Toto hlasovanie neľutujem, dnes však, keď rokujeme o kolégiu komisárov, ktoré ste nám predstavili, nemôžem skryť svoje sklamanie. Po ukončení vypočutí kandidátov na posty komisárov viem, že sú medzi nimi mnohí ľudia, ktorí majú skvelú kvalifikáciu, bohužiaľ ale tiež vieme, že sú medzi nimi aj ľudia bez akýchkoľvek skúseností, ktorí si počas vypočutí počínali hrozne.
<P>
Uvedomujem si, že v procese výberu členov Komisie máte obmedzený manévrovací priestor. Plne podporujem právo národných vlád nominovať svojich kandidátov, napriek tomu si však nemyslím, že navrhované zloženie Komisie je optimálne. Vo svojom prejave ste sa spýtali, či sa s Európskou úniou počíta vo svete. Najlepšou odpoveďou na to je nedávne rozhodnutie odvolať samit Európskej únie a Spojených štátov. Skutočne si myslíte, že toto zloženie kolégia umožní Únii posilniť jej pozíciu?
<P>
Napokon by som tiež rád vyjadril svoje sklamanie z toho, že sme počas vypočutí nedostali dosť odpovedí na otázky týkajúce sa problematiky energetickej bezpečnosti.
<SPEAKER ID="026" NAME="Søren Bo Søndergaard" AFFILIATION="GUE/NGL">
(DA) Vážený pán predseda, rád by som na začiatok zaželal pánovi Barrosovi veľa šťastia, pretože predseda Komisie skutočne uspel pri zostavovaní Komisie, ktorá odráža jeho politický projekt týkajúci sa EÚ. V našej skupine však s týmto politickým projektom vôbec nesúhlasíme. Dovoľte mi uviesť príklad. Zamestnanci v mnohých krajinách zistili, že sa EÚ čoraz častejšie stáva synonymom podkopávania platových a pracovných podmienok, za ktoré oni bojujú. Opakovane sme sa pýtali predsedu Komisie, čo konkrétne urobí, aby zaistil, že migrujúci pracovníci už nebudú nedostatočne platení, nebudú už diskriminovaní a nebudú už vykorisťovaní. Problémom je, že sme nedostali konkrétnu odpoveď, ani počas vypočutí sme nedostali žiadnu konkrétnu odpoveď. Z toho preto vyvodzujem záver, že táto Komisia akceptuje sociálny damping. Je to Komisia, ktorej viac záleží na vnútornom trhu ako na ochrane záujmov bežných zamestnancov. V jednej veci však existuje istá nádej, keďže počas zasadnutia našej skupiny pán Barroso urobil všetko, čo bolo v jeho silách, aby zdôraznil, ako veľmi podporuje rovnosť medzi pohlaviami. Slová však nestačia. V roku 2004 v čase vymenovania prvej Komisie pána Barrosa mala z 25 členov deväť komisárok. Dnes nám pán Barroso predkladá na schválenie Komisiu len s ôsmimi komisárkami spomedzi 27 členov. To sa teda zhoršilo. Môžeme sa len domnievať, že aj v tejto oblasti pán Barroso len hovorí a nekoná. To jednoducho nestačí.
<SPEAKER ID="027" NAME="Timo Soini" AFFILIATION="EFD">
(FI) Vážený pán predseda, vo Fínsku si pripomíname Zimnú vojnu. Pred sedemdesiatimi rokmi Sovietsky zväz napadol drobné Fínsko. Bránili sme svoju nezávislosť a právo na sebaurčenie.
<P>
Toto pokračovalo aj počas druhej svetovej vojny, ktorá bola strašným utrpením pre celú Európu. Ostala nám po nej silná túžba po nezávislosti a silná túžba rozhodovať o našich vlastných veciach. Helsinki, Moskva a Londýn boli jedinými hlavnými mestami, ktoré neboli počas druhej svetovej vojny okupované. Z tohto dôvodu chcem, aby každý národ mohol slobodne rozhodovať o svojich vlastných veciach.
<P>
Pokiaľ ide o Komisiu, určite máte dobré zámery a v Komisii sú dobrí ľudia vrátane Olliho Rehna, Fína, ktorý je mravným človekom s chrbtovou kosťou. Kde však boli európske národy - Fíni, Nemci, Briti, Dáni - schopné hlasovať za a zvoliť týchto komisárov? Nikde. Ako ich môžu odmietnuť? Nemôžu. EÚ je byrokracia a nie demokracia.
<P>
Som za spoluprácu nezávislých štátov. Som Fín, som Európan a milujem náš kontinent, to však neznamená, že podporujem Európsku úniu. Každý z nás dostal hlasy, ja som vo Fínsku dostal 130 000 hlasov. Koľko hlasov dostali komisári a kde ich dostali? Tu môžu získať 300 hlasov, no to je všetko.
<P>
Čo je podstatou demokracie? Je to národná zvrchovanosť. To znamená, že len národ, ktorý formuje vlastný štát, nezávislý od všetkých ostatných, má odveké a neobmedzené právo vždy rozhodovať o vlastných veciach. Toto je základná zásada.
<P>
(potlesk)
<SPEAKER ID="028" NAME="Bruno Gollnisch" AFFILIATION="NI">
(FR) Vážený pán predseda, vypočutiami, ktoré sú úplne priemerné, sme dospeli ku koncu postupu, ktorý predchádza vymenovaniu komisárov. Kandidáti na posty komisárov prišli, aby nám povedali, že Európsku úniu považujú za veľmi dôležitú a urobia všetko, čo bude v ich silách, aby sa zoznámili s problematikou, ktorú nepoznajú, a že budú spolupracovať ruka v ruke s Parlamentom.
<P>
Nič z toho nie je veľmi dôležité ani veľmi zaujímavé. Aby však Parlament mohol ukázať svoju nezávislosť, musel mať obetného baránka, pykajúcu obeť. Tou obeťou bola pani Jelevová, môžem doplniť, že sme voči nej napokon mali len relatívne málo námietok. Pokiaľ tu ide o konflikty záujmov, potom minulosť určitých komisárov, ktorých netreba menovať - komisára pre hospodársku súťaž, komisára pre poľnohospodárstvo, komisára pre medzinárodný obchod -, určite vyvoláva omnoho väčšie obavy, hoci pre tento Parlament nepredstavujú taký veľký problém.
<P>
Vážený pán Barroso, v skutočnosti je mi vás trochu ľúto, pretože teraz ste súčasťou systému Lisabonskej zmluvy - Lisabon je hlavným mestom vašej krajiny, úžasným mestom a jedným z tých, ktoré si zaslúžia viac než len to, aby prepožičali svoje meno takémuto dokumentu. Budete musieť rokovať s mnohými ľuďmi. Podľa rámcovej dohody budete mať odteraz predsedu Parlamentu a Konferenciu predsedov, z ktorej sú vylúčení nezávislí poslanci, čo je neslýchané porušenie rokovacieho poriadku. Budete mať nového - a stáleho - predsedu Únie, ktorého menovanie však neznamená koniec rotujúcich predsedov. Budete mať pani barónku Ashtonovú, vysokú predstaviteľku Únie pre zahraničné veci a bezpečnostnú politiku, ktorá bola v mladosti úplnou pacifistkou, pokiaľ išlo o skutočnú sovietsku hrozbu, ktorá však bude, o čom nemáme žiadne pochybnosti, veľmi bojovne vystupovať voči Iránu.
<P>
Toto bude zložitá politika. Práve sa ozval smiech, keď si niekto spomenul na marxistickú minulosť niektorých z vás. V skutočnosti ste stále internacionalisti, v žiadnom prípade však už nie ste proletári. Osud európskych pracujúcich je vám už úplne ľahostajný.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="029" NAME="William" AFFILIATION="The Earl of) Dartmouth  (EFD">
Vážený pán predseda, hádam môžem pána Gollnischa opraviť. Je si pán Gollnisch vedomý, že pani barónka Ashtonová bola pacifistkou nielen vo svojej mladosti, ale že bola prinajmenšom do roku 1983 podpredsedníčkou Kampane za jadrové odzbrojenie, čo nezverejnila?
<SPEAKER ID="030" NAME="Bruno Gollnisch" AFFILIATION="NI">
(FR) Vážený pán predseda, neodpovedám na otázku o minulosti pani barónky Ashtonovej. Viem, že aj v mojej krajine sme slovom "pacifista" označovali vojnových štváčov, ktorí boli zástancami víťazstva komunizmu.
<SPEAKER ID="031" NAME="Jaime Mayor Oreja" AFFILIATION="PPE">
(ES) Vážený pán predseda, v mene Poslaneckého klubu Európskej ľudovej strany (kresťanských demokratov) by som chcel pánovi Barrosovi vyjadriť úprimnú, pevnú a bezvýhradnú podporu. Táto podpora sa nezakladá len na tom, čo povedal dnes, ale aj na prejavoch, ktoré predniesol v Parlamente, ktoré nás povzbudili, aby sme ho podporili silnejšie a výraznejšie ako doteraz.
<P>
Chcel by som povedať, že hlavným dôvodom tejto podpory nie je počet komisárov, ktorých má naša skupina či politická rodina v Komisii, ale skôr je to v podstate presvedčenie, že pre Európsku úniu je to jedinečná a výnimočná chvíľa. Táto Komisia nie je hocijakou Komisiou a tento Parlament nie je hocijakým Parlamentom nielen pre Lisabonskú zmluvu, ale aj preto, že zažívame krízu, ktorá nemá v Európskej únii obdobu: hospodársku a sociálnu krízu.
<P>
Nemyslíme si, že Lisabonská zmluva je tou najdôležitejšou vecou. Najdôležitejšie je, aby došlo k zmene postoja v oblasti smerovania všetkých európskych inštitúcií k väčším politickým ambíciám. Preto bezvýhradne podporujeme Komisiu vedenú pánom Barrosom. Komisiu podporujeme aj preto, že hoci práve zažívame hospodársku a finančnú krízu, prechádzame do ďalšej fázy: do sociálnej krízy. Rozdiely medzi rôznymi krajinami budú narastať a sociálne nepokoje sa budú stupňovať. Hospodárska a sociálna kríza nepochybne spôsobí zväčšovanie sociálnych nepokojov. Ďalším dôvodom je, že zažívame krízu hodnôt, preto je dôležité, aby sme všetci, nielen Komisia, zmenili naše osobné postoje. Všetci musíme zmeniť svoj postoj.
<P>
Naša skupina sa preto domnieva, že najlepším spôsobom, ako ich zmeniť, transformovať a zlepšiť, je podpora Európskej komisie vedenej pánom Barrosom.
<P>
Preto si myslím, že v kontexte tejto úlohy a práce, ktorú musíme vykonať, skupina PPE je skupinou, ktorá chce, aby sme všetci zmenili čo najviac. Aj Európsky parlament sa musí zmeniť. Komisia sama osebe nemôže niesť zodpovednosť za častú nejednotnosť tohto Parlamentu, ktorá je do značnej miery dôvodom, prečo hlas Európy neznie vo svete.
<SPEAKER ID="032" NAME="Kader Arif" AFFILIATION="S&amp;D">
(FR) Vážený pán predseda, dámy a páni, obchodná politika bude hlavným prvkom vonkajšej politiky Únie. Bohužiaľ, táto obchodná politika je dnes symbolom straty záujmu Spoločenstva, keďže nie je ničím iným, než len doplnkom národných záujmov.
<P>
V čase, keď chceme, aby Európa bránila svoje hodnoty - solidaritu, sociálnu spravodlivosť -, keď chceme, aby Európa bola schopná začleniť do svojich obchodných dohôd sociálne práva, environmentálne práva, ochranu ľudských práv a ochranu práv odborov, uvedomujeme si, že jediným návrhom, ktorý nám Komisia predkladá, je uzavretie dohôd, z ktorých vyplýva, že niet inej alternatívy k trhu a obchodu a že sú samoúčelné. Toto je, pokiaľ ide o našu politickú skupinu, neprijateľné.
<P>
V čase, keď chceme, aby táto obchodná politika bola schopná integrovať priemyselnú politiku a účinky, ktoré môže mať na politiky zamestnanosti, si uvedomujeme, že Komisia v týchto bodoch neposkytuje v rámci pripomienok, ktoré dnes ráno predniesol predseda Komisie, žiadne záruky. Bohužiaľ ma to však neprekvapuje. Nič sa nepovedalo o horizontálnej sociálnej doložke, o ochrane verejných služieb, o spôsobe, ako dosiahnuť, aby Európa opäť zmenila politiku alebo vytvorila úplne odlišnú politiku.
<P>
Na záver svojich poznámok o týchto otázkach chcem povedať, pán Barroso, myslím si, že dôvera sa zakladá na vzájomnom vzťahu. Dnes ráno ste nám svojimi pripomienkami neponúkli to, čo potrebujeme na to, aby sme do vás vložili našu dôveru. Prosím, uvedomte si, že keďže ste neposkytli tieto záruky, nemôžem zaručiť, že vám prejavíme dôveru.
<SPEAKER ID="033" NAME="Alexander Graf Lambsdorff" AFFILIATION="ALDE">
(DE) Vážený pán predseda, konečne mám pocit, že sa veci dávajú do pohybu. Trvalo vyše osem rokov, vlastne takmer deväť rokov, kým sme dostali novú zmluvu, a rovnaký počet mesiacov, kým sme dostali novú Komisiu. Toto nie je Európa, ktorá koná, hoci práve to potrebujeme. Ľudia si hľadajú prácu, podniky si hľadajú trhy, spotrebitelia hľadajú spoľahlivosť, Grécko hľadá stabilitu a Európa si hľadá svoju úlohu vo svete. Preto je dobré, že už skončili časy zložitých rozpráv, ktorým rozumeli len odborníci, a z tohto dôvodu je tiež dobré, že Komisia teraz môže pracovať tak, aby to bolo opäť raz skutočne v prospech ľudí.
<P>
Pán Barroso, žiadame od vás dve veci. Prosím, buďte odvážny a urobte Európu silnou zvnútra aj navonok. Chceme, aby ste boli odvážny, a chceme tiež, aby sa Európa viac angažovala v oblastiach, ktoré sa možno líšia od tých, ktoré chcú členské štáty alebo ľudia, ktorí hlasujú vo voľbách - v hospodárskych a finančných veciach, v oblasti spravodlivosti a vnútorných vecí, tiež však v zahraničnej a bezpečnostnej politike. Táto pripomienka smeruje najmä k vám, pani barónka Ashtonová. Nedostatky sú zrejmé. Vnútorný trh nefunguje dostatočne dobre pre malé a stredné podniky. Je to často skôr v dôsledku vnútroštátnej ako európskej byrokracie.
<P>
Grécko, samozrejme, potrebuje pomoc. Preto potrebujeme silnú Európu. Som rád, že Komisia teraz predložila návrh. Všetci, čo si mysleli, že sme v oblasti zahraničnej politiky dosiahli už dosť, sa teraz v súvislosti s Kodaňou presvedčili o opaku. Preto opakujeme: pán Barroso, posilnite Európu zvnútra aj navonok. V tom máte našu podporu.
<SPEAKER ID="034" NAME="Timothy Kirkhope" AFFILIATION="ECR">
Vážený pán predseda, naša skupina jednoznačne podporuje pána Barrosa a jeho reformný program pre Európu, ktorý sa zameriava na riešenie skutočných problémov našich spoluobčanov a na kroky, ktoré môžu byť pridanou hodnotou k úsiliu našich členských štátov. Preto sa domnievame, že si zaslúžil dostať zoznam talentovaných a schopných kandidátov do Komisie, ktorí pomôžu uskutočniť jeho ambiciózne plány.
<P>
Niektoré nominácie však nenaplnili jeho očakávania. Nič nemôže zakryť skutočnosť, že sa skúsenosti a kompetentnosť kandidátov veľmi líšia, a to bolo z našich vypočutí zrejmé. Je neprijateľné, aby vedúci predstavitelia členských štátov stále považovali zostavovanie Komisie za príležitosť, ako odmeniť kolegu za minulú podporu, ako vyriešiť miestny politický problém či pomôcť priateľovi ministra k pohodlnému predčasnému dôchodku.
<P>
Je jasné, že niektoré členské štáty využívajú skutočnosť, že o celej Komisii hlasujeme naraz, aby do nej pomohli kandidátom, ktorí by možno na základe vlastných schopností neuspeli. Jediné hlasovanie musí skončiť. Musíme hlasovať o jednotlivých kandidátoch, až potom sa všetky členské štáty budú správať zodpovedne, budú brať tento proces vážnejšie a vyšlú do Komisie tých najschopnejších kandidátov, akých majú k dispozícii.
<SPEAKER ID="035" NAME="Miguel Portas" AFFILIATION="GUE/NGL">
(PT) Vážený pán predseda, rád by som sa pána doktora Barrosa spýtal na zmysel zodpovednosti v súvislosti s udalosťami, pre ktoré sa euro stalo terčom útokov špekulantov. Dnes popoludní máme podrobnejšie diskutovať o dôvodoch tejto udalosti, teraz by som sa však rád sústredil na vyhlásenia pána Joaquína Almuniu, pretože práve tie vyvolali okamžitý nárast spreadov na medzinárodnom úverovom trhu a úrokových mier Portugalska a Španielska, čo minulý týždeň ešte väčšmi oslabilo pozíciu samotného eura. Nemá zmysel hovoriť mi, že Joaquín Almunia nepovedal to, čo povedal. Všetko, čo počuli novinári, počuli aj špekulanti, ktorí nestrácali čas a konali.
<P>
Pán predseda Barroso, úlohou komisára nie je prilievať olej do ohňa. Tento Parlament nemôže schváliť niekoho, kto v kritickej chvíli zlyhal. To je prvý problém a druhý je jeden zo signálov. Čo doteraz urobili európske inštitúcie, pokiaľ ide o útok na verejné dlhy Grécka, Španielska a Portugalska? Pán Trichet sa obmedzil na vyjadrenie, že žiadny štát by sa nemal spoliehať na špeciálne zaobchádzanie, pričom jeho posolstvo malo byť presne opačné: to znamená povedať špekulantom, že nás nerozdelia, pretože toto je Európa solidarity. Toto je politická otázka, ktorá sa objavila, a z tohto dôvodu očakávame zásadné odpovede vzhľadom na to, čo sa stalo v dôsledku vyhlásení vášho kandidáta na komisára.
<SPEAKER ID="036" NAME="Klaus-Heiner Lehne" AFFILIATION="PPE">
- (DE) Vážený pán predseda, dámy a páni, dovoľte mi stručnú poznámku v súvislosti s medziinštitucionálnou dohodou a uznesením, ktoré máme pred sebou. V prvom rade vítam skutočnosť, že Komisia je teraz, zdá sa, pripravená reálnejším spôsobom prijať nepriame právo iniciatívy Európskeho parlamentu. Jednoducho povedané, znamená to, že v budúcnosti budú existovať konkrétne termíny, v ktorých bude Komisia povinná reagovať na naše rozhodnutia. Je to dobré aj vzhľadom na skúsenosti, ktoré sme získali počas minulého volebného obdobia. Vlastne je to samozrejmé, táto dohoda však tiež znamená, že sa s nami bude zaobchádzať vo všetkých veciach rovnako ako s Radou. Je to logický dôsledok nadobudnutia platnosti Lisabonskej zmluvy.
<P>
Okrem toho vítam skutočnosť, že sme tiež uspeli pri vytvorení užšieho pracovného vzťahu medzi Parlamentom a Komisiou v oblasti programovania legislatívnej práce. V budúcnosti budeme musieť navrhnúť istý druh spoločného legislatívneho programu pre tieto tri inštitúcie a v tejto súvislosti by nám pomohlo, keby Komisia a Parlament, ktorí tradične presadzujú záujmy Únie, v predstihu dospeli k dohode v čo možno najväčšej miere.
<P>
Nie som úplne spokojný s výsledkami hodnotenia vplyvu. V tejto súvislosti Parlament bude musieť zvážiť, ako dosiahnuť kvalitatívne zlepšenia vo svojej vlastnej oblasti hodnotenia vplyvu vzhľadom na skutočnosť, že Európska komisia nechce vykonať skutočne nezávislé hodnotenie vplyvu, ktoré Parlament požaduje. Vítam fakt, že v tejto súvislosti sa už vo vyhláseniach oznámilo, že budeme úzko spolupracovať v spojitosti s právnymi predpismi týkajúcimi sa Európskej služby pre vonkajšiu činnosť. Aj tu majú Komisia a Parlament do značnej miery spoločný záujem, ktorý by sa mal tiež definovať predtým, než budeme hovoriť s Radou.
<P>
Tiež si myslím, že je dobré - a je to skutočne aj nevyhnutným dôsledkom Lisabonskej zmluvy -, že sa pozícia tohto Parlamentu v oblasti medzinárodných rokovaní v súvislosti s medzinárodnými dohodami výrazne zlepší a Parlament získa skutočný prístup k všetkým informáciám a na všetky konferencie. To je veľmi dôležitá otázka a teší ma, že sa nám podarilo dosiahnuť to, čo sme v tomto ohľade chceli.
<SPEAKER ID="037" NAME="Evelyne Gebhardt" AFFILIATION="S&amp;D">
(DE) Vážený pán predseda, pán Barroso, sme veľmi radi, že od 1. decembra máme v platnosti Lisabonskú zmluvu a s ňou silnejšiu sociálnu politiku a posilnenú pozíciu spotrebiteľov v oblasti vnútornej politiky Európskej únie. Teraz však zisťujeme, že ste - v rozpore s tým, čo je obsiahnuté v Lisabonskej zmluve, konkrétne v rozpore s horizontálnym záväzkom chrániť spotrebiteľov - rozdelením portfólií vo vašej Európskej komisii urobili presný opak, pretože teraz nie je za ochranu spotrebiteľov zodpovedný jeden komisár, ale niekoľko komisárov.
<P>
Chcela by som sa vás opýtať, ako to vlastne zamýšľate riešiť? Ako plánujete dosiahnuť súdržnosť v tejto oblasti politiky, v oblasti, ktorá je mimoriadne dôležitá pre spotrebiteľov, pre európskych občanov? Zodpovednosti sa rozdelili. Ktorý z komisárov poskytne túto súdržnosť? Prosím, nevravte nám, že je to kolégium, ktoré rozhodne. Potrebujeme jasné oblasti zodpovednosti. Prosím, netvrďte nám ani to, že v prípade sporu medzi rôznymi komisármi napokon rozhodnete vy. Nie ste všemohúci a ste súčasťou kolégia.
<P>
Mám s tým vážny problém, pán Barroso. Musíte mi vysvetliť, ako si skutočne dokážete poradiť s touto rozdrobenosťou politiky v oblasti ochrany spotrebiteľa, ale tiež v iných oblastiach, ako napríklad v zahraničnej politike, aby sme mali politiku, ktorá nám po piatich rokoch umožní povedať "áno, táto Komisia stála za to". Ešte neviem, ako budem neskôr hlasovať. Do veľkej miery to bude závisieť od vašich odpovedí na naše otázky.
<SPEAKER ID="038" NAME="Adina-Ioana Vălean" AFFILIATION="ALDE">
Vážený pán predseda, myslím si, že ste si viac než vedomý toho, že Európa stojí na rázcestí a vy máte možnosť vybrať sa jednou alebo druhou cestou: či už temnou cestou s hlbšími hospodárskymi krízami, zlým prostredím v oblasti hospodárskej súťaže pre európske spoločnosti, väčšou reguláciou a byrokratickou záťažou, alebo cestou odvahy, využijúc všetky príležitosti stanovené Lisabonskou zmluvou, aby sme Európu posilnili a zaujali súdržný prístup ku globálnym trhom a problémom.
<P>
Príležitosti a riešenia globálnych problémov možno nájsť v oblastiach, akými sú digitálny program IKT, výskum a vývoj a energetika. Nová zmluva, ktorú konečne ratifikovali všetky členské štáty, vám - na striebornom podnose - dáva nástroje na dosiahnutie týchto cieľov.
<P>
Najväčšie obavy mám zo zväčšujúcej sa priepasti medzi očakávaniami občanov a malým svetom Bruselu. Predpokladaná dôvera našich občanov slabne. Pri koľkých príležitostiach som spozorovala rozdiely medzi slabým politickým cieľom presadzovaným európskou administratívou a skutočnými problémami občanov? Čo je cieľom vytvárania spoločnej energetickej politiky, ak občanom nedokážeme zaistiť bezpečnú, dostupnú a zelenú energiu? Čo je cieľom zbierania údajov o energetických infraštruktúrach?
<P>
Myslím si, že nemôžeme nasilu zavádzať univerzálne riešenia. Komisia si musí uvedomiť rozdiely, možnosti a prostriedky každého členského štátu. Musíte mať víziu a byť tvoriví, aby ste Európu vyviedli z temnej minulosti. Parlament vás v tom podporí. Ak túto príležitosť premeškáme, Európa päť rokov nedostane druhú šancu.
<SPEAKER ID="039" NAME="Lajos Bokros" AFFILIATION="ECR">
Vážený pán predseda, Grécko je na pokraji finančného kolapsu. Španielsko a Portugalsko tiež zápasia s rastúcimi problémami. Ak Európska komisia, Európska centrálna banka a Európska rada nebudú konať teraz, hrozí rozklad eurozóny.
<P>
V tejto situácii vidíme nevhodné prideľovanie portfólií komisárom. Joaquín Almunia, ktorý spoľahlivo riadil menové a hospodárske veci, sa presunul k hospodárskej súťaži, čo nie je jeho parketa. Olli Rehn, ktorý bol veľmi uznávaným komisárom pre rozšírenie, sa teraz venuje hospodárskym a menovým veciam, na ktoré nie je odborníkom.
<P>
Prečo je v záujme Európy oslabovať intelektuálnu palebnú silu Komisie práve v čase krízy?
<SPEAKER ID="040" NAME="Werner Langen" AFFILIATION="PPE">
(DE) Vážený pán predseda, dámy a páni, teraz tu máme druhú Komisiu pána Barrosa. To, ako sa systém zmenil, sa už spomínalo. Je to štvrtá Komisia odvtedy, čo som sem prišiel. Prvé dve Komisie vedené pánmi Santerom a Prodim boli v oboch prípadoch kolektívnymi orgánmi. Prvá Komisia pána Barrosa sa vyznačovala individuálnymi aktérmi - mám na mysli pána Dimasa, pani Kroesovú, či dokonca pána McGreevyho, ktorý za tie roky pod vaším vedením nič nevykonal. Ak teraz zavádzate prezidentský systém, pán predseda, potom by som vám odporučil, aby ste prevzali vedenie, ale vrátili sa k systému kolégia. Je to lepšie pre Európu a lepšie pre spoluprácu s Parlamentom.
<P>
Občania majú v súvislosti s európskym programom očakávania - hovorili ste o odvahe. Po prvé, musíte stabilizovať euro, rozšíriť eurozónu a docieliť, aby si národné vlády ctili svoje povinnosti. Po druhé, musíte vytvoriť moderné pracovné miesta založené na využívaní technológií podľa celosvetového štandardu, pretože lisabonská stratégia z roku 2000 zlyhala, hoci jej ciele boli správne. Po tretie, musíte pokračovať v rozvoji Európy na základe jej predošlých úspechov, nie na základe katastrofických správ a scenárov obmedzovania, urobiť z Európy rovnocenného partnera Spojených štátov a Číny, a po štvrté, musíte nielen klásť otázky o budúcnosti, ale tiež na ne musíte spolu s Parlamentom odpovedať.
<P>
Otvorené trhy a viac vzdelávania, rastu a prosperity, to nesmú byť témy patriace minulosti; musia ostať témami budúcnosti, rovnako ako sociálna bezpečnosť, priemyselná základňa a nerozširovanie finančných trhov.
<P>
Chceme spravodlivú spoluprácu s vami a Komisiou. V tomto musí byť Komisia motorom, nie pánom Európy. Dve skupiny sa vás rozhodli úplne odmietnuť - Zelení a komunisti. Predstavujú približne iba 13 % poslancov. Ak predseda Komisie a Komisia presvedčia zvyšok Parlamentu, potom spolu dosiahneme úspech, ktorý potrebujeme.
<SPEAKER ID="041" NAME="Alejandro Cercas" AFFILIATION="S&amp;D">
(ES) Vážený pán predseda Komisie, ako viete, poslanci patriaci do Skupiny progresívnej aliancie socialistov a demokratov v Európskom parlamente chcú skutočnú zmenu európskeho sociálneho programu a obnovenú sociálnu agendu.
<P>
Mnohí z nás dúfajú, že sa vo vašom prejave objavia malé zelené výhonky v prísľuboch, ktoré ste dali našej skupine v prejave komisára Andora, a v inštitucionálnej dohode, že musíme predložiť budúce európske právne predpisy na hodnotenie vplyvov na životné prostredie. Je tu nádej, že ste sa z posledných volieb poučili, a v súvislosti s novou Komisiou ohlušujúce ticho zo strany organizácií pracovníkov.
<P>
Preto máme mimoriadny záujem o to, pán Barroso, aby sa prísľub, ktorý je v súčasnosti trocha neurčitý, stal skutočnosťou a aby Komisia priniesla pridanú hodnotu skutočnej zmeny. Máme mimoriadny záujem o to, aby druhá Komisia pána Barrosa nebola rovnaká ako tá prvá.
<P>
Pán predseda Komisie, vypočuli sme si pána komisára Andora a máme tento sen, túto nádej. Môžeme vám prisľúbiť lojálnosť, ak sa zaviažete, že podporíte všetko, čo ste oznámili vo svojich vystúpeniach a v dohode, ktorú ste uzavreli s Parlamentom.
<P>
To, čo potrebujeme, pán Barroso, pretože ste inteligentný človek, je, aby tieto hodnotenia vplyvu na sociálnu oblasť a životné prostredie zahŕňali udržateľnosť hospodárskeho modelu, ktorý obhajujete. V opačnom prípade Európa nebude mať budúcnosť. Európa musí zosúladiť svoj program s programom občanov a pracujúcich, inak nedosiahne hospodársku integráciu a určite nedosiahne politickú integráciu, ktorú plánujeme. Plánujeme vybudovať Európu s veľkými politickými ambíciami, ktoré dokážu znova nadchnúť jej občanov, aby opäť raz získala dôležité postavenie vo svete...
<P>
(Predseda prerušil rečníka.)
<SPEAKER ID="042" NAME="Mirosław Piotrowski" AFFILIATION="ECR">
(PL) Vážený pán predseda, kandidátov na posty komisárov navrhujú vlády členských štátov EÚ. Po ich schválení Európskym parlamentom sa oslobodia od povinností voči vlastnej krajine. V zásade by mali pracovať na rovnakom rozvoji celej Európy. To si vyžaduje kompetentnosť a dôveru. Prvá vec bola spochybnená počas vypočutí. Odpovede kandidátov boli často vopred odsúhlasené a vyjadrené až príliš všeobecne. Pani Ashtonová sa dotkla niektorých detailov, jej odpovede však sklamali. Tím komisárov ako celok počas vypočutí ukázal, že jeho zručnosť je slabá a niekoľko málo kvalifikovaných kandidátov nedokáže tento obraz zmeniť. Sme však povinní hlasovať o celej Komisii en bloc, hoci nepredložila jasnú stratégiu opatrení.
<P>
Môžeme Komisii dôverovať? My, Európski konzervatívci a reformisti, sme si položili túto otázku: zverili by sme vlastný rodinný rozpočet a osud vlastnej rodiny do rúk tejto Komisie? Mnohí z nás odpovedali a dnes stále odpovedajú záporne.
<SPEAKER ID="043" NAME="Mario Mauro" AFFILIATION="PPE">
(IT) Vážený pán predseda, pán predseda Komisie, dámy a páni, ak by sme sa pridŕžali verzie skutočnosti navrhovanej pánom Cohnom-Benditom, ktorý to interpretuje ako pokrytectvo, Poslanecký klub Európskej ľudovej strany (kresťanských demokratov) by sa rozhodol hlasovať za, pretože má trinásť komisárov a liberáli majú deväť, zatiaľ čo socialisti by sa možno zdržali hlasovania, pretože ich zisk je skromnejší.
<P>
Je to však inak. Hlasy mnohých z nás sa v skutočnosti spájajú s odpoveďou na oveľa vážnejšiu otázku: akú úlohu má Komisia pána Barrosa zohrať v tejto historickej chvíli?
<P>
Vyzývame ju, pán predseda, aby obnovila nádej miliónov ľudí a podnikov, ktoré sa ocitli v ťažkostiach, a prelomila ich bezmocnosť tvárou v tvár záujmovým skupinám a vládam prostredníctvom húževnatého odhodlania a sily myšlienok.
<P>
Vyzývame ju, pán predseda, aby dala európsku tvár prisťahovalectvu a energetickej politike a vydala eurodlhopisy, aby zaistila obnovu. Vyzývame ju, pán predseda, aby s presvedčením vytvorila európsku zahraničnú a bezpečnostnú politiku, ktorá bude hodná svojho mena, drahá pani barónka Ashtonová.
<P>
Podľa pána Schulza ste vy, dámy a páni, ako trapistickí mnísi, ktorí zložili sľub mlčania. Na tejto vašej ideálnej ceste k svätosti vám navrhujem zložiť iný sľub: sľub konania. Mnohé veci treba ešte urobiť. Pán predseda, urobme ich rýchlo, urobme ich dobre, urobme ich spolu. Želám vám všetko dobré, pán predseda Barroso!
<SPEAKER ID="044" NAME="Gianluca Susta" AFFILIATION="S&amp;D">
(IT) Vážený pán predseda Komisie, stúpenci pokroku v našich radoch vám dnes dajú hlas dôvery, aby ste neboli vystavený vydieraniu tých, ktorí majú málo viery v toto Európske spoločenstvo, a aby ste sa nepodriaďovali vládam dvadsiatich siedmich členských štátov.
<P>
Veriť v Európske spoločenstvo znamená prelomiť vaše ohlušujúce mlčanie a prevziať hlavnú úlohu v dôležitých medzinárodných otázkach; brániť európske záujmy na priemyselnej a hospodárskej scéne; posilniť sociálnu politiku a investovať viac do boja proti chudobe vo svete; upevniť naše spojenectvo so Spojenými štátmi, avšak na základe rovnosti; posilniť pozíciu Európskej únie v medzinárodných orgánoch, počnúc Bezpečnostnou radou OSN; obnoviť mnohostrannosť vo svetovom obchode; a vytvoriť program boja proti globálnemu znečisťovaniu.
<P>
Naše dnešné hlasovanie bude podmieneným vyjadrením dôvery Komisii a jednotlivým komisárom bez výnimky, aby sme v plnej miere dosiahli novú Európu, ktorá sa zrodila v Lisabone, politického aktéra medzi hlavnými svetovými mocnosťami, aby sa tak stala predovšetkým osudovým spoločenstvom oddaným svojmu vlastnému hospodárskemu a občianskemu pokroku, ktorá si zvolí misiu mieru, spravodlivosti a slobody vo svete; tá, ktorá nie je len spoločenstvom spomienok, čo v súčasnosti žije z vlastného bohatstva a minulej slávy, ktorá teraz už vybledla.
<SPEAKER ID="045" NAME="Alain Lamassoure" AFFILIATION="PPE">
(FR) Vážený pán predseda, pán Barroso, úspech Lisabonskej zmluvy teraz závisí od vás a vášho tímu.
<P>
Prvý stály predseda Európskej rady sa po tejto voľbe prekvapivo rozhodol vytratiť. Podarilo sa mu to. Pred dva a pol mesiacom o ňom mimo jeho krajiny nikto nič nevedel a ani odvtedy sa o ňom nik nič viac nedozvedel. Premiér španielskej vlády mal toľko slušnosti, aby prišiel a predstavil nám tu priority šesťmesačného obdobia španielskeho predsedníctva. To je presný opak toho, čo chceli autori Lisabonskej zmluvy - mnohí z nich sú v tejto rokovacej sále prítomní. Nikto - ani občania Európy, ani prezident Spojených štátov - viac nevie, kto je na čele Európy.
<P>
Vo svete, ktorý kríza obrátila naruby, na kontinente, ktorý úplne stratil orientáciu, ktorý má viac ako 20 miliónov nezamestnaných, ktorému hrozí dlhodobý úpadok tvárou v tvár novým mocnostiam, Európa potrebuje pilota, smer, ambíciu, veľký zjednocujúci projekt, ktorý dokáže zmobilizovať našich 27 národov a pol miliardy slobodných občanov. Takže, pán Barroso, nebojte sa, buďte odvážny! Ciele, stratégia, metóda, financovanie - to všetko si vyžaduje úplne nový prístup. Vyhliadky na návrat silného rastu neboli ešte nikdy také vzdialené. Solidarita medzi členskými štátmi ešte nikdy nebola taká potrebná. Nepomer medzi našimi kompetenciami a našimi finančnými prostriedkami ešte nikdy nebol taký veľký. Očakávania občanov ešte nikdy neboli také vysoké. A nepochybne Európsky parlament ešte nikdy nebol ochotnejší podporiť ambicióznu politiku, aby dohnal 10 rokov stratených v nekonečnej inštitucionálnej diskusii. Ako priateľ vám hovorím: podpora Parlamentu bude primeraná vašej odvahe, nie vašej opatrnosti.
<P>
(potlesk)
<SPEAKER ID="046" NAME="Dagmar Roth-Behrendt" AFFILIATION="S&amp;D">
(DE) Vážený pán predseda, pán Barroso, naše podmienky sa líšia a máme rozdielnu inštitucionálnu štruktúru. Teraz, keď je Lisabonská zmluva v platnosti, tri inštitúcie - Parlament, Rada a Európska komisia - budú musieť spolupracovať inak než doteraz. Domnievam sa, že sa všetci musíme zaujímať o to, ako to úspešne zvládnuť. Vaše angažovanie sa v prvej časti medziinštitucionálnej dohody vo mne vyvoláva dojem - a to k vám nie som vždy nekritická -, že aj vy to chcete.
<P>
Prvá časť tejto dohody, o ktorej sme s vami rokovali, obsahuje dôležité prvky týkajúce sa úlohy Európskeho parlamentu pri našej spolupráci konkrétne s vami, ale aj s Radou. Tieto prvky sú posilnenie dialógu medzi Parlamentom a Európskou komisiou, možnosť získať väčšie množstvo informácií ako v minulosti, inými slovami, možnosť byť rovnocenným partnerom v legislatívnom procese, a skutočná hodina otázok, počas ktorej sem prídu komisári, ktorí sú v konečnom dôsledku politikmi, a zodpovedia otázky, prednesú prejavy a budú reagovať bez toho, aby sa skrývali tak, ako to robievali v minulosti. Predtým ste na to mali odvahu len vy, pán Barroso. Teraz to budú robiť všetci. Je to dobrá vec. Budeme z nej mať prospech všetci a prinesie úžitok aj európskej demokracii a, dúfajme, zvýši záujem občanov o to, čo robíme, konkrétne o našu legislatívnu prácu pre všetkých.
<P>
Napokon, pán Barroso, v súvislosti s otázkou legislatívnej iniciatívy pevne verím, že s tým, čo sa nám podarilo dosiahnuť na rokovaniach s vami, pokiaľ ide o našu spoluprácu, a čo sme dnes sformovali do uznesenia, sme sa v čo najväčšej miere priblížili k právu iniciatívy Európskeho parlamentu. Okrem toho to vylučuje konštrukciu sui generis. Pracovali ste na tom s nami a pracovali ste na tom seriózne. Vážim si to a veľmi oceňujem, ako ste k tomu prispeli.
<P>
Hodnotenia vplyvu tu už spomenuli iní poslanci. Podujali ste sa urobiť ich transparentne a konať na základe spolupráce. Povedali ste, že vám záleží na hodnoteniach sociálneho vplyvu. To je z nášho pohľadu podstatné. Som s tým úplne spokojná. Domnievam sa, že by sme sa mali pustiť do práce dnes, je najvyšší čas.
<SPEAKER ID="047" NAME="Jacek Saryusz-Wolski" AFFILIATION="PPE">
Vážený pán predseda, chcem hovoriť o rámcovej dohode a osobitnom partnerstve medzi Komisiou a Parlamentom, ktorým ste sa zaoberali, a ktoré, samozrejme, vítame.
<P>
Parlament bojuje za svoje kompetencie, nie za hrdosť a slávu tohto Parlamentu. Chceme vyplniť medzeru demokratickej legitimity po všetkom tom trápení, ktoré sme zažili v čase konania referend. Vstupujeme do novej éry metódy Spoločenstva, tak, prosím, neobraňujte kompetencie Komisie, keďže my, Parlament, sme neboli súčasťou tejto metódy Spoločenstva. Hovorím tu o legislatívnom monopole Komisie. Tento monopol existoval, keď Európsky parlament ešte nebol tým, čím je dnes, preto vítam polovičné riešenie, ktoré berie do úvahy naše iniciatívy v legislatívnych veciach a ktoré ste prijali. Tento Parlament bude veľmi pozorne sledovať postup tohto polovičného riešenia, majúc na zreteli našu požiadavku voči Komisii, aby prijala legislatívne opatrenia.
<P>
Mojou druhou témou je spoločná Európska služba pre vonkajšiu činnosť. Svoju dôveryhodnosť by mala čerpať z dvoch zdrojov - nielen Rady, ale aj Európskeho parlamentu -, zatiaľ však nie sme úplne spokojní. Pozerám sa na vašu podpredsedníčku, pani Ashtonovú. Vyjadrujeme poľutovanie nad tým, že nie sme súčasťou skupiny na vysokej úrovni. Myslíme si, že by sme sa mali podieľať na postupe, ktorý tento Parlament vždy požadoval. Mali by sme sa podieľať na nomináciách veľvyslancov a osobitných predstaviteľov EÚ. Možno stále existuje istý manévrovací priestor, pretože to nerobíme pre vlastnú slávu, ale preto, aby sme tejto službe dodali v očiach Európanov skutočnú dôveryhodnosť. Inak bude slabšia, hoci obe strany chcú, aby bola silnejšia.
<SPEAKER ID="048" NAME="Luis Manuel Capoulas Santos" AFFILIATION="S&amp;D">
(PT) Vážený pán predseda, pán predseda Komisie, zaujímali ma najmä vypočutia kandidátov na post komisárov pre poľnohospodárstvo a rybné hospodárstvo, oblasti, ktorým venujem v Európskom parlamente osobitnú pozornosť. Zdá sa mi, že ich minulosť je v oboch prípadoch vyhovujúca. Viac ako osobnosti a kompetencie je však dôležité poznať povahu politických podmienok, v ktorých budú rozvíjať svoje poslanie. Aby bola naša politická skupina vrátane mňa s celkom čistým svedomím schopná hlasovať za schválenie Komisie, môžete sa mi, pán Barroso, zaručiť, že týmto dvom komisárom poskytnete všemožnú podporu, aby zaistili, že si zásadné reformy týchto najbežnejších politík, poľnohospodárstva a rybného hospodárstva, zachovajú charakter Spoločenstva a odmietnu akúkoľvek formu návratu na vnútroštátnu úroveň?
<SPEAKER ID="049" NAME="Paulo Rangel" AFFILIATION="PPE">
(PT) Vážený pán predseda, rád by som využil túto príležitosť najmä na to, aby som Komisii a predsedovi Komisie zdôraznil spôsob, akým v tomto Parlamente pracovali počas mesiacov schvaľovania. Vo svete nie je žiadny iný orgán s právomocami výkonnej a legislatívnej iniciatívy, ktorý musí spĺňať takéto požiadavky: jeho predseda musí predniesť program Parlamentu; musí sa zúčastňovať vypočutí so všetkými parlamentnými skupinami; rozhoduje sa o ňom absolútnou väčšinou hlasov; a všetkých komisárov musí priviesť sem, aby jeden po druhom predniesli svoje vlastné programy, po ktorých nasledujú tri či štyri hodiny priamych otázok - otázok, na ktoré musia odpovedať.
<P>
Komisia súhlasila, že sa zaviaže rokovať o rámcovej dohode s Parlamentom, v ktorej, po prvé, súhlasila s odobrením a zvýšením právomocí Parlamentu v súvislosti s legislatívnou iniciatívou; po druhé, prijala zásadu úplnej slobody v prístupe k informáciám, či už v súvislosti s legislatívnymi a politickými opatreniami, alebo vo vzťahu k medzinárodným rokovaniam; a napokon, súhlasila, že vezme do úvahy názor Parlamentu, pokiaľ ide o komisárov a ich reorganizáciu.
<P>
Toto je podľa mňa jednoznačný dôkaz, ktorým Komisia už od júla demonštruje, že je pripravená mať úzke vzťahy s Parlamentom a že tak jasným, zreteľným a jednoznačným spôsobom dokázala, že strategické spojenectvo v rámci Lisabonskej zmluvy na podporu metódy Spoločenstva, o ktorom hovoril pán Saryusz-Wolski, je spojenectvom medzi Parlamentom a Komisiou. Z týchto dôvodov si Komisia, ako aj rámcová dohoda zaslúžia úplnú podporu Poslaneckého klubu Európskej ľudovej strany (kresťanských demokratov).
<SPEAKER ID="050" NAME="Othmar Karas" AFFILIATION="PPE">
(DE) Vážený pán predseda, dámy a páni, v demokracii sa súhlas nedáva ako carte blanche, vždy je vyjadrením dôvery, ktorá musí byť najprv oprávnená. Otvorme preto spoločne novú kapitolu, nepokračujme tak, ako doteraz, ako ste to povedali vy, pán predseda Komisie. Zmluva, kríza a globalizácia si vyžadujú, aby sme všetci zmenili spôsob práce. Potrebujeme lepšie európske povedomie v členských štátoch, viac čestnosti vo vzťahu k Európskej únii, viac EÚ v Európe a viac EÚ vo svete. To si od každého komisára vyžaduje riadiace schopnosti a pripravenosť premeniť diskusie v rámci Európskej únie na politiku.
<P>
Európsky parlament a Komisia musia vstúpiť do nového partnerstva - partnerstva pre Európu občanov, partnerstva, ktoré potlačí nacionalizmus, protekcionizmus a extrémizmus, nečestnosť, úpadok, nezodpovednosť a nedostatok rešpektu. Okrem Paktu stability pre menu potrebujeme pakt udržateľnosti pre všetky oblasti politiky, aby sme boli dôveryhodnejší a znovu získali stratenú dôveru. Bude potrebné vypracovať postup pri nadmernom schodku, stratégiu na ukončenie krízy a stratégiu Európa 2020 do spoločnej koncepcie na zníženie štátneho dlhu jednotlivých krajín, riešenie deficitov, podporu inovácií a rastu a vytvorenie dlhodobo stabilných pracovných miest.
<P>
Napokon vás, vážený pán predseda, vyzývam, aby ste vytvorili počiatočnú bilanciu a predložili návrhy koordinácie hospodárskej, sociálnej, fiškálnej, výskumnej, inovačnej a vzdelávacej politiky, pretože potrebujeme viac Európy.
<SPEAKER ID="051" NAME="Gunnar Hökmark" AFFILIATION="PPE">
Vážený pán predseda, hlavným problémom tejto Komisie nebude boj proti kríze, ktorú zažívame. Postupne sa z nej dostávame a hoci bude plnenie politík, ktoré sme prijali, stále dôležitou úlohou, hlavnou úlohou musí byť príprava priestoru pre budúce európske hospodárstvo, aby sme zaistili, že to bude dynamické hospodárstvo schopné konkurovať a zohrávať vedúcu úlohu vo svetovom hospodárstve.
<P>
Vyžaduje si to politiky pre nové pracovné miesta, investície a dynamický hospodársky rast. V opačnom prípade budeme naďalej čeliť problémom spôsobeným krízou - nezamestnanosti a deficitom. Je dôležité, že Komisia, ktorú Parlament dnes schváli, zoberie túto problematiku vážne.
<P>
Európski voliči nám v júni dali veľmi jasný odkaz. Nechcú socialistický model založený na regulácii, ale model založený na otvorenosti, vytvárajúci základ pre rovnaké podmienky a sociálnu Európu, to znamená pracovné miesta, rast, príležitosti a cezhraničnú integráciu. To je úlohou tejto novej Komisie - položiť základy hospodárstva, prosperity a sociálnej bezpečnosti tým, že bude otvorená a povie "áno" inováciám.
<SPEAKER ID="052" NAME="Tunne Kelam" AFFILIATION="PPE">
Vážený pán predseda, Európske spoločenstvo má už viac ako 50 rokov. Niektorí ľudia hovoria, že prechádza krízou stredného veku - cíti sa trochu unavené, morálne opotrebované a váha s ďalším rozširovaním.
<P>
Na pozadí tohto máte, pán Barroso, historickú príležitosť na štátnictvo, skutočné reformy a dlhodobú víziu. Vaše druhé obdobie sa časovo zhoduje so 60. výročím Schumanovej deklarácie. Pre zakladateľov Európy neboli jediným riešením politické spory, ale povznesenie sa nad národné záujmy, aby vytvorili nadnárodné európske politiky založené na otvorenom a veľkorysom postoji, ako ste sám spomenuli.
<P>
Predovšetkým očakávame skutočnú realizáciu spoločných európskych politík, najmä zavŕšenie spoločného trhu s energiou. Európska komisia je hlavným spojencom a spolupracovníkom Európskeho parlamentu. Prajeme vám a celému kolégiu komisárov všetko dobré.
<SPEAKER ID="053" NAME="Marian-Jean Marinescu" AFFILIATION="PPE">
(RO) Domnievam sa, že hlavnou úlohou novej Komisie bude realizovanie Lisabonskej zmluvy. Je vašou úlohou ukázať európskym občanom, že nová zmluva napĺňa ich očakávania, a zvýšiť ich dôveru k nej.
<P>
V nasledujúcich niekoľkých rokoch musí Komisia okrem mnohých iných dôležitých vecí, ktoré bude riešiť, predložiť na revíziu dve mimoriadne dôležité politiky: spoločnú poľnohospodársku politiku a kohéznu politiku. Myslím si, že rozpočtová politika na obdobie rokov 2014 - 2021 môže byť vytvorená a spracovaná až po uzavretí týchto politík. Toto je dôvod, prečo to musí byť absolútnou prioritou rámcového programu novej Komisie. Dúfam, že revízia týchto dvoch európskych politík pomôže zo strednodobého a dlhodobého hľadiska vyvážiť hospodársku, finančnú a sociálnu situáciu vo všetkých členských štátoch, a tak zabráni prípadom nerovnováhy, akých sme v súčasnosti svedkami, ktoré ohrozujú udržateľný rozvoj Európskej únie ako celku.
<SPEAKER ID="054" NAME="Csaba Sándor Tabajdi" AFFILIATION="S&amp;D">
(HU) Nové členské štáty sa oprávnene obávajú, že v rámci Európskej únie silnie národný egoizmus a prenášanie problémov na vnútroštátnu úroveň. Európska únia nemôže existovať bez solidarity, súdržnosti či dobiehania menej rozvinutými členskými štátmi. Program EÚ 2020 musí sformovať Komisia vedená pánom Barrosom tak, aby sme neobmedzovali, ale zachovali - a súčasne reformovali - a posilňovali politiky Spoločenstva, ktoré sme doteraz presadzovali, najmä kohéznu a regionálnu politiku a spoločnú poľnohospodársku politiku. Stretávame sa s hrozivými zámermi, keď sa niektorí usilujú tieto politiky zrušiť, konkrétne znížiť rozpočet spoločnej poľnohospodárskej politiky. Rada by mala vypracovať konkrétne opatrenia, aby sa zo svetovej krízy nestala sociálna kríza a kríza zamestnanosti. Napokon nesmieme dovoliť, aby tragická situácia v Grécku viedla k záveru, že by sme nemali posilňovať eurozónu a nemali by sme pokračovať v rozširovaní smerom k západnému Balkánu.
<SPEAKER ID="055" NAME="Lena Ek" AFFILIATION="ALDE">
Vážený pán predseda, Albert Einstein povedal, že život je ako jazda na bicykli: ak chcete udržať rovnováhu, musíte byť stále v pohybe. Presne to očakávame od novej Komisie. Zároveň však máme obavy. Napríklad otázka zmeny klímy je rozdelená medzi viaceré portfóliá; to je veľmi znepokojujúce. Záležitosťami týkajúcimi sa priemyselnej a energetickej politiky sa budú zaoberať členovia Komisie len z jednej politickej skupiny; aj to je veľmi znepokojujúce. Teraz potrebujeme vyváženosť a podporu pre udržateľný hospodársky rast, a preto je dôležité, aby boli zohľadnené aj v stratégii EÚ do roku 2020.
<P>
Prvé kroky sú vždy tie najťažšie. Dojem, ktorý zanechá Komisia, a spôsob, akým bude konať, sa zohľadní a odrazí na stratégii EÚ do roku 2020 a zároveň to bude odrazom práce a kvality novej Komisie. Dúfam, že bude trvalo udržateľná.
<SPEAKER ID="056" NAME="Ulrike Lunacek" AFFILIATION="Verts/ALE">
(DE) Vážený pán predseda, dámy a páni z nového kolégia, dámy a páni tu v pléne a na galérii, v čase hospodárskej, finančnej a klimatickej krízy od vás európski občania očakávajú schopnosť vedenia. Očakávajú ambiciózne a jasné projekty. Pán Barroso, dnes ste niekoľkokrát povedali, že nemôžeme napredovať tak ako doteraz, že musíme byť ambiciózni a odvážni. S takým niečím sme sa vo vašich usmerneniach alebo v rámci vypočutí väčšiny komisárov nestretli.
<P>
Zoberme si napríklad zahraničnú politiku. Pani barónka Ashtonová, vy ste tá, ktorá by mala a musí predstavovať jednotný hlas Európy. Nie je to len otázka dobrej koordinácie alebo konzultácie s členskými štátmi. Mali by ste Rade predložiť ambiciózne, konkrétne projekty, napríklad na prevenciu civilných katastrof v Európe v súlade so správou pána Barniera. Musíte byť lídrom, a to aj v záležitostiach týkajúcich sa finančnej krízy. Potrebujeme spoločný dohľad nad finančným trhom a daň z finančných transakcií.
<P>
Predložte tieto návrhy Rade. Urobte tak a nečakajte, kým Rada povie áno alebo nie, ani nečakajte, že u vás budú jednotlivé členské štáty lobovať. Ak preukážete schopnosť vedenia, potom budete mať aj podporu Európskeho parlamentu. Zatiaľ ju však ešte nemáte.
<SPEAKER ID="057" NAME="John Bufton" AFFILIATION="EFD">
Vážený pán predseda, musím upozorniť na istú záležitosť v súvislosti so Spojeným kráľovstvom, o ktorej sa domnievam, že je veľmi dôležitá.
<P>
V Spojenom kráľovstve máme v súčasnosti výnimku typu "opt-out" zo 48-hodinového pracovného týždňa. Avšak potom, ako som si vypočul pána Andora na vypočutí - aj keď proti nemu osobne nič nemám -, mám veľké obavy z toho, akým smerom nás podľa môjho názoru chce viesť. Podľa môjho názoru je dosť pravdepodobné, že Spojené kráľovstvo o túto výnimku príde. Ak sa tak stane, tri milióny ľudí v našej krajine budú ochudobnené. Sú radi, že môžu odpracovať niekoľko hodín navyše. Náš dobrovoľný požiarny zbor v Spojenom kráľovstve - najmä v našom regióne, Walese, kde 75 % tohto zboru tvoria dobrovoľní členovia - je ohrozený.
<P>
Čoskoro sa u nás uskutočnia všeobecné voľby, a preto vyzývam všetkých britských poslancov Európskeho parlamentu, aby dnes hlasovali proti novej Komisii na základe toho, že ak táto výnimka zo 48-hodinového pracovného času zanikne a nebude už v prospech ľudí z našej krajiny, bude to mať pre nás vážne následky. Je to na vás. Tri milióny ľudí sa budú pozerať, ako budete hlasovať, tak ako ja.
<SPEAKER ID="058" NAME="Andreas Mölzer" AFFILIATION="NI">
(DE) Vážený pán predseda, cieľom Lisabonskej zmluvy je posilniť Európsku úniu a tým, prirodzene, v prvom rade aj Európsku komisiu a Európsky parlament. Je však hanba, že napriek tomu sa na vedúce funkcie inštitúcií EÚ dosadzujú politicky nevýrazní predstavitelia. Politickí pozorovatelia sa zhodli na tom, že v novej Komisii sa nenachádzajú žiadne skutočne politicky výrazné osobnosti. Ak je medzi vedúcimi predstaviteľmi najväčších štátov EÚ predseda Komisie najmenším spoločným menovateľom, potom táto situácia zreteľne nastáva aj v prípade jednotlivých komisárov. Najmä nový úradujúci predseda Rady a vysoká predstaviteľka sú málo výrazné politické osobnosti. Dávajú nám to už pociťovať aj naši dôležití politickí partneri ako USA a nevieme, ako zareagujú naši ostatní partneri, ako napríklad Rusko.
<P>
V dôsledku toho sa vynára otázka, či posilnený Európsky parlament môže v spolupráci so slabou Komisiou skutočne urobiť pozitívnu prácu v oblasti integrácie a uspokojenia záujmov európskych občanov.
<SPEAKER ID="059" NAME="Paul Rübig" AFFILIATION="PPE">
(DE) Vážený pán predseda, moje želanie v súvislosti s novou Komisiou je, aby urobila viac pre malé a stredné podniky. Pre tieto podniky pracujú dve tretiny pracovníkov a vytvárajú 50 % hrubého domáceho produktu. Musíme sa zamerať predovšetkým na zvýšenie úverovej bonity malých a stredných podnikov, pretože najmä v čase krízy má veľký význam rizikový kapitál, aby bolo možné aj naďalej vyplácať slušnú mzdu. Musíme sa stať konkurencieschopnejšími a na tento účel musíme lepšie podporiť infraštruktúru. Je nevyhnutné zlepšiť najmä transeurópske siete.
<P>
Musíme zabezpečiť, aby malé a stredné podniky dostali príležitosť aj v oblasti výskumu, aby boli schopné prostredníctvom Európskeho technologického a inovačného inštitútu ponúkať nové výrobky a služby. Musíme zlepšiť aj odborné vzdelávanie a prípravu. Toto je hlavná úloha Európskej komisie. Do budúcnosti želám novej Európskej komisii veľa šťastia a úspechov.
<SPEAKER ID="060" NAME="Milan Zver" AFFILIATION="PPE">
(SL) Patrím k tým, ktorí sa domnievajú, že dnes je pre európsku demokraciu veľký deň, nielen preto, že dokončujeme nové európske inštitúcie a štruktúry, ale aj preto, lebo prijmeme túto medziinštitucionálnu dohodu, ktorá spolu s Lisabonskou zmluvou skutočne zvýši vplyv európskych občanov na európsku politiku.
<P>
Podľa môjho názoru je to relevantné teraz, pretože sme práve boli alebo budeme svedkami prejavov prvej krízy európskej demokracie. Dôkazom toho je klesajúca volebná účasť, pokles dôvery ľudí v základné demokratické inštitúcie a skutočnosť, že v niektorých hlavných mestách Európy musia demonštrujúci čeliť násiliu, kým v ostatných sa oslavujú symboly totality a podobných režimov.
<P>
Stručne povedané, domnievam sa, že je najvyšší čas, aby európski politici urobili niečo aj pre rozvoj demokracie na úrovni budovania inštitúcií, aj keď ani to nebude stačiť. Musíme vynaložiť aj úsilie zamerané na zvýšenie úrovne demokratickej politickej kultúry, najmä v postkomunistických krajinách.
<SPEAKER ID="061" NAME="Juan Fernando López Aguilar" AFFILIATION="S&amp;D">
(ES) Vážený pán predseda, členovia španielskej delegácie Skupiny progresívnej aliancie socialistov a demokratov v Európskom parlamente budú hlasovať za mandát Komisie, ktorá bola nazvaná Barroso II Máme na to dobré dôvody. Jedným z nich je, že sme presvedčení, že dokonca ani pán Barroso by nesúhlasil s kritikmi Komisie Barroso I, keď má mandát na Komisiu Barroso II.
<P>
Tieto dôvody musia byť zrejmé každému: zmenila sa Európa, zmenil sa svet a nastala kríza. Globalizovaný svet, ktorý čelí globálnej kríze, ktorá si vyžaduje globálne relevantnú Európu. Tejto kríze nemôžeme čeliť ďalšou krízou, musíme prijať opatrenia a musíme to urobiť teraz. Musíme prijať opatrenia zamerané na riešenie problematiky zmeny klímy, nových zdrojov energie, významu našej zahraničnej politiky na celosvetovej úrovni a nášho prínosu k bezpečnejšiemu svetu v boji proti zločinu a terorizmu. Tieto opatrenia musíme prijať teraz.
<P>
Od volieb prešlo už šesť mesiacov a teraz nastal čas, aby sme vytvorili Komisiu, ktorá bude plne využívať svoje kapacity a ktorá bude plne funkčná. Práve to teraz očakáva 500 miliónov Európanov, ktorí sa na nás pozerajú. Z tohto dôvodu sme presvedčení, že nečinnosť nie je voľbou a že jedinou voľbou je, aby Komisia Barroso II prekvapila kritikov Komisie Barroso I tým, že podnikne opatrenia, rázne opatrenia.
<SPEAKER ID="062" NAME="Cristian Dan Preda" AFFILIATION="PPE">
(RO) Takisto by som rád uviedol, že dnes je významný deň, pretože budeme hlasovať za Komisiu nielen v mene 27 členských štátov, ale aj v mene jednotnej Európy. Ako už bolo v tomto Parlamente povedané, vykonávanie Lisabonskej zmluvy je naliehavá záležitosť. Je to naliehavá záležitosť, ktorú zatláčajú do úzadia väčšie problémy, pretože súčasná kríza nenapomáha vykonávanie tejto zmluvy, ktorá musí vytvoriť jednotnú Európu pre 27 krajín, Európu, ktorú budú všetci Európania zároveň považovať za dôveryhodnú.
<P>
Rád by som zdôraznil, že podľa môjho názoru najväčšou výzvou, ktorej Európska únia čelí, je v skutočnosti zmysel pre solidaritu medzi Európanmi zo starých a nových krajín, inými slovami, solidaritu medzi Európanmi z východu a západu. Toto je jediný spôsob, ako zabezpečíme dôveryhodnosť Európy pre kandidátske krajiny, ktoré skôr či neskôr vstúpia do Únie bez ohľadu na to, či ide o krajiny západného Balkánu, Moldavsko, Turecko alebo Island.
<SPEAKER ID="063" NAME="Liisa Jaakonsaari" AFFILIATION="S&amp;D">
(FI) Vážený pán predseda, skutočne trvalo veľmi dlho zostaviť Komisiu. Historici sa budú v budúcnosti určite čudovať, ako bolo možné stráviť zostavovaním Komisie šesť mesiacov, zatiaľ čo sme v Európe prechádzali najhlbšou recesiou hospodárskej histórie Európy.
<P>
Som presvedčená, že tento proces celkovo posilnil Komisiu aj Parlament. Preto som prekvapená, že Skupina zelených/Európskej slobodnej aliancie, ktorá sa jednomyseľne rozhodla hlasovať proti novej Komisii, najmä keď sami často hovorili, že ich tento proces veľmi obohatil a že ich ciele boli prijaté. Úprimne povedané, myslím si, že je to prípad extrémneho populizmu.
<P>
Životaschopnosť vnútorného trhu a sociálnej Európy sú ako brat a sestra: idú ruka v ruke. Je veľmi dôležité, aby hodnotenie sociálneho vplyvu bolo krokom smerom k sociálnej Európe.
<SPEAKER ID="064" NAME="Eva Lichtenberger" AFFILIATION="Verts/ALE">
(DE) Vážený pán Barroso, pán predseda, som sklamaná nielen zo zloženia Komisie, ale aj z rozdelenia portfólií. Niektoré z nich ste rozdelili tak, že v budúcnosti bude veľmi zložité uskutočniť vo výboroch konkrétne rokovania. Okrem toho ste niektorých komisárov zbavili portfólií, v rámci ktorých sa osvedčili, a pridelili ste im iné rezorty, ktoré im až tak nesedia. Nešťastný komisár, pán Barroso, môže z psychologického hľadiska spôsobiť mnohé škody, pretože najmä v začiatkoch novej práce bude musieť čeliť návrhom od množstva ľudí, s ktorými si nebude vedieť dať rady. Podľa môjho názoru je to nesprávne rozhodnutie.
<P>
Druhý bod, o ktorom by som sa chcela zmieniť, sa týka medziinštitucionálnej dohody. S určitosťou sa budeme zasadzovať za jej vykonávanie, keďže Lisabonská zmluva je už v platnosti. Zúčastníme sa na vytváraní medzinárodných zmlúv a uspejeme pritom, a to aj vtedy, keď budeme musieť čeliť taktike odďaľovania zo strany Rady aj Komisie. Komisia by sa na to mala pripraviť.
<SPEAKER ID="065" NAME="Czesław Adam Siekierski" AFFILIATION="PPE">
(PL) Vážený pán predseda, Európska únia sa nachádza v úplne novej situácii. Lisabonská zmluva priniesla dôležité zmeny. Čo môžeme povedať dva mesiace od jej nadobudnutia platnosti? Ak sa nad tým hlbšie zamyslíme, je to dobrý a dôležitý začiatok. Až teraz nastal čas, aby sme týmto ustanoveniam a uzneseniam dali skutočný obsah. Mali by sme primeraným spôsobom rozdeliť kompetencie medzi inštitúcie alebo novovytvorené dôležité vysoké pozície a stanoviť politické zásady a pravidlá v oblasti spolupráce. Takisto je potrebné, aby sme dodržiavali zásadu skutočnej rovnosti medzi členskými štátmi, ako aj medzi členskými štátmi a Úniou. Je dôležité, aby sme neoslabili význam predsedníctva jednotlivých členských štátov.
<P>
Len ucelená Únia, ktorá bude hovoriť jedným hlasom, bude mať vo svete také postavenie, aké si zaslúži. Počiatočné skúsenosti z uplynulých dvoch mesiacov priniesli mnohé pochybnosti. Tieto problémy by sa preto mali podrobne preskúmať a mali by sa prijať opatrenia, ktoré nám umožnia dosiahnuť očakávané výsledky a novú kvalitu fungovania Európskej únie.
<SPEAKER ID="066" NAME="Csaba Sógor" AFFILIATION="PPE">
(HU) Otázka, ktorú raz položil Kissinger, sa často opakuje - kto zodvihne telefón? Bolo povedané, že potrebujeme silné osobnosti a silné tváre. Nie! Potrebujeme silné inštitúcie. Potrebujeme Radu, Parlament, Úniu, v ktorej môže každý v Rade zdvihnúť telefón, pretože bude schopný poskytnúť kompetentnú odpoveď a kompetentné riešenie. Rád by som teraz predniesol takúto "telefonickú" žiadosť: chceli by sme Európu, v ktorej sú rešpektované aj práva tradičných národnostných menšín, v ktorej neexistujú žiadne slovenské jazykové zákony. Nadobudnutím platnosti tohto jazykového zákona boli porušené nielen základné práva EÚ a ustanovenia Európskeho dohovoru o ochrane ľudských práv, ale ohrozené sú aj najväčšie úspechy európskej integrácie a fungovanie jednotného vnútorného trhu. Žiadam, aby Komisia prijala potrebné opatrenia v súlade so stanoviskom právnej služby a zabezpečila, aby právo Spoločenstva jednoznačne zvíťazilo.
<SPEAKER ID="067" NAME="Derek Vaughan" AFFILIATION="S&amp;D">
Vážený pán predseda, štrukturálne fondy boli pre regióny ako Wales v minulosti veľmi dôležité tak ako v súčasnosti. Pomohli mnohým jednotlivcom, spoločenstvám a podnikom. Boli mimoriadne dôležité aj počas nedávnej zložitej hospodárskej situácie.
<P>
Preto je dôležité, aby zo štrukturálnych fondov mohli v budúcnosti profitovať všetky tieto skupiny. Som presvedčený, že štrukturálne fondy by mali byť dostupné pre všetky európske regióny, ak splnia podmienky aj po roku 2013. Domnievam sa, že by sme mali vylúčiť návrat štrukturálnych fondov na vnútroštátnu úroveň, a osobitne vítam pripomienky kandidáta na post komisára pre oblasť rozpočtu a finančného plánovania, ktorý sa vyslovil proti návratu politiky súdržnosti a štrukturálnych fondov na vnútroštátnu úroveň.
<P>
Takisto sa domnievam, že je veľmi dôležité, aby sa v roku 2013 financovanie všetkých skupín, ktoré som spomenul, náhle nezastavilo. Z tohto dôvodu si myslím, že je dôležité, aby sa regiónom, ktoré po roku 2013 odchádzajú z konvergencie, udelil prechodný štatút. Dúfam, že Komisia v nadchádzajúcich týždňoch a mesiacoch dá politike súdržnosti a štrukturálnym fondom prioritu, ktorú si zaslúžia.
<SPEAKER ID="068" NAME="Gay Mitchell" AFFILIATION="PPE">
Vážený pán predseda, chcel by som prediskutovať otázku, ktorú som vzniesol aj v našej krajine v nádeji, že tým, že ju prednesiem na úrovni zhora nadol a zdola nahor, sa v tejto veci podniknú isté kroky.
<P>
Neustále hovoríme o kríze bankovníctva a o tom, čo môžeme urobiť pre malé a stredné podniky. Problém je, že existuje mnoho malých a stredných podnikov, ktoré jednoducho nemôžu získať pôžičky aj napriek tomu, že ich podnikanie prosperuje a že môžu vytvoriť pracovné miesta. Hlavným dôvodom je podľa mojej skúsenosti nedostatok bankových manažérov. Dostali sme sa do tejto krízy, pretože bankový systém bol automatický a v mnohých prípadoch ešte stále je. Európska centrálna banka a Európska komisia poskytli finančným inštitúciám veľkú podporu. Nastal čas, aby sme sa vrátili - a využili na to všetok vplyv, ktorý máme - k tradičným bankovým manažérom, ktorí sú schopní vypočítať riziko na základe charakteru, schopnosti a doterajšej histórie.
<P>
Skutočne sa domnievam, že to by situáciu zlepšilo, a hovorím to všetkým 27 komisárom, ktorí sú tu prítomní: nepodceňujte svoju schopnosť ovplyvniť...
<P>
(Predseda prerušil rečníka.)
<SPEAKER ID="069" NAME="Jörg Leichtfried" AFFILIATION="S&amp;D">
(DE) Vážený pán predseda, pán Barroso, rád by som spomenul dve veci, ktoré sú pre mňa mimoriadne dôležité. Dnes sa už povedalo veľa o tom, ako prekonať krízu. V tejto súvislosti si však musíme uvedomiť jedno: túto krízu neprekonáme, ak sa po stabilizácii bánk znovu začnú vyplácať odmeny. Túto krízu prekonáme len vtedy, keď tí, ktorí sú teraz nezamestnaní, znovu získajú svoju prácu, keď tí, ktorí doteraz žiadnu nemali, túto prácu získajú. Až potom sa nám podarí túto krízu prekonať.
<P>
Z tohto dôvodu je pre vašu Komisiu dôležité, aby ste sa zamerali na cieľ vytvárania a zachovania pracovných miest a zabezpečenie toho, aby tí, ktorí ťažko pracujú, dostali za svoju prácu primeranú odmenu a aby mali väčší podiel na všeobecnej prosperite, ako to bolo doteraz. Ak budete úspešní v tejto veci, pán Barroso, potom, podľa môjho názoru, bude budúca Komisia oveľa úspešnejšia, ako tá predchádzajúca.
<SPEAKER ID="070" NAME="Seán Kelly" AFFILIATION="PPE">
Vážený pán predseda, dúfam, že podobne ako pri voľbe pápeža budeme môcť tento večer povedať: "Habemus Papam; habemus Komisia"; je tu však jedna oblasť, ktorá mi rovnako ako mnohým ľuďom robí vážne starosti, a to, že v rámci Lisabonskej zmluvy sme mali vymenovať predsedu Rady, aby sa zabezpečila transparentnosť. Nie som si istý, či táto transparentnosť existuje, a možno by nám na to mohol odpovedať pán Barroso.
<P>
Keď v čase krízy dôjde ku konfrontácii, kto bude čelným predstaviteľom zastupujúcim Európu? Bude ním pán Van Rompuy? Bude ním pani barónka Ashtonová? Bude ním jeden z komisárov? Bude ním rotujúce predsedníctvo, alebo ním bude sám predseda Barroso? Rád by som dostal odpoveď na túto otázku.
<SPEAKER ID="071" NAME="José Manuel Barroso">
predseda Komisie. - Vážený pán predseda, pokúsim sa začať odpoveďou na niektoré konkrétne otázky a potom odpoviem na tie všeobecnejšie.
<P>
Po prvé, pokiaľ ide o eurozónu, niektoré členské štáty tohto Parlamentu položili otázky týkajúce sa eurozóny a niektorých súčasných problémov, ktorým čelíme v členských štátoch eurozóny. V prvom rade mi dovoľte pripomenúť, že euro je jedným z najväčších úspechov v histórii Európy. Od svojho vzniku s 11 členmi sa eurozóna rozšírila na zónu so 16 členskými štátmi. Eurozóna sa stala oblasťou stability a vytvárania pracovných miest. Samozrejme, že aj ju zasiahla kríza. Krajiny nepatriace do eurozóny takisto postihla kríza. Nemusím vám pripomínať, že som pred niekoľkými dňami prijal premiéra Islandu. Táto krajina, ktorá je nám veľmi blízka a ktorá nie je členom eurozóny, takisto čelí kríze. Chcel by som zopakovať, že táto kríza nevznikla v eurozóne; vznikla mimo nej.
<P>
Pravda však je, že euro ochránilo krajiny so spoločnou menou. Domnievam sa, že situácia v Európe by dnes bola oveľa zložitejšia, keby sme euro nemali. Musíme využiť plné výhody tejto meny. Aby sme tak mohli urobiť, musíme posilniť hospodársku koordináciu v eurozóne. Je pravda, že nemáme len menovú úniu. Mali by sme mať skutočnú hospodársku úniu. Táto zmluva nám ponúka nové príležitosti, ktoré chcem využiť. Pán Olli Rehn, nový komisár pre tieto záležitosti - v prípade, že získame vašu podporu - sa týmito záležitosťami bude zaoberať.
<P>
Spôsob, akým eurozónu posilníme, je veľmi dôležitý, to nám však, samozrejme, nebráni v tom, aby sme sa zameriavali na prítomnosť. Eurozóna prechádza veľmi zložitým obdobím. To určite nemôžeme poprieť. Ostatné krajiny mimo eurozóny však takisto čelia veľmi ťažkým časom. Aj to musíme uznať. Treba však povedať, že situácia na finančných trhoch sa niekedy podáva takým spôsobom, ktorý tieto problémy zväčšuje, a neposkytuje vždy objektívne hodnotenie situácie. Takéto analýzy zvyčajne pochádzajú z krajín, ktoré nepatria do eurozóny.
<P>
Eurozóna je však schopná riešiť problémy, v ktorých sa v súčasnosti nachádza. Máme systém daňových pravidiel ako aj Pakt stability a rastu, ktorý je potrebné vhodným spôsobom implementovať. V prípade Grécka sme schopní zhodnotiť a monitorovať jeho program fiškálnej úpravy. Máme možnosť odporučiť Grécku ambiciózne štrukturálne reformy, ktoré bude Komisia takisto podrobne monitorovať.
<P>
Komisia 3. februára prijala balík o Grécku, ktorý začiatkom nasledujúceho týždňa predloží Rade. Na vyriešenie tohto problému je, samozrejme, predovšetkým potrebné, aby Grécko prijalo určité opatrenia. Podpora odhodlania gréckych orgánov zvýši dôveru v úspešné dosiahnutie ambiciózneho programu, ktorý Grécko prijalo.
<P>
Členské štáty, najmä štáty, ktoré sú členmi eurozóny, by mali mať vždy na pamäti, že hospodárska politika každého z nich má vplyv na hospodárstvo ostatných. Vítam jasné signály, že všetky členské štáty sú si vedomé tejto výzvy a že budú náležite konať.
<P>
Odznela konkrétna otázka, ktorá sa týkala spotrebiteľskej politiky a ktorú, myslím, položila pani Gebhardtová. Jednoznačnou zodpovednosťou za spotrebiteľskú politiku bol v Komisii konkrétne poverený pán komisár Dalli. Bude zodpovedný za túto politickú oblasť, bude v tejto oblasti predkladať iniciatívy a rokovať o nich s vami vo výbore IMCO a v pléne. Za konkrétnu oblasť občianskeho práva bude zodpovedná komisárka pre spravodlivosť pani podpredsedníčka Redingová. Je to bežné vo väčšine európskych exekutív, kde sa týmito otázkami zaoberá minister spravodlivosti.
<P>
Samozrejme, všetky rozhodnutia týkajúce sa nových iniciatív bude musieť schváliť kolégium. Som veľmi oddaný kolegialite. V skutočnosti mnohí z vás vyzvali Komisiu, aby kládla veľký dôraz na kolegialitu. Na základe zmlúv ručí predseda komisie za kolegialitu. V súčasných politikách je to bežný jav. Čoraz viac otázok má prierezový alebo horizontálny charakter. Potrebujú spoločný účel a vyžadujú si začlenenie rôznych odvetvových politík.
<P>
To, čo sa deje v Komisii, je viac-menej rovnaké ako to, čo sa deje vo vnútroštátnej správe a v globálnej správe. Ako môžeme vidieť, predstavitelia štátov alebo vlád musia veľmi často koordinovaným a súdržným spôsobom riešiť problémy, ktoré predtým samostatne riešili zodpovedné osoby v rôznych vládach.
<P>
Presne to chceme urobiť. Tento bod by som chcel s hrdosťou zdôrazniť, pretože túto novú Komisiu budujeme na skúsenostiach tej predchádzajúcej. Predchádzajúca Komisia bola prvou Komisiou tejto rozšírenej Európy a bolo to po prvýkrát, čo sme mali Komisiu, ktorú tvorilo 27 členov z 27 rôznych krajín. Skutočnosť, že táto Komisia pracovala vo veľmi kolegiálnom duchu a s odhodlaním, je ukážkou toho, ako môže rozšírená Európska únia pracovať s 27 alebo viacerými členmi. Myslím si, že aj to je pre budúcnosť mimoriadne dôležité.
<P>
Ďalej boli položené dve konkrétne otázky týkajúce sa politiky súdržnosti a niektorých politík Spoločenstva, ako je politika rybného hospodárstva a poľnohospodárstva, napríklad otázka, ktorú predložil pán Capoulas Santos. Politika súdržnosti je zakotvená v Lisabonskej zmluve. Svojím charakterom je to európska politika. Musíme zistiť, ako budeme pokračovať v procese reformy tak, aby sme mohli naďalej zlepšovať účinnosť tejto politiky a zabezpečiť, aby sa politika súdržnosti a regionálna politika premietli do skutočného zvýšenia konkurencieschopnosti všetkých európskych regiónov. Musíme si byť istí, že sa nám to pomocou tejto politiky podarí dosiahnuť, aby sme v nasledujúcej finančnej rozprave mali silné argumenty. Dovoľte mi, aby som vás ubezpečil, že sa budem v plnej miere angažovať - a myslím, že môžem povedať, že je to aj záväzok novej Komisie - pri presadzovaní zásad sociálnej, hospodárskej a územnej súdržnosti, ktoré sú takisto zakotvené v Lisabonskej zmluve. Samozrejme, urobíme všetko pre podporu spoločných európskych politík.
<P>
Ďalšie konkrétne otázky sa týkali hodnotenia sociálneho vplyvu - túto otázku položil pán Cercas. Chcem ozrejmiť to, čo som už verejne povedal aj predtým. Naším záväzkom je začleniť toto hodnotenie sociálneho vplyvu do našej práce prostredníctvom orgánu na hodnotenie vplyvu. Domnievame sa, že sme v rámci hodnotenia vplyvu dosiahli veľký pokrok. Sme vždy pripravení zlepšiť túto prácu a veríme, že sociálny rozmer je potrebné v našej práci náležite zohľadniť.
<P>
Niektorí poslanci tohto Parlamentu mi položili otázku, ktorá sa týkala energetickej bezpečnosti. Chcem zdôrazniť, že otázku energetickej bezpečnosti zahrnieme do nášho návrhu stratégie Európskej únie do roku 2020. Jednou z inovácií stratégie Európskej únie do roku 2020 je zosúladiť práve tie politiky, ktoré sa predtým riešili osobitne. Domnievam sa, že podpora energetickej bezpečnosti a energetickej účinnosti by mala byť dôležitou súčasťou nášho programu pre konkurencieschopnosť, pre ekologickejší, udržateľný a energeticky účinný rast v Európe. To zdôrazňuje význam, aký tomuto programu prikladáme.
<P>
Niektorí z vás sa ma opýtali na MSP a hodnotu vnútorného trhu - bol to pán Hökmark a ostatní. Je veľmi dôležité, aby sme znovu otvorili vnútorný trh. Je dôležité objasniť, že vnútorný trh sa netýka len trhu, aj keď trhy sú dôležité.
<P>
Niektorí sa domnievajú, že bránime trhy, pretože sme trhovými fundamentalistami. To však vôbec nie je pravda. Domnievame sa, že vnútorný trh je predovšetkým základom pre európsky projekt. Bez vnútorného trhu nemôže existovať silná Európska únia. Ak dovolíme, aby bol vnútorný trh fragmentovaný, v Európe znovu zažijeme odvrátenú tvár hospodárskeho nacionalizmu. Musíme byť odvážni a povedať, že cieľom vnútorného trhu je chrániť tých najslabších - spotrebiteľov, chrániť malé a stredné podniky pred monopolmi a, samozrejme, chrániť aj európsky projekt ako celok. Z tohto dôvodu som požiadal pána Montiho o vypracovanie správy, aby sme mohli prispieť novými nápadmi a dosiahnuť väčší konsenzus s cieľom znovu otvoriť a prehĺbiť vnútorný trh, ktorý je jedným z najväčších minulých a budúcich úspechov nášho európskeho projektu.
<P>
(FR) Rád by som teraz spomenul ešte jednu alebo dve otázky, ktoré mi niektorí z vás položili. Pán Daul, pán Schulz, pán Lamassoure - ktorý predniesol prejav, v ktorom zdôraznil význam ambicióznosti - pán López Aguilar, pán Mayor Oneja a mnohí ďalší predniesli otázku ambícií. Podľa môjho názoru ide o mimoriadne dôležitý bod, o ktorom musíme úprimne rokovať.
<P>
Niektorí z vás, najmä pán Schulz, sa ma znovu opýtali na problematiku trhu a sociálnej politiky. Chcel by som vám ešte raz povedať: Komisiu nemusíte presviedčať o potrebe sociálneho cieľa. Budete musieť s nami spolupracovať a presvedčiť niektoré hlavné mestá, pretože pravda je veľmi jasná: niektoré hlavné mestá sa domnievajú, že Európa sa zaujíma iba o trh a že sú v rámci zásady solidarity zodpovedné za sociálnu politiku. S tým nesúhlasím. Myslím si, že na to, aby sme mali k Európe citové väzby, potrebujeme sociálny rozmer. Potrebujeme sociálny rozmer, ktorý bude kombináciou toho, čo je možné vykonať na európskej úrovni, a toho, čo je možné vykonať na vnútroštátnej úrovni. Nikto nechce v Európe vytvoriť európsky systém sociálneho zabezpečenia alebo centralizovaný zdravotný systém. To vôbec nenavrhujeme.
<P>
Na túto problematiku by sa takisto nemalo nazerať ako na súťaž medzi vnútroštátnou úrovňou a európskou úrovňou. Ak však okrem našej práce v oblasti vnútorného trhu, hospodárskej súťaže, politiky štátnej pomoci a ostatných politík, ako je zahraničná obchodná politika, nebude v Európe existovať sociálny rozmer, bude zložité zabezpečiť legitímnosť európskeho projektu.
<P>
Preto by som chcel zdôrazniť tento bod: nás nemusíte presviedčať o potrebe sociálneho rozmeru. Spolupracujte s nami na posilnení sociálneho rozmeru Európy - sociálneho trhového hospodárstva - ktorý je okrem iného aj cieľom zakotveným v Lisabonskej zmluve. V tejto veci som veľmi odhodlaný, a preto sa musíme snažiť spoločne tento cieľ dosiahnuť. O tomto niet vôbec žiadnych pochýb.
<P>
(potlesk)
<P>
Pokiaľ ide o otázku riadenia - obľúbenú otázku pána Verhofstadta, ako aj moju - znovu opakujem, pomôžte nám, podporte nás. Som za to, aby sa posilnilo riadenie Európy, a Európa potrebuje toto posilnené riadenie. Môj príhovor - vy ho tak nazvete, je to príhovor, ale zároveň je to príhovor, ktorý prednášam v mene nového kolégia a ktorý odráža politické ambície, politické stanovisko - teda môj príhovor je jasný. Žijeme v bezprecedentnej dobe. Ako som povedal, v rámci Európy aj mimo nej potrebujeme v európskych záležitostiach väčšie odhodlanie. Som absolútne presvedčený o tom, z intelektuálneho i politického hľadiska, že ak Európa nebude konať spoločne, riskujeme, že v budúcnosti budeme na medzinárodnej úrovni zohrávať bezvýznamnú úlohu. Povedal som to už vo svojich usmerneniach pred vedúcimi predstaviteľmi štátov a vlád a poviem to znovu pozajtra neformálnej Európskej rade, pretože som o tom presvedčený.
<P>
Domnievam sa, že nedávny vývoj poslúžil na to, aby sa ešte viac poukázalo na túto situáciu. Medzinárodná finančná kríza ukázala, ako sú naše hospodárstva navzájom prepojené. Problémy, ktorým eurozóna práve teraz musí čeliť, takisto ukazujú vzájomnú prepojenosť našich hospodárstiev. Preto musíme zvýšiť úsilie v rámci európskej koordinácie a správy. Vnútroštátne právomoci nemusia byť nevyhnutne prenesené na Brusel: je to rozprava 20. storočia, ktorá je už za nami. Nemyslím si, že je správne, aby sme viedli rozpravu v duchu "je to pre Brusel, je to pre Komisiu, je to proti členským štátom...", pretože je to smiešne.
<P>
Je zrejmé, že ak chceme v súčasnosti zohrávať významnú úlohu vo svete, naše členské štáty nemajú samé osebe potrebný vplyv na to, aby rokovali na rovnakej úrovni so Spojenými štátmi, Ruskom alebo Čínou. Z tohto dôvodu potrebujeme tento rozmer, nepotrebujeme teda posilniť Brusel, ale posilniť Európu a predovšetkým sa musíme zamerať na skutočné záujmy našich spoluobčanov. Preto musíme spolupracovať práve tu a aj tu hovorím: podporte nás. Potrebujeme vašu podporu, ale nie takú, ktorá nevyhnutne povedie k vojne medzi inštitúciami, pretože teraz potrebujeme inštitucionálne partnerstvo ako nikdy predtým, ale takú, ktorá bude chrániť európske záujmy vo svete.
<P>
Nakoniec, pokiaľ ide o vonkajšie vzťahy, aj tu si musíme uvedomiť niekoľko skutočností. Kde vo svete má Európa význam? Európa má význam tam, kde vystupuje koordinovane. A môžem vás ubezpečiť, že v oblasti obchodu má rešpekt. Naše právne predpisy o hospodárskej súťaži rešpektujú všetky veľké medzinárodné konglomeráty. Máme spoločnú politiku. Máme inštitúcie. Máme základ, na ktorom môžeme konať. Preto majte na pamäti, že žijeme v časoch, najmä pokiaľ ide o otázky medzinárodnej bezpečnosti, kedy Európa nemá geopolitické nástroje a nástroje obrany, ktoré majú ostatní. Pri rokovaniach s niektorými našimi medzinárodnými partnermi veľmi jasne vidím, že všetko posudzujú z hľadiska bezpečnosti. Všetko posudzujú z hľadiska strategickej rovnováhy. A v tomto prípade je potrebné jasne povedať, že Európa nemôže byť naivná.
<P>
Problémom v Kodani nebol nedostatok ambícií zo strany Európy, ako niektorí hovoria. Práve naopak, patrili sme k tým najambicióznejším. Podľa môjho názoru sa v Kodani ukázalo, že sme mali vyjadriť európske záujmy v rôznych oblastiach a dôsledne a strategicky ich brániť spoločne so všetkými našimi partnermi. Preto nemôžeme jednoducho uskutočňovať veľkorysú politiku, aj keď je dôležitá; musíme mať silu, aby sme túto veľkorysosť mohli brániť, a presvedčenie, aby sme mohli hájiť naše záujmy. To bolo mojím zámerom a dúfam, že v tejto súvislosti budem mať vašu podporu.
<P>
Nakoniec, niektorí poslanci - okrem iných pán Lehne a pán Swoboda, pani Rothová-Behrendtová, pani Wallisová a pán Rangel - obšírne hovorili o inštitucionálnej otázke a najmä o rámcovej dohode. Chcel by som vám povedať, že v rokovaniach s vami som sa snažil sprostredkovať ducha a literu Lisabonskej zmluvy.
<P>
Poniektorí si ešte neuvedomili, že Európsky parlament má dnes právomoci, ktoré pred prijatím Lisabonskej zmluvy nemal. Verím v európsky rozmer poslancov a keď hovorím slovo rozmer - moja angličtina nie je taká dobrá ako vaša, pani Wallisová -, nemám na mysli niečo vágne. Slovo rozmer pre mňa znamená hĺbku, rozsah. V každom prípade je to niečo veľmi ambiciózne.
<P>
V tomto duchu by som chcel spolupracovať s Parlamentom. Nie proti ostatným inštitúciám, pretože si myslím - a musím to tu povedať -, že potrebujeme veľmi silnú Radu a Európsku radu. Vítam inovácie v Lisabonskej zmluve, v neposlednom rade existenciu stáleho predsedníctva Európskej rady, pretože z dlhodobého hľadiska predstavuje kontinuitu a konzistentnosť.
<P>
Veľmi vítam vytvorenie pozície vysokého predstaviteľa, ktorý je zároveň podpredsedom Európskej komisie. Účelom nie je veci sťažiť, práve naopak! Namiesto toho, aby sme mali dve centrá pre vonkajšie vzťahy, jedno na strane Rady a druhé na strane Komisie, teraz máme jedného hlavného predstaviteľa, v tomto prípade barónku Ashtonovú, ktorý bude hájiť európske záujmy na základe medzivládnej legitimity, čo je v rámci vonkajších záležitostí veľmi dôležité, ale aj na základe európskej legitimity.
<P>
Preto to hovorím s pevným presvedčením. Som presvedčený, že by bolo chybou, keby teraz vznikol spor alebo inštitucionálny konflikt. Potrebujeme rôzne inštitúcie. Poniektorí boli nútení položiť večnú otázku týkajúcu sa pána Kissingera a telefónneho čísla. Už som to raz povedal: pán Kissinger bol ministrom zahraničných vecí. Som presvedčený, že vhodným náprotivkom ministra zahraničných vecí USA bude odteraz pani barónka Ashtonová. Má zodpovednosť aj schopnosti na to, aby mohla zastávať túto funkciu.
<P>
Na úrovni vedúcich predstaviteľov štátov alebo predsedov vlád, bez ohľadu na vzťahy s členskými štátmi, máme na základe Lisabonskej zmluvy predsedu Rady, ktorý zastupuje Európu v rámci vonkajšej politiky a v záležitostiach týkajúcich sa spoločnej bezpečnosti, a Komisiu, ktorá v súlade s článkom 17 zastupuje Európu vo všetkých ostatných aspektoch vonkajších vzťahov. To je náš systém.
<P>
Poniektorí by si želali celkom zjednotený systém. Ako niektorí uviedli, Spojené štáty takisto niekedy nemajú úplne zjednotený systém. Niekedy rokujeme s vládou USA a následne zistíme, že kongres nesleduje ten istý smer ako vláda USA.
<P>
Preto je takisto dôležité, aby sme pochopili, že sa skladáme z 27 členských štátov. Máme systém, ktorý je zlepšením vnútorného systému. Namiesto toho, aby sme mali predsedníctvo, ktoré sa mení každých šesť mesiacov, máme stále predsedníctvo Rady. Teraz máme aj vysokého predstaviteľa a podpredsedu Komisie. Je to krok vpred, to je pravda, ale dynamika je oveľa dôležitejšia ako mechanika, a práve týmto spôsobom musíme dať našej činnosti nový rozmer.
<P>
Na záver by som sa na tento Parlament chcel obrátiť s prosbou. Moc ide ruka v ruke so zodpovednosťou. Dámy a páni, budem k vám veľmi úprimný: Európsky parlament získal v dôsledku tejto revízie množstvo právomocí. Dúfam, že tieto právomoci nevyužijete len na páčivú politiku, ale aj ako súčasť zodpovednosti pri riadení Európy s ostatnými inštitúciami. Je to veľký test zodpovednosti pre všetky inštitúcie - Európsky parlament, Komisiu a Európsku radu.
<P>
Niektorí z vás ma požiadali - úprimne, ako sa domnievam -, aby sme preukázali väčšie ambície. Môžem vám povedať, že som v tomto smere pripravený vynaložiť všetko úsilie. Ale Komisia samotná ich však nebude môcť presadiť. Aby bolo v tomto bode jasné. Bola by to ilúzia a Komisia nemôže svoj vplyv, svoju moc a svoje smerovanie presadzovať proti vôli členských štátov, ktoré sú demokratické.
<P>
Musíme naše ciele presadzovať spoločne, s parlamentným zhromaždením, v tomto prípade Európskym parlamentom, ktorý skutočne prevezme svoju zodpovednosť a ktorý nebude len miestom, kde sa bude protestovať, ako by si to poniektorí želali. Okrem toho som si všimol, že niektorí ľudia hovoria hlasnejšie, pretože sú slabší! Preto potrebujeme, aby spolupracovali všetky európske politické skupiny, ktoré sú pri moci.
<P>
Niektoré politické skupiny uviedli, že budú hlasovať proti nám. Keby som mal zájsť do extrému, povedal by som, že by som si robil starosti, keby hlasovali za nás. Nepotrebujem takýto druh podpory. Komisia si neželá ich podporu. Žiada a želá si však podporu všetkých európskych síl. To od vás žiadam. Žiadam to skromne, ale s pevným presvedčením, že potrebujeme vašu podporu a že nám môžete pomôcť preklenúť priepasť, ktorá dnes existuje.
<P>
Aký je skutočný problém? Aj v tejto otázke buďme konkrétni. Keď o tom hovoríme so spoluobčanmi, dnes v Európe - toto bude moja záverečná poznámka, pán predseda - existuje veľká priepasť medzi našimi ambíciami a výsledkami, ktoré sme schopní dosiahnuť.
<P>
Poniektorí chcú túto priepasť využiť na to, aby znížili naše ambície. Ostatní, medzi ktorých patríme, chcú zlepšiť naše výsledky tak, aby boli v súlade s našimi ambíciami. Spolieham sa na tento Parlament, že splní naše ambície, ambície za silnejšiu Európu v čoraz náročnejšom svete.
<P>
Žiadam vás o podporu novej Komisie, aby sme v súlade s ambíciami mohli zmeniť európsky sen na skutočnosť.
<P>
(potlesk)
<SPEAKER ID="073" NAME="Predseda">
Ďakujem vám, pán Barroso, za vašu detailnú odpoveď na otázky a pripomienky, ktoré vám boli predložené v tomto Parlamente, ako aj za veľmi rozsiahlu analýzu našich vzájomných vzťahov, vzťahov medzi Európskou komisiou a Európskym parlamentom. Sme si vedomí zodpovednosti, ktorá spočíva na pleciach Európskeho parlamentu. Naša dohoda má nový charakter a vzájomná spolupráca je dnes oveľa bližšie než v minulosti. Naša spoločná zodpovednosť za obe inštitúcie Spoločenstva - Európsky parlament a Európsku komisiu - má mimoriadny význam. Ďakujem vám aj za to, že ste prezentovali svoje stanovisko o činnosti Európskej komisie a o cieľoch tejto činnosti. Ešte raz by som chcel poďakovať pánovi Lópezovi Garridovi, ktorý zastupuje španielske predsedníctvo, a celej španielskej delegácii za to, že sa dnes v Parlamente zúčastnili na našich rokovaniach a rozprave.
<P>
V súlade s článkom 106 ods. 4 rokovacieho poriadku som dostal päť návrhov uznesení.
<P>
Rozprava sa skončila.
<P>
Hlasovanie sa uskutoční v utorok 9. februára 2010.
<P>
Písomné vyhlásenia (článok 149)
<SPEAKER ID="074" NAME="Carlo Casini  " LANGUAGE="IT">
Chcel by som povedať, že ako predseda Výboru pre ústavné veci som veľmi rád, že sa v súvislosti s hlavnými bodmi novej rámcovej dohody dosiahla medzi Komisiou a Parlamentom dohoda.
<P>
Musím však povedať, že sa musíme lepšie zamyslieť nad povahou vzťahu medzi týmito dvoma inštitúciami. Perspektíva demokratického rastu v Únii je naďalej taká, že Parlament sa považuje za orgán, ktorý zastupuje ľudí, a Rada za akúsi druhú komoru, ktorá zastupuje štáty. Z tohto hľadiska by sa Komisia mala považovať za vládu a je jasné, že táto zostava by si vyžadovala predpisy, ktoré by boli oveľa detailnejšie ako úpravy, ktoré dnes boli zaslúžene predložené.
<P>
Pokiaľ ide o právo občanov na iniciatívu, chcel by som uviesť jednu pripomienku. Relevantné pravidlá sa budú musieť vypracovať vzhľadom na účinky, ktoré by podľa nás mali byť ich výsledkom. Tieto účinky je potrebné zvážiť vzhľadom na tie, ktoré vyplývajú z existujúceho práva každého občana predložiť Európskemu parlamentu petíciu, a tie, ktoré súvisia s obmedzenými právomocami Parlamentu. Parlament nemá právomoc iniciatívy, má však právomoc požiadať Komisiu, aby iniciovala právne predpisy.
<SPEAKER ID="075" NAME="Edite Estrela  " LANGUAGE="PL">
Teraz, keď sa vyriešil inštitucionálny problém nadobudnutím platnosti Lisabonskej zmluvy a voľbou novej Komisie, začína nová éra histórie Únie. Je to nová éra, ktorej cieľom je ambicióznosť pri využívaní právomoci na iniciatívu a prezieravosť, pokiaľ ide o veľké výzvy našej doby. Nová éra, v ktorej bude Komisia pracovať v dokonalom súlade s Parlamentom pri hľadaní riešení na problémy, ktorým čelia európski občania, ako to stanovuje medziinštitucionálna dohoda. Nová éra európskeho vedenia v súvislosti s hlavnými problémami súčasného sveta a adekvátnych reakcií na výzvy budúcnosti. Nová éra v integrácii spravodlivejšej Európy, ktorá preukazuje väčšiu solidaritu.
<P>
Nové kolégium komisárov na základe dôkazu poskytnutého počas vypočutí spĺňa potrebné kritériá na to, aby mohlo splniť súčasné potreby. Je to vyvážená Komisia, ktorá je kombináciou skúseností svojich pôvodných členov a elánu druhej polovice svojich členov. Je vyvážená, aj pokiaľ ide o rodové zastúpenie, keďže jednu tretinu jej členov tvoria ženy, čo je malý nárast v porovnaní s predchádzajúcim stavom. Vyváženie právomocí medzi všetkými troma inštitúciami neoslabuje nikoho, ale posilňuje Európu.
<SPEAKER ID="076" NAME="Ilda Figueiredo  " LANGUAGE="PT">
Pán predseda Barroso pri predstavovaní novej Európskej komisie predložil program, ktorý je pokračovaním neoliberálnej, federalistickej a militaristickej politiky starej Komisie. Kolégium komisárov, ktoré zastupuje, bude pokračovať v tej istej línii, ako sme to mohli vidieť počas vypočutí, ktoré sa konali v parlamentných výboroch. Pred nami sa nachádza obdobie návrhov zameraných na prehĺbenie európskej kapitalistickej integrácie, ktorou práve prechádzame.
<P>
Predchádzajúca Komisia zanechala veľké množstvo pripravenej práce vrátane všeobecného prehľadu, pokiaľ ide o verejnú konzultáciu stratégie, ktorá bude pokračovaním tzv. lisabonskej stratégie. V súčasnosti ju nazývajú stratégia EÚ do roku 2020, ako však už povedali, v skutočnosti ide o jej realizáciu: Využitie nového prístupu k existujúcim nástrojom. Inak povedané, ako už vieme, bude to znova to isté.
<P>
Ignorujú potrebu vyváženia toho, do akej miery boli opatrenia prijaté v mene lisabonskej stratégie implementované a do akej miery boli dosiahnuté ciele stanovené v rovnakom čase, alebo aké boli dôsledky uplatňovania Paktu stability. Zatajujú skutočnosť, že v celej EÚ máme viac ako 23 miliónov nezamestnaných, pričom táto nezamestnanosť postihuje najmä mladých ľudí, pretože miera ich nezamestnanosti v súčasnosti presahuje 21 %, a že viac ako 85 miliónov ľudí žije v chudobe. Z tohto dôvodu musíme hlasovať proti novej Komisii.
<SPEAKER ID="077" NAME="Lidia Joanna Geringer de Oedenberg  " LANGUAGE="PL">
Vážený pán predseda, Európska komisia, ktorú vedie pán Barroso, dnes dosiahla väčšiu podporu ako v roku 2004. V rozprave, ktorá predchádzala hlasovaniu, však boli vyjadrené mnohé námietky týkajúce sa zloženia Komisie a nejasného rozdelenia právomocí v rámci nového kolégia. Napríklad ochrana spotrebiteľov je súčasťou portfólia šiestich rôznych komisárov. V súčasnosti je veľmi ťažké predstaviť si, aký vplyv budú mať tieto spoločné právomoci na efektivitu práce príslušných komisárov. Európska komisia, ktorá bola zvolená dnes, 9. februára 2010, bude musieť urýchlene začať pracovať, pretože približne od októbra minulého roka, keď sa mala uskutočniť voľba novej Komisie, ju zastupuje stará Komisia, ktorá neprijala žiadne nové iniciatívy. Dodržanie rámcového porozumenia o kontaktoch s Parlamentom bude pre novú Komisiu testom, najmä pokiaľ ide o zásadu rovnakého zaobchádzania pre Parlament a Radu.
<P>
Tiež by som rada poukázala na skutočnosť, že v priebehu funkčného obdobia súčasnej Komisie sa zreviduje Medziinštitucionálna dohoda z roku 2003 o lepšej tvorbe právnych predpisov. Ako spravodajkyňa Výboru pre právne veci v súčasnosti na tom pracujem a dúfam, že konštruktívna spolupráca s novou Komisiou prinesie v tejto oblasti hmatateľné výsledky.
<SPEAKER ID="078" NAME="Rareş-Lucian Niculescu  " LANGUAGE="RO">
Nové kolégium komisárov je prvým kompletným tímom Európskej únie zloženým z 27 členských štátov. Rumunsko a Bulharsko, ktoré vstúpili do Európskej únie 1. januára 2007, majú až teraz príležitosť vymenovať komisára na celé funkčné obdobie piatich rokov.
<P>
Blahoželám Rumunsku k voľbe pána Cioloşa. Domnievam sa, že jeho prejav počas vypočutí, ktoré sa konali vo Výbore pre poľnohospodárstvo a rozvoj vidieka, zanechal vo všetkých prítomných hlboký dojem. Takisto sa domnievam, že jeho profesionalita je dobrým znamením, keď sa zameriame na hlavné výzvy, ktorým musíme čeliť v oblasti, ktorú bude viesť. V prvom rade mám na mysli nadchádzajúce rozpravy o budúcnosti spoločnej poľnohospodárskej politiky.
<P>
S cieľom nájsť najvhodnejšie riešenia, ktoré budú zodpovedať potrebám a záujmom všetkých členských štátov, nový komisár bude musieť dôkladne chápať problematiku európskeho poľnohospodárstva, mať veľké pracovné nasadenie a veľkú dávku diplomacie, teda všetky kvality, ktoré tento komisár podľa mojich informácií má. Celému kolégiu komisárov želám veľa úspechov a dúfam, že v rámci svojho budúceho mandátu budú úspešní vo svojom úsilí priblížiť Európsku úniu občanom.
<SPEAKER ID="079" NAME="Rafał Kazimierz Trzaskowski  " LANGUAGE="PL">
Blahoželám pánovi Barrosovi a celému kolégiu komisárov a zároveň dúfam, že teraz budeme mať oveľa nezávislejšiu a dynamickejšiu Komisiu. Komisiu, ktorá bude predovšetkým chrániť spoločné záujmy a ktorá bude vykonávať ambiciózne reformy politík EÚ, ktoré budeme musieť uskutočniť po rokoch strávených reformovaním našich inštitúcií. Pokiaľ ide o vzťahy medzi Komisiou a Parlamentom, sme svedkami novej otvorenosti, ktorá nie je len výsledkom nových právomocí Parlamentu, ale, ako sme počuli minulú jeseň, aj želania pána Barrosa vytvoriť s Parlamentom špeciálne partnerstvo. Je fakt, že konkrétne ustanovenia predbežnej rámcovej dohody o spolupráci medzi oboma inštitúciami do veľkej miery posilnili úlohu Parlamentu v rozhodovacom procese, čím sa tento proces stal demokratickejším. Problémy však spočívajú v detailoch, a z tohto dôvodu budeme podrobne sledovať rokovania, aby sme sa ubezpečili, že sľuby, ako napríklad začlenenie Parlamentu do procesu budovania diplomacie EÚ, budú dodržané.
<P>
(Rokovanie bolo prerušené o 11.50 hod. a pokračovalo o 12.05 hod.)
