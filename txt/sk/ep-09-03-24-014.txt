<CHAPTER ID="014">
Kompatibilita nabíjačiek na mobilné telefóny (rozprava) 
<SPEAKER ID="465" NAME="Predsedajúca">
Ďalším bodom programu je otázka Komisii na ústne zodpovedanie (B6-0225/2009) o kompatibilite nabíjačiek na mobilné telefóny, ktorú predkladá pán Cappato v mene Skupiny Aliancie liberálov a demokratov za Európu.
<SPEAKER ID="466" NAME="Marco Cappato">
autor. - (IT) Vážená pani predsedajúca, dámy a páni, skutočnosť, o ktorej diskutujeme, je veľmi jasná a jednoduchá: v Európe sa využíva približne 500 miliónov mobilných telefónov a existuje 30 rozličných typov nabíjačiek. Technický dôvod tejto nejednotnosti: žiaden neexistuje. Žiadny technický dôvod neexistuje. Ide len o zdroj nečestnej špekulácie zo strany výrobcov na jednej strane a o pôvodcu očividných environmentálnych škôd na strane druhej, keďže v dôsledku tejto pasce, z ktorej spotrebitelia nemôžu uniknúť, sa do životného prostredia každé dva až tri roky dostávajú stovky miliónov nabíjačiek na mobilné telefóny.
<P>
Európska komisia - pán komisár Verheugen - mimoriadne promptne odpovedala na našu otázku, ktorá požadovala kroky na normalizáciu tohto vybavenia, a tak sa dnes pána komisára pýtame, v akom bode sa nachádzame. Jednou z možných ciest je samoregulácia, čím mám na mysli to, že výrobcovia mobilných telefónov, a teda aj nabíjačiek, môžu veľmi rýchlo súhlasiť so zavedením normy, ktorá ukončí túto absurdnú a škodlivú situáciu.
<P>
Z tohto dôvodu by sme rovno upozornili, pán komisár Verheugen, že bez ohľadu na to, akú záruku samoregulácie by výrobcovia chceli poskytnúť, budeme musieť dať jednoznačne najavo, že ak by ohlas nebol dostatočný, zakročíme nariadením a že toto nariadenie by sa nemalo týkať iba mobilných telefónov a nabíjačiek na mobilné telefóny, ale aj ďalších digitálnych zariadení, pri ktorých existuje ten istý problém. Týmto spôsobom by Európa mohla - už končím, pani predsedajúca - zaviesť normy, ktoré by v konečnom dôsledku mohli byť zavedené aj ako medzinárodné normy. Ide o veľkú príležitosť, pokiaľ ide o technickú záležitosť, avšak o významnú príležitosť pre európskych spotrebiteľov.
<SPEAKER ID="467" NAME="Günter Verheugen" LANGUAGE="DE">
Vážená pani predsedajúca, dámy a páni, som rád, že môžem poslancov Európskeho parlamentu oboznámiť s tým, že pri harmonizácii nabíjačiek na mobilné telefóny v Európe sa dosiahol skutočný pokrok.
<P>
Najskôr by som však chcel poďakovať pánovi Cappatovi a pánovi Mandersovi za angažovanosť, ktorú vniesli do tohto problému, s ktorým sa európski občania stretávajú každý deň.
<P>
Plne s nimi súhlasím v tom, že musíme skoncovať so stále narastajúcim počtom nabíjačiek a že v budúcnosti musí byť možné mobilné telefóny nabíjať pomocou jedinej normalizovanej nabíjačky. Stovky miliónov nepotrebných nabíjačiek a adaptérov v Európe nezmyselne zaťažujú životné prostredie a svojou vysokou cenou zároveň dráždia používateľov. Dnes každý, kto zmení svoj mobilný telefón, zvyčajne potrebuje úplne inú nabíjačku. Dokonca aj rozličné modely od toho istého výrobcu nevyužívajú normalizovanú nabíjačku.
<P>
Nie je to nový problém. Je však dôležité uvedomiť si, že nabíjať mobilný telefón nie je ako tankovať benzín do auta: z technického hľadiska je to zložitejšia otázka. Pred pár rokmi technológia ešte nedosahovala úroveň, na ktorej by bola možná úplná harmonizácia, najmä z dôvodu bezpečnostných rizík. Mobilné telefóny sa mohli počas nabíjania prehriať, alebo dokonca vybuchnúť.
<P>
Medzitým sa tieto problémy podarilo vyriešiť a neexistujú žiadne technické dôvody, ktoré by bránili harmonizácii.
<P>
Preto som podnikol konkrétne kroky, aby som priemysel podnietil k uvedeniu normalizovanej nabíjačky na trh.
<P>
Som si istý, že priemysel bude konať rýchlo. Avšak vzhľadom na svoju úlohu európskej inštitúcie nesmieme poľaviť v tlaku. Za žiadnych okolností by sme nemali vylúčiť možnosť zavedenia právnych nariadení. Ako už možno viete, na svojom poslednom kongrese v Barcelone prevádzkovatelia sietí oznámili, že od roku 2012 bude možné väčšinu nových predávaných mobilných telefónov nabíjať pomocou jednej normalizovanej nabíjačky.
<P>
To je dobre, ale nestačí to. Komisia by chcela úplnú harmonizáciu na základe jednotnej normy a záväzného prísľubu zo strany priemyslu, že tak urobí. Komisia očakáva, že priemysel do konca apríla vypracuje záväznú dohodu vo forme memoranda. Toto memorandum by mali podpísať najväčší výrobcovia mobilných telefónov a malo by zaručiť, že ľubovoľná nabíjačka dokáže nabíjať ľubovoľný mobilný telefón a že ľubovoľný mobilný telefón možno nabíjať ľubovoľnou nabíjačkou.
<P>
Ak priemysel nezavedie dobrovoľnú dohodu, Komisia s legislatívnym návrhom nebude otáľať.
<P>
Po dosiahnutí prelomu pri mobilných telefónoch očakávam, že sa automaticky vyrieši tento problém pri ďalších zariadeniach, ako sú digitálne kamery a prehrávače MP3. Ak by sa tak nestalo, potom aj v tomto prípade bude pravdepodobne potrebný právny zásah.
<P>
Komisia sa naďalej spolieha na cennú podporu Európskeho parlamentu s cieľom vyriešiť tento nepríjemný problém raz a navždy.
<SPEAKER ID="468" NAME="Paul Rübig" LANGUAGE="DE">
Vážená pani predsedajúca, pán komisár, dámy a páni, dnes môžeme oslavovať Európsky deň mobilného telefónu, pretože sme spolu s Komisiou a Radou prijali nariadenie o roamingu II. Dospeli sme k priaznivému záveru, ktorý povedie k zníženiu nákladov na používanie mobilných telefónov. V čase hospodárskej krízy je to dobrá vec. Plánujeme aj program znižovania nákladov pre nabíjačky, ktorý je mimoriadne dôležitý pre európskych občanov.
<P>
Nabíjačky by mali mať podobne ako chladničky štítok s uvedením triedy účinnosti tak, aby ste mohli zistiť množstvo spotrebúvanej elektrickej energie. Pre nás je taktiež dôležité zaviesť právnu požiadavku na automatické odpojenie, aby sa nabíjačka po nabití zariadenia automaticky vypla. Okrem toho by sme mali požiadať normalizačné inštitúcie o vypracovanie návrhov, ktoré by to umožnili.
<P>
Verím, že harmonogram, ktorý predstavila Komisia, je vyhovujúci, keďže od priemyslu požaduje, aby do apríla dospel k dobrovoľnej dohode, inak bude podliehať technickým právnym predpisom. Samozrejme, nie je to také jednoduché, ako sa zdá. Na jednej strane máme spojenie medzi nabíjačkou a mobilným telefónom. Pre toto spojenie možno pomerne jednoducho stanoviť technickú normu. Avšak na druhej strane je tu problém zásuviek, ktorý poznáme z európskych noriem. V tomto prípade by sme mali vypracovať návrhy, ktoré by vyriešili tento problém, ktorý sa netýka len Európy, ale aj zvyšku sveta. Možno by sme do problému mohli zapojiť Medzinárodnú organizáciu pre normalizáciu s cieľom nájsť celosvetové riešenie.
<SPEAKER ID="469" NAME="Silvia-Adriana Ţicău" LANGUAGE="RO">
Záležitosť, o ktorej diskutujeme, vskutku ovplyvní veľký počet spotrebiteľov na úrovni Európskej únie. Musím sa taktiež zmieniť o tom, že rok 2009 ako rok kreativity a inovácií je rokom, v ktorom môžeme dosiahnuť pokrok na ceste k tejto normalizácii, ak výrobcovia mobilných telefónov podpíšu túto dohodu, aj keď zatiaľ na základe dobrovoľnosti.
<P>
Domnievam sa, že v prvom rade potrebujeme spoločnú technickú normu. Taktiež verím, že je dôležité do procesu zapojiť aj európske inštitúcie, ktoré sa zaoberajú normalizáciou, aby bolo možné na úrovni trhu využívať náležitý výskum.
<P>
Myslím si, že dôležitá je aj informačná kampaň zameraná na spotrebiteľov, pretože nám nestačí, aby mobilné telefóny iba niesli tieto štítky s uvedením ich energetickej účinnosti. Taktiež verím, že je dôležité, aby sa spustila informačná kampaň o type nabíjačiek na mobilné telefóny.
<P>
Rok 2012 nie je ďaleko. Myslím si, že ak budú výrobcovia naozaj investovať do tohto nového typu unikátnej nabíjačky, bude dosť času na splnenie konečného termínu stanoveného na rok 2012.
<P>
Chcem sa však zmieniť o tom, že výskum naozaj viedol k niekoľkým aplikáciám, ktoré sú už dostupné na trhu: dostupné sú nabíjačky, ktoré možno z tesnej blízkosti používať na nabíjanie dvoch či troch súprav. Dokonca aj v prípade, že tieto súpravy sú v rozličných vyhotoveniach a ide o rôzne modely, možno ich nabíjať simultánne.
<P>
Preto musíme viac investovať do výskumu, podľa môjho názoru najmä do výskumu určeného pre sektor informačných a komunikačných technológií. Dosahuje sa pokrok. V siedmom rámcovom programe pre výskum máme pridelené veľké sumy finančných prostriedkov. Zdá sa však, že sa neurobilo dosť pre značne úzku oblasť, ako sú nabíjačky na mobilné telefóny. Preto si myslím, že dohoda medzi výrobcami je krokom vpred, musia ju však sprevádzať určité spoločné normy.
<SPEAKER ID="470" NAME="Toine Manders" LANGUAGE="NL">
Vážená pani predsedajúca, dnes diskutujeme o téme, ktorá má pre spotrebiteľov špeciálny význam: konkrétne o štandardnom pripojení pre nabíjačky na mobilné telefóny. Ako liberál som, samozrejme, za to, aby sa umožnilo fungovanie vnútorného trhu, a za minimálny možný rozsah zásahov vlády do tohto trhu. Na druhej strane musia mať spotrebitelia aj na výber. Momentálne spotrebitelia pri kúpe nového telefónu nemajú na výber vôbec. Nabíjačku je nutné automaticky zakúpiť spolu s telefónom a spotrebitelia sú tým často znechutení. Navyše, výskum ukazuje, že spotrebitelia utratia ročne 300 miliónov EUR za nové nabíjačky, pretože sú automaticky súčasťou kúpy nových telefónov. Prináša to aj ten dôsledok, že životné prostredie je taktiež zaťažené do výšky 300 miliónov EUR ročne, a to ešte bez uváženia plytvania energiou, ktoré tieto lacné nabíjačky spôsobujú, keďže sa často nechávajú v zásuvke aj po odpojení telefónu, pričom naďalej spotrebúvajú elektrickú energiu.
<P>
Ja a môj kolega, pán Cappato, sme roky vyzývali na zavedenie európskej normy. Chcel by som veľmi pochváliť pána komisára za spôsob, akým to zvládol - použil trochu priateľského prístupu voči priemyslu a zároveň mu pohrozil: "Ponúknete riešenie, lebo ak nie, zavedieme záväzné právne predpisy". Ešte viac by som mu chcel zablahoželať k tomuto prístupu, pretože ako liberál som proti direktívnej regulácii tam, kde možno použiť prehováranie. Prehováranie znamená, že človek niečo radšej urobí, pretože to považuje za výhodné. Myslím si, že v tomto pán komisár dosiahol výnimočný úspech.
<P>
Už niekoľkokrát som rozprával nasledovnú historku: keď som pred 35 rokmi stretol svoju manželku, prehováral som ju, aby šla so mnou na schôdzku. Keby som ju nútil, pravdepodobne by nedocenila tú pridanú hodnotu, ktorú máme dnes, a táto "koncepcia" by preto tak dlho nevydržala. Verím, že tento príklad sa týka aj priemyslu, pretože ak priemysel tento problém vyrieši sám, urobí to lepšie, ako keby riešenie stanovili politici.
<P>
Preto si myslím, že je to vynikajúce riešenie. Verím, že včas dokážete zaviesť normu nielen pre nabíjačky na mobilné telefóny, ale pre viaceré elektrické zariadenia, keďže rovnaké znechutenie spotrebiteľov sa týka aj iných elektrických spotrebičov. Ak rodina odchádza na víkend, môže so sebou brať hoci aj 30 nabíjačiek. Vždy existujú ľudia - vrátane napríklad poslancov, ktorí sú dnes v Parlamente prítomní - ktorí sa musia pýtať, či má niekto nabíjačku, ktorú by si mohli požičať, pretože si tú svoju zabudli. Potom musíte nájsť konkrétnu nabíjačku konkrétneho vyhotovenia a konkrétneho modelu. Ešte raz, moja poklona, pán komisár. Verím, že sa to skutočne udeje v roku 2012, a verím, že budete konať rázne, ak priemysel nenaplní svoje záväzky, pretože je to veľmi dôležité. V zálohe budete musieť mať bič, hoci lepšie by bolo riešenie dosiahnuť prehováraním a samoreguláciou. Uspeli ste a k tomu vám blahoželám.
<SPEAKER ID="471" NAME="Paul Rübig" AFFILIATION="PPE-DE">
(DE) Vážená pani predsedajúca, mám pre pána komisára Verheugena ďalšiu otázku. Porty USB 2 dokážu prenášať nielen energiu, ale aj údaje. Nemohlo by to byť alternatívne riešenie?
<SPEAKER ID="472" NAME="Günter Verheugen" LANGUAGE="DE">
Vážená pani predsedajúca, dámy a páni, taktiež som sa o tom zmienil, pán Rübig. Chcel som vám povedať, že to je dôvod, prečo som v tejto otázke taký uvoľnený, pretože neverím, že priemyslu zbytočne komplikujeme život, keďže norma USB už platí. Všetci moji odborní poradcovia mi hovoria, že túto existujúcu normu možno použiť pre všetky príručné zariadenia. Nemôžete ju použiť zároveň pre stolové počítače a mobilné telefóny, ale je to možné pre všetky príručné zariadenia.
<P>
To je aj moja odpoveď pani Ţicăovej. Norma, na ktorú sa pýtate, už v skutočnosti existuje. Okrem toho by som vám, pani Ţicăová, mal povedať, že už prebieha intenzívna práca v oblasti spotreby energie a vplyvu nabíjačiek tohto typu na životné prostredie. Túto otázku preskúmame najneskôr vtedy, keď začneme pracovať na realizácii smernice, ktorá sa týka výrobkov, ktoré spotrebúvajú energiu, a na ktorú sme predložili nový návrh.
<P>
Moja posledná poznámka je znova adresovaná pánovi Rübigovi. Myslím si, že myšlienka automatického odpojenia je dobrá a to sa netýka iba nabíjačiek. Myslím si, že je to záležitosť, ktorú možno rozviesť oveľa ďalej. Komisia na tom už pracuje a podá vám správu o výsledkoch.
<SPEAKER ID="473" NAME="Predsedajúca">
Rozprava sa skončila.
