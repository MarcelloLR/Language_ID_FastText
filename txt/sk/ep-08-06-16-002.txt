<CHAPTER ID="002">
Vyhlásenia predsedníctva
<SPEAKER ID="006" NAME="Predseda">
Dámy a páni, rád by som vás oboznámil s dvomi vyhláseniami. Druhé vyhlásenie bude v mene Konferencie predsedov a na jej žiadosť.
<P>
Výsledok referenda z 12. júna 2008 v Írsku konfrontuje Európsku úniu s jednou z najťažších úloh v celej jej histórii. Reformná Lisabonská zmluva, ktorá sa zrodila z Ústavnej zmluvy navrhnutej ako dohovor medzi poslancami národných parlamentov a Európskeho parlamentu na verejných zasadnutiach, slúži na vytvorenie demokratickejšej, účinnejšej a transparentnejšej Európskej únie. Posilňuje právomoci Európskeho parlamentu, národným parlamentom prináša väčšiu zodpovednosť za tvorbu politiky EÚ, občanom Európskej únie umožňuje predkladať iniciatívy európskym inštitúciám a zabezpečuje úlohu miestnych samospráv.
<P>
Lisabonská zmluva je reakciou na kritiku verejnosti týkajúcu sa nedostatkov Európskej únie. Zmluva približuje Európsku úniu k občanom. Niet pochybností, že uplatňovanie reformnej zmluvy je absolútnou nevyhnutnosťou, ak má Európska únia obhájiť svoje hodnoty a záujmy v 21. storočí. Bez reforiem zakotvených v Lisabonskej zmluve je vstup iných krajín do Európskej únie len ťažko mysliteľný.
<P>
Vyzývame účastníkov samitu EÚ v Bruseli, ktorý sa uskutoční tento štvrtok a piatok, aby podnikli všetky potrebné kroky na realizáciu reformnej zmluvy. Proces ratifikácie musí pokračovať bez obmedzenia. Naliehavo vyzývame írsku vládu, aby navrhla spôsoby spolupráce v tomto zložitom období politického života v Európe.
<P>
Európsky parlament sa bude všetkými silami a veľmi vášnivo snažiť splniť tieto úlohy. Očakávame, že podobne bude konať Európska komisia a vlády všetkých členských štátov Európskej únie. Taktiež očakávame, že do svojich snáh začlenia aj Európsky parlament. Našim cieľom naďalej zostáva nadobudnutie účinnosti Lisabonskej zmluvy v čase volieb do Európskeho parlamentu v júni 2009. S Vašim súhlasom budem rezolútne obhajovať tieto zásady pred Európskou radou v Bruseli 19. a 20. júna.
<P>
(potlesk)
<P>
Diskusia s Radou a Komisiou sa uskutoční v stredu ráno. Nie je našim zámerom diskutovať teraz o tejto záležitosti. Diskusia o príprave zasadnutia Európskej rady sa uskutoční v stredu ráno, a to je logický čas na diskusiu o tejto otázke, pretože budú prítomní aj predsedovia Rady a Komisie.
<P>
Musíme viesť vysokoštruktúrovanú diskusiu a svoje pevné stanoviská v tejto veci som predstavil. Ďalším dôvodom, prečo som to urobil už teraz, je to, že bývalá predsedníčka Európskeho parlamentu Simone Veil, ktorej bude v stredu v Španielsku udelené významné ocenenie, ma osobne požiadala, aby som poskytol laudatio. Nemohol som jej žiadosti nevyhovieť a chcel som sa ubezpečiť, že poznáte moje osobné stanovisko k udalostiam v Írsku a k úlohám, ktoré pred nami stoja.
<P>
Na Konferencii predsedov ma požiadali, aby som vyjadril stanovisko k otázke Stredného východu. V období od 30. mája do 2. júna 2008 navštívila 14-členná delegácia našej pracovnej skupiny pre Stredný východ pod vedením Veronique De Keyser a Annemie Neyts-Uyttebroeck Izrael a Palestínu. Počas nej hodnotila praktické plnenie cieľov, ktoré boli verejne vyhlásené všetkými stranami konferencie v Annapolise pred šiestimi mesiacmi v spoločnom vyhlásení a tvoria súčasť snahy o dosiahnutie riešenia v podobe dvoch štátov do konca tohto roka. Ku kľúčovým bodom patrilo posilňovanie bezpečnostných síl samotnými Palestínčanmi, otázka rozvoja osád, najmä v okolí Jeruzalema, hospodársky rozvoj, obmedzená sloboda pohybu na Západnom brehu a nakoniec humanitárna situácia v Pásme Gazy, ktoré je odrezané a podlieha medzinárodným sankciám.
<P>
Správa, ktorú delegácia jednomyseľne prijala (pričom išlo o delegáciu zloženú zo zástupcov viacerých strán), bola minulý týždeň predstavená v prítomnosti zástupcov Komisie a Rady a potom predložená Konferencii predsedov. Obsahuje smutný obraz situácie. Hoci sa dosiahol určitý povzbudzujúci pokrok, išlo skôr o sektory a jeho účinok je obmedzený. Postup udalostí neponecháva žiadny priestor na optimizmus. V súčasnej situácii sú ambiciózne ciele z Annapolisu len ťažko dosiahnuteľné.
<P>
Delegácia vyjadrila jednomyseľné stanovisko (ktoré podporila aj Konferencia predsedov), že sa musí zrušiť blokáda Pásma Gazy, opätovne zaviesť kontrolovaný pohyb osôb a tovarov cez hranice a obmedziť násilie.
<P>
Aj na Západnom brehu je potrebné presadiť novú politiku, na základe ktorej sa bude zvyšovať dôveryhodnosť Palestínskej samosprávy a postupne podporovať trvalo udržateľný hospodársky rozvoj. Je potrebné vystúpiť proti izraelskej politike stáleho rozdelenia a geografickej separácie. Podobne ako americká vláda, ktorá toto stanovisko vyjadrila včera prostredníctvom ministerky zahraničných vecí Condoleezy Rice, vyzývame na ukončenie rozširovania osád, a to najmä v Jeruzaleme.
<P>
Myslíme si, že nikto nemá právo vyhýbať sa povinnostiam dohodnutým v Annapolise. Izraelčania a Palestínčania spolu začali vyjednávať v dobrej viere a v duchu zmierenia. Musia sa vrátiť k samotnej podstate tejto cesty. Musia ukázať odvahu a silu zapojiť sa do politickej obnovy. A je na nás, Európanoch, aby sme svojich partnerov v tomto procese sprevádzali a podporovali. Európsky parlament uplatní svoju rozhodovaciu zodpovednosť.
<P>
Vzťahy Európskej únie s Izraelom a Palestínskou samosprávou sa musia vytvoriť tak, aby sa podporil celkový mierový proces. Ďalším faktorom v snahe posilniť mier môže byť Barcelonský proces - únia pre Stredozemie. Európsky parlament očakáva primerané konzultácie v rámci európskeho boja za mier na Strednom východe.
<P>
Kým tu rokujeme, rybári z Pásma Gazy sa vydávajú na more. Z dôvodu blokády nadobudlo znečistenie životného prostredia alarmujúce rozmery. Ohrozuje obživu posádok rybárskych lodí a tie proti nemu protestujú. Demonštrujú za svoje právo loviť ryby, zarobiť si na živobytie a žiť slobodne a v mieri. Naša delegácia prisľúbila rybárom podporu. V mene nás všetkých môžem preto týmto rybárom vyjadriť solidaritu Európskeho parlamentu.
<P>
Ďakujem, dámy a páni, za vypočutie môjho vyhlásenia a druhého vyhlásenia, o vyjadrenie ktorého som bol požiadaný na Konferencii predsedov.
