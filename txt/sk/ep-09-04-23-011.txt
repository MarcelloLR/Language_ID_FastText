<CHAPTER ID="011">
Klimaticko-energetický balík a balík o námornej doprave (podpis aktov) 
<SPEAKER ID="333" NAME="Predseda">
Vážený pán podpredseda vlády a zástupca predsedníctva Európskej únie Nečas, pán komisár Rehn, vážení spravodajcovia a predsedovia výborov, dámy a páni.
<P>
Dnes máme to potešenie spoločne podpísať dva významné balíky opatrení, klimaticko-energetický balík a balík o integrovanej námornej politike pre Európsku úniu. Táto chvíľa je vyvrcholením vytrvalej práce, ktorú sme spoločnej s Radou a Komisiou vykonávali. Prijatím týchto dvoch legislatívnych projektov Európska únia dokazuje, že je schopná rozhodne konať, aby sme spoločne prekonali problémy v základných oblastiach trvalo udržateľného rozvoja, ochrany životného prostredia a bezpečnosti na mori. Tento verejný podpis pomôže zdôrazniť dôležitosť európskych právnych predpisov pre európskych občanov.
<P>
V klimaticko-energetickom balíku Parlament a Rada stanovili základ pre Európsku úniu, ktorého cieľom je dosiahnuť klimatické ciele do roku 2020 a aj naďalej zaujímať v boji proti klimatickým zmenám popredné miesto. Klimatický balík zahŕňa dôležité právne rámce, ktoré pomôžu napríklad zlepšiť systém obchodovania s emisnými kvótami alebo snahu členských štátov znížiť emisie skleníkových plynov a zároveň podporiť metódy získavania obnoviteľných zdrojov energie a skladovania uhlíka. Spravodajkyne pani Doylová a pani Hassiová sú tu dnes medzi nami, teda predpokladám; aspoň pani Hassiovú tu vidím.
<P>
Tento balík opatrení Európskej únii zabezpečí potrebnú dôveryhodnosť pred začiatkom medzinárodnej konferencie, ktorá sa má v decembri konať v Kodani, ako aj v priebehu rokovaní o komplexnej a záväznej dohode.
<P>
Pokiaľ ide o námornú dopravu, Parlament a Rada v priebehu zmierovacieho konania dospeli k dohode o ôsmych dokumentoch. Ide o výsledok intenzívnej práce trvajúcej viac ako tri roky.
<P>
Tento výsledok je dôkazom silného nátlaku, ktorý Európsky parlament vyvinul, aby zabezpečil, že sa v budúcnosti bude predchádzať pohromám na mori, akými boli napríklad Erika v roku 1999 či Prestige v roku 2002, a to zvyšovaním bezpečnosti na mori.
<P>
Dnes vidíme, že z mnohých návrhov Dočasného výboru pre zlepšenie bezpečnosti na mori, ktorý zriadil Európsky parlament, sa stali zákony. Vďaka týmto špecifikáciám sa podarilo zlepšiť inšpekcie a prehliadky lodí, dozor nad námornou plavbou a poistenie vlastníkov lodí, zaviedlo sa povinné poistenie a zároveň sa posilnili zisťovacie povinnosti, ako aj zodpovednosť za škody v prípade nehody.
<P>
Som veľmi rád, že sa k nám práve teraz pridala aj pani spravodajkyňa Doylová.
<P>
Na záver mi dovoľte, aby som poďakoval českému predsedníctvu, Komisii, členom Výboru pre životné prostredie, verejné zdravie a bezpečnosť potravín, Výboru pre priemysel, výskum a energetiku a Výboru pre dopravu a cestovný ruch, ale najmä všetkým predsedom týchto výborov a spravodajcom, ktorí intenzívne pracovali na týchto dôležitých legislatívnych aktoch. Moja vďaka patrí najmä vám, vážení kolegovia, za vašu účasť na dnešnom podpise týchto dôležitých legislatívnych projektov. Osobitnú radosť mám z toho, že nás dnes svojou prítomnosťou poctili dvaja predsedovia politických skupín. Ďakujem vám, že ste prišli.
<P>
Teraz by som rád vyzval úradujúceho predsedu Rady, aby sa ujal slova.
<SPEAKER ID="334" NAME="Petr Nečas" LANGUAGE="CS">
Vážený pán predsedajúci, pán komisár, dámy a páni, ďakujem vám za pozvanie na toto zasadnutie na pôde Európskeho parlamentu pri príležitosti slávnostného podpísania klimaticko-energetického balíka a námorného balíka, dvoch kľúčových opatrení, na ktorých sa za pomoci Európskej komisie dohodli členské štáty Európskej únie, tento Parlament a ďalší partneri. Dovoľte mi, aby som na začiatok v mene Európskej rady povedal zopár slov ku klimaticko-energetickému balíku.
<P>
Balík potvrdzuje vedúcu úlohu EÚ v celosvetovom boji proti zmene klímy a zároveň rešpektuje skutočné možnosti a hospodárske podmienky každého členského štátu. Klimaticko-energetický balík má dôležitú symbolickú hodnotu, pretože potvrdzuje skutočnosť, že zástupcovia pol miliardy občanov, 500 miliónov ľudí, sa dokážu zhodnúť na veľmi presných postupoch, stratégiách a cieľoch v tejto dôležitej a zároveň citlivej problematike napriek dnešnej hospodársky nie príliš priaznivej dobe. Zároveň má hodnotu pozitívneho príkladu pre našich partnerov vo svete. Za prípravu, vyjednávanie a zrod tohto súboru presných opatrení by som chcel poďakovať najmä všetkým štyrom spravodajcom a celému Parlamentu za aktívny a pozitívny prínos, Európskej komisii za prípravu a podporu počas celého procesu schvaľovania a francúzskemu predsedníctvu za mimoriadnu angažovanosť. Balík nám Európanom pripravuje cestu na rokovanie o celosvetovej dohode o stratégii boja proti zmene klímy, ktorá by mala byť uzavretá v decembri tohto roku na konferencii zmluvných strán v Kodani. EÚ má vedúce postavenie v oblasti ochrany klímy a toto dlhodobé prvenstvo by nemala premárniť, ale premeniť na ďalšiu kvalitu.
<P>
Teraz mi, dámy a páni, dovoľte, aby som niekoľkými slovami spomenul význam tretieho námorného bezpečnostného balíka, ktorý je ďalším, rovnako dôležitým výsledkom spolupráce Rady a Európskeho parlamentu. Keď sa v roku 1999 pri pobreží francúzskeho Bretónska zlomil na polovicu tanker Erika s 20 000 tonami ropy na palube a spôsobil obrovské škody na životnom prostredí a keď o tri roky neskôr uniklo z tankeru Prestige pri pobreží španielskej Galície 120 ton ropy, európska verejnosť bola vážne znepokojená. Všetci si pamätáme tragické snímky z médií, keď sa na pobreží postihnutých oblastí tisíce dobrovoľníkov nasadených na likvidáciu škôd bezmocne prizerali, ako vtáci a ostatné zvieratá a rastliny dodýchavajú v čiernej záplave. Bolo jasné, že je potrebné urobiť maximum, aby sme zabránili opakovaniu podobných obrovských prírodných katastrof. Bolo jasné, že musíme postupovať spoločne. Bolo jasné, že EÚ musí vyslať signál, že lode v havarijnom stave, bez poistenia, nedodržujúce základné bezpečnostné pravidlá nie sú vítané pri európskych brehoch. V novembri roku 2005 Európska komisia odpovedala predložením série ôsmich ambicióznych legislatívnych návrhov, tzv. tretieho námorného bezpečnostného balíka. Tento balík prinesie Európe hmatateľné výsledky v podobe lepšej prevencie výskytu námorných dopravných nehôd, častejších inšpekcií a jasného rozdelenia zodpovedností smerom k prevádzkovateľom lodí. Výsledky týchto európskych právnych predpisov okrem neprehliadnuteľných účinkov na životné prostredie, ktoré je kapitálom nás všetkých, ocenia nielen občania a firmy v prímorských štátoch, ako by sa mohlo zdať, ale aj vnútrozemské štáty zamerané na vývoz, ako napríklad naša krajina, ktorých značná časť výroby putuje von z Európy po mori. Aj vo vnútrozemí existuje bytostný záujem, aby sa pri európskych brehoch už neplavili tankery ako Erika alebo Prestige a aby námorná doprava prebiehala efektívne, bezpečne a spôsobom zodpovedným k životnému prostrediu.
<P>
Vážený pán presedajúci, dámy a páni, dovoľte mi na záver, aby som využil túto príležitosť a poďakoval za usilovnú prácu na námornom balíku spravodajcom Európskeho parlamentu, francúzskemu predsedníctvu a Komisii. Bez ich úsilia a angažovanosti by tento úspech s jasnými prínosmi pre európsku verejnosť, obchod a životné prostredie nebol možný.
<SPEAKER ID="335" NAME="Predseda">
Ďakujem vám, pán minister. Teraz by som chcel požiadať vás, pána komisára Rehna a spravodajcov, aby ste pristúpili k stolu, kde ja a pán minister Nečas podpíšeme akty vo vašej prítomnosti.
<P>
(podpísanie aktov)
