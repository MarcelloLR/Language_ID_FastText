<CHAPTER ID="013">
Jednominútové vystúpenia k otázkam politického významu
<SPEAKER ID="020" NAME="Predseda">
Nasledujúcim bodom sú jednominútové vystúpenia k otázkam politického významu.
<SPEAKER ID="021" NAME="Csaba Sógor" AFFILIATION="PPE-DE">
(HU) V medziskupine pre regionálne a menšinové jazyky sme vypracovali správu za účelom ochrany tradičných národných menšín. Prečo je to dôležité? Mnoho z nových členských štátov, medzi nimi napríklad aj Rumunsko, nemá právne predpisy týkajúce sa menšín. Minulý rok sme boli svedkami situácie, keď uniformovaní policajti na Slovensku bili civilistov. Odkedy má Rumunsko novú vládu, všimli sme si, že znaky menšín sa odstraňujú, že je problém, keď niekto hovorí viac ako jedným jazykom a že niekoľko stoviek detí bolo náhodne vylúčených zo zápisu do škôl. Preto si myslíme, že je dôležité, aby Európsky parlament pripravil správu, uznesenie, ktoré by zabezpečilo ochranu menšín, ochranu tradičných etnických menšín. Veľmi pekne ďakujem, pán predseda.
<SPEAKER ID="022" NAME="Iliana Malinova Iotova" AFFILIATION="PSE">
(BG) Dámy a páni, konflikt medzi Ruskom a Ukrajinou a prerušenie dodávok zemného plynu v januári spôsobili veľké škody niektorým európskym krajinám, najmä Bulharsku.
<P>
Priame škody pre bulharské hospodárstvo len počas niekoľkých dní dosiahli výšku viac než 230 miliónov EUR, čo sa rovná sume potrebnej na začatie projektu Nabucco. To v našom hospodárstve spôsobilo neistú situáciu a donútilo nás hľadať spoluprácu, aby sme znovu otvorili bloky v jadrovej elektrárni Kozloduj.
<P>
Dialóg v tejto veci musí byť rozumný a pokojný a musí byť založený na dobrej analýze. Riešenia sú náročné, no nerobme si o nich názor vopred a neodmietajme ich okamžite, ako to už, žiaľ, Komisia naznačila.
<P>
Myslím si, že Bulharsko a ďalšie krajiny, ktoré táto situácia najviac zasiahla, musia dostať príležitosť získať dodatočné financie z Európskeho rozvojového plánu a nielen minimálnu čiastku z 20 miliónov EUR, ktoré sa už pridelili plynovým projektom. Je nepochopiteľné, prečo by najviac postihnuté krajiny mali dostať najmenšiu sumu, keď sa takmer 3,5 milióna EUR pridelí energetickým projektom.
<P>
Zakrátko začneme diskusiu o energetickej stratégii. Žiadam všetkých poslancov, aby ukázali, že máme víziu pre energetickú nezávislosť, že v predvolebnom období môžeme prekonať naše politické rozdiely a môžeme ochrániť solidaritu a vzájomnú pomoc, ktoré nás spájajú.
<SPEAKER ID="023" NAME="Siiri Oviir" AFFILIATION="ALDE">
(ET) Vážený pán predseda, dámy a páni, české predsedníctvo sa ujalo svojho postu len pred mesiacom, no už nám svojím darom napľulo do tváre a urazilo nás. Estónsko zakrýva kladivo a kosák, opitý muž leží na podlahe fínskej sauny, Nemecko má hákový kríž, Taliansko futbalových hráčov, ktorí si držia lopty blízko genitálií, Bulharsko je pokryté záchodmi, atď. Takto umelec, ktorý vytvoril dar, ktorý dala Česká republika Európskej únii, zobrazil vo svojej práci národy a krajiny EÚ.
<P>
Umenie môže a často musí šokovať, ale je výsmech inej krajiny a jej obyvateľov najvhodnejším spôsobom, ako to dosiahnuť? Česká vláda hovorí o umelcovej slobode prejavu. Je to tak, no táto sloboda sa nepochybne použila v zlom kontexte. Vláda zjavne nemôže prekážať umelcovej slobode tvoriť. Aj toto je pravda, ale keď česká vláda podarovala jeho dielo, prijala význam, ktorý tento dar v sebe nesie a ako darujúca strana musí teraz ona niesť zodpovednosť za dôsledky, nie umelec. Je ťažké pochopiť, ako vedenie Českej republiky o sebe uvažuje, keď je poznačené urážkou ďalších členských štátov.
<P>
Ako predstaviteľka zvolená v Estónsku očakávam odpoveď a ospravedlnenie od krajiny vykonávajúcej predsedníctvo, ktoré môžem tlmočiť našim občanom. Žiaľ, ani jeden zo zástupcov predsedníctva tu dnes nie je, ale verím, že sa k nim moja požiadavka dostane.
<SPEAKER ID="024" NAME="Ewa Tomaszewska" AFFILIATION="UEN">
(PL) Vážený pán predseda, denne mestom Augustów prejde päť tisíc kamiónov. Každý deň chodia deti do školy po okraji cesty, pretože tam nie je chodník. Takmer každý deň jedno z nich zomrie pod kolesami kamiónu. Ekoteroristi bránia výstavbe obchvatu v mene ochrany vtákov pred hlukom. Každý týždeň, počas ktorého sa výstavba zdržuje, musí jedno dieťa zaplatiť svojím životom. Ani ekoteroristi, ani sudcovia Európskeho súdneho dvora nepošlú svoje deti pod kolesá kamiónov. Životy detí v Augustówe sú však menej dôležité ako životné podmienky vtákov.
<P>
Podporujem starostlivosť o životné prostredie a kroky vedúce k ochrane prírody. No keď ide o ľudský život, nesmieme sa správať tak necitlivo. Položím otázku Európskej komisii. Koľko poľských detí ešte musí zaplatiť svojím životom za zdržiavanie výstavby obchvatu? Brali sa vôbec do úvahy ich životy pri rozhodovaní?
<SPEAKER ID="025" NAME="Hélène Flautre" AFFILIATION="Verts/ALE">
(FR) Vážený pán predseda, rada by som upriamila pozornosť Európskeho parlamentu na zhoršenú situáciu v oblasti ľudských práv v Tunisku, ak by taká vec bola stále možná.
<P>
Od 11. decembra Sihem Bensedrine, známy obhajca ľudských práv a šéfredaktor novín Kalima, čelil obťažovaniu novinárov a ohováračským poznámkam, ktoré sú absolútne neznesiteľné a nezlučiteľné s právnym princípom.
<P>
23. januára bol pánovi Aminovi, koordinátorovi pre organizácie ľudských práv v Maghrebe, zamietnutý vstup do Tuniska.
<P>
28. januára bolo rádio Kalima, ktoré odvtedy vysiela cez satelit, úplne obkľúčené. Jeho novinári boli uväznení, a s tými, ktorí im prišli na pomoc, sa na uliciach kruto zaobchádzalo. Toto rádio je stále v obkľúčení tuniskej polície, čo má za následok porušenie slobody informácií a prejavu.
<P>
V pondelok sa uskutoční naliehavé vypočutie pracovníkov Gafsa, ktorí bojujú proti korupcii a zneužívaniu v tuniskej oblasti uhoľného baníctva a čelia porušovaniu spravodlivosti, ako sme to videli počas prvého vypočutia.
<P>
Vedúci predstavitelia misie v Tunisku vyjadrili obavy v súvislosti s touto situáciou, rokovali o nej a pravdepodobne o nej rokujú aj v tejto chvíli. Dnes sa stretli.
<P>
Žiadam vás, pán predseda, aby ste prevzali základnú politickú iniciatívu, ktorá toto systematické porušovanie ľudských práv v Tunisku zastaví.
<SPEAKER ID="026" NAME="Predseda">
Práve teraz prišiel aj náš staronový kolega, pán Martin Kastler. Povedal, že uviazol v dopravnej zápche. Existujú dva spôsoby, ako nemeškať. Buď vyrazíme na cestu skôr, alebo zlepšíme transeurópsku dopravnú sieť.
<SPEAKER ID="027" NAME="Kyriacos Triantaphyllides" AFFILIATION="GUE/NGL">
Vážený pán predseda, vražda vojnových zajatcov a civilistov zajatých počas vojny predstavuje jedno z najvážnejších porušení medzinárodného práva. Tretí a štvrtý ženevský dohovor jasne hovoria, že takéto činy majú ďaleko od zásad medzinárodného práva a že páchateľ sa bude zodpovedať pred medzinárodným spoločenstvom. Je to v rovnakom duchu ako článok 2 Európskeho dohovoru o ľudských právach, ktorý hovorí, že vziať život je ohavný zločin.
<P>
Nedávne priznanie tureckého herca Attilu Olgaça k vražde desiatich grécko-cyperských zajatcov počas tureckej invázie na Cypre v lete v roku 1974 znova vynieslo na svetlo zločiny Turecka. Pre Turecko to znamená, že musí nevyhnutne otvoriť svoje archívy a umožniť vyšetrovanie osudov všetkých nezvestných ľudí. Medzinárodné spoločenstvo, v ktorom má Európska únia významnú úlohu, musí vytvoriť čo najväčší nátlak na Turecko, aby konalo v súlade s medzinárodný právom, súvisiacimi rozhodnutiami Európskeho súdu pre ľudské práva a všetkými príslušnými uzneseniami OSN.
<SPEAKER ID="028" NAME="Zita Pleštinská" AFFILIATION="PPE-DE">
(SK) Motto českého predsedníctva "Európa bez bariér" by nemalo byť iba heslom, ale musí byť jasnou odpoveďou na súčasné výzvy. Predsedníctvo by malo riešiť starosti európskych občanov, ktorým existujúce bariéry znemožňujú uplatňovať si svoje práva na území EÚ.
<P>
V Európskej únii žije päťdesiat miliónov Európanov s rôznym zdravotným postihnutím, ktorí v každodennom živote narážajú na rôzne ťažkosti. Mnohí z nich sa na mňa obrátili so žiadosťou o potrebu vzájomného uznávania preukazov zdravotne ťažko postihnutých osôb. Zdravotne postihnutí občania nemôžu tieto preukazy využívať vo všetkých členských štátoch EÚ. Napríklad im to sťažuje parkovanie osobného motorového vozidla na vyznačených parkoviskách. Predložila som otázku Rade aj Komisii a dúfam, že opatrenia na harmonizovanie preukazov budú prijaté v čo najkratšej dobe.
<P>
"Európa bez bariér" musí znamenať odstránenie všetkých bariér vrátane fyzických, sociálnych a architektonických, ako aj zabránenie akejkoľvek diskriminácii zdravotne postihnutých osôb.
<SPEAKER ID="029" NAME="Rovana Plumb" AFFILIATION="PSE">
(RO) Dokumenty zo stretnutia v Prahe 5. februára spomínajú rozpravu o barcelonských cieľoch týkajúcich sa verejných služieb opatery detí s dôrazom na domácu starostlivosť o dieťa. Rozmýšľam, či české predsedníctvo pozná správu Európskej komisie z októbra 2008, ktorá hovorí, že viac ako šesť miliónov žien vo veku od 25 do 49 rokov uvádza, že nemôžu pracovať alebo môžu pracovať len na čiastočný úväzok z dôvodu rodinných povinností.
<P>
Domáca starostlivosť o dieťa nemôže škodiť verejným službám opatery detí. Ako sociálna demokratka verím, že investície do verejných služieb opatery detí sú prospešné pre celú spoločnosť. Nalieham na české predsedníctvo, aby zvážilo, aká pomoc sa môže poskytnúť členským štátom, aby sme im umožnili zlepšiť ich vlastné verejné služby opatery detí z hľadiska kvantity a kvality, najmä v súčasnej kríze.
<SPEAKER ID="030" NAME="Bilyana Ilieva Raeva" AFFILIATION="ALDE">
(BG) Tento týždeň sa vo Švajčiarsku bude konať referendum o voľnom pohybe osôb. Švajčiarski občania rozhodnú, či sa dohoda medzi ich krajinou a Európskou úniou rozšíri z časového a rozsahového hľadiska a či bude zahŕňať aj občanov Bulharska a Rumunska.
<P>
Švajčiarsko týmto rozhodnutím uľahčí a vymedzí nielen to, ako sa budú veci vyvíjať v budúcnosti v tom zmysle, či budeme uplatňovať víza a kontroly na hraniciach, ale rozhodnú aj o tom, či sa aj v budúcnosti budú uplatňovať určité dôležité rozhodnutia spojené s rozvojom hospodárstva za posledných 30 rokov. Politika voľného pohybu občanov prispieva k rozvoju hospodárstva ako vo Švajčiarsku, tak aj v Európskej únii a taktiež zlepšuje našu celkovú životnú úroveň.
<P>
Dúfam, že výsledok referenda, ktoré sa uskutoční tento týždeň vo Švajčiarsku, bude pozitívny, pretože negatívny výsledok by znova priviedol naše pekné partnerstvo a spoluprácu k prekážkam, ktoré sme tu už raz mali, k obmedzeniam a všetkým ťažkostiam vyplývajúcim z chýbajúcich dohôd.
<P>
Z tohto dôvodu dúfam, že naši švajčiarski priatelia podporia našu spoločnú budúcnosť a vyzývam členské štáty Európskej únie a Komisiu, aby zosúladene a s cieľom dosiahnuť blahobyt pre všetkých občanov Európskej únie pokračovali vo vzájomnej spolupráci so Švajčiarskom.
<SPEAKER ID="031" NAME="Dariusz Maciej Grabowski" AFFILIATION="UEN">
(PL) Vážený pán predseda, na stretnutí v Davose nemecká kancelárka pani Angela Merkelová žiadala výstavbu plynovodu z Ruska do Nemecka po dne Baltického mora.
<P>
Pani Merkelová znova ukázala vlastné chápanie európskej solidarity. Škandinávske krajiny, takisto ako aj Litva, Lotyšsko, Estónsko a Poľsko prejavili výhrady a nesúhlas s týmto projektom plynovodu. Pani Merkelová ukázala, aký význam prikladá názorom ekológov, ktorí varujú pred nebezpečenstvom pre Baltické more. Pre pani Merkelovú nemá význam ani to, že náklady na takúto výstavbu budú niekoľkonásobne vyššie ako pri výstavbe podzemného plynovodu.
<P>
Mám otázku. Nebude to preto, že nasledujúc príklad svojho predchodcu, pána kancelára Gerharda Schroedera, si pani Merkelová hľadá prácu v Gazprome? Sú si predstavitelia nemeckej ľavice a pravice vedomí, že takýmto prístupom podkopávajú autoritu, dôstojnosť a súdržnosť Európskej únie?
<SPEAKER ID="032" NAME="László Tőkés" AFFILIATION="Verts/ALE">
(HU) Vážený pán predseda, podľa Charty Spojených národov majú všetci ľudia právo na slobodné rozhodovanie. To platí aj pre 1,5 - 2 milióny Maďarov žijúcich v Transylvánii. Pred dvomi rokmi Sikulská národná rada zorganizovala neformálne referendum o autonómii pre Sikulsko. V tomto referende, ktoré sa konalo pomocou mobilných volebných urien, aj napriek iniciovanej kampani protimaďarskej propagandy, 99 % z 210 000 voličov odpovedalo kladne. Nedávno veľký počet miestnych vlád v Sikulsku začal novú iniciatívu za komplexné oficiálne referendum. Štátne orgány a ich miestni predstavitelia, tzv. prefekti, sa zo všetkých síl snažia zabrániť sikulským Maďarom v pokojnom, zákonnom a demokratickom vyjadrení svojej vôle. Žiadam Parlament a pána predsedu Hansa-Gerta Pötteringa, aby dohliadli na ďalší vývoj referenda v Rumunsku a zvýšili ochranu miestnych vlád, ktoré čelia hrozbám zo strany štátnych orgánov. Ďakujem.
<SPEAKER ID="033" NAME="Madeleine Jouye de Grandmaison" AFFILIATION="GUE/NGL">
(FR) Vážený pán predseda, dámy a páni, dohoda o hospodárskom partnerstve medzi štátmi združenia CARIFORUM a Európskou úniou znamená určité nepríjemnosti pre najvzdialenejšie regióny Francúzskych Antíl a Guyany.
<P>
Čo je horšie, dohoda, ku ktorej sa musím vyjadriť, nerešpektuje mandát, ktorý stanovila Európska rada, ani stratégiu EÚ pre karibskú oblasť, ani stratégiu pre najvzdialenejšie regióny. Všetky tri jasne vyjadrujú potrebu regionálnej integrácie najvzdialenejších regiónov v rámci združenia CARIFORUM, potrebu vytvorenia medziregionálneho trhu medzi týmito dvomi stranami zamernú na celkový rozvoj regiónu.
<P>
Mám obavy. Už desať dní trvá v Guadeloupe hrozný štrajk, ktorý všetko zastavil, vrátane dodávok benzínu. Tento štrajk trvá tak dlho preto, lebo obyvateľov Francúzskych Antíl a Guyany sužujú vysoké životné náklady, ktoré sú jeden a pol krát vyššie ako vo veľkých mestách Európy. Hoci to bol doteraz len problém Francúzska, teraz sa stáva európskym. Odmietnutie Komisie rokovať o špecifickej zmluve medzi najvzdialenejšími regiónmi a štátmi CARIFORUM je podľa môjho názoru hanbou.
<SPEAKER ID="034" NAME="Georgios Georgiou" AFFILIATION="IND/DEM">
(EL) Vážený pán predseda, nedávno sme počuli, čítali a videli, ako sú civilisti bombardovaní a deti zabíjané. Nedávno sme videli pána z Turecka, ktorý sa verejne priznal, že počas tureckej invázie na Cypre v roku 1974 zabil desiatich spútaných grécko-cyperských vojakov. Čo sme nevideli, pán predseda, je vôľa na strane Medzinárodného trestného súdu v Haagu, vôľa, ktorá bola tak viditeľná v prípade tých, ktorí boli zapletení do udalostí v Juhoslávii. Medzinárodný trestný tribunál pre bývalú Juhosláviu voči nim stále vedie procesy. Myslím si, že je oprávnené žiadať od Parlamentu, aby nám povedal, či existuje zoznam krajín, ktoré sú zaradené do súdnych právomocí Súdu v Haagu, alebo, či existujú krajiny, ktoré sú vo vzťahu k Súdu ľahostajné a odmietavé. Myslím si, že naša požiadavka vedieť, ktoré krajiny a občania predstupujú pred Súd v Haagu ako obžalovaní a ktorí nie, je oprávnená.
<SPEAKER ID="035" NAME="Pál Schmitt" AFFILIATION="PPE-DE">
(HU) Vďaka za slovo, vážený pán predseda. Požiadal som o možnosť vystúpiť kvôli tragickej nehode v Chorvátsku pred tromi dňami. Osemnásťročný mladík stúpil na nášľapnú mínu a stal sa ďalšou z početných obetí, medzi ktorých patria Taliani, Nemci a iní európski občania. Chorvátsko nie je súčasťou komplexného programu na odstraňovanie mín financovaného Komisiou od roku 2008 do roku 2013, a teda ešte nie je známy počet takýchto mín, ktoré boli rozmiestnené. Hoci Chorvátsko nikdy nevyrobilo takúto mínu, na 1 000 km jeho územia sa nachádzajú život ohrozujúce míny určené na použitie proti osobám. Úctivo žiadam Komisiu a vás, pán predseda, aby ste zakročili, aby Chorvátsko mohlo mať tiež prospech z európskej pomoci, tak ako Bosna, Ukrajina, Kosovo a Cyprus, keďže ide o nesmierne drahú a nebezpečnú operáciu. Vyjadril som sa ako predseda Spoločného parlamentného výboru EÚ - Chorvátsko na strane EÚ. Ďakujem veľmi pekne za slovo.
<SPEAKER ID="036" NAME="Katerina Batzeli" AFFILIATION="PSE">
(EL) Vážený pán predseda, demonštrácie farmárov v Grécku spolu s ďalšími demonštráciami v Európe vysielajú dôležitú správu o zmene v súčasnom vnímaní poľnohospodárstva a potravinovej otázky prostredníctvom reformy európskych a národných politík. Teraz, keď sa na európskej úrovni rúcajú hospodárstva, všetka dôvera vo finančný systém sa stratila, malé a stredné podniky sa postupne vytrácajú a zamestnanosť sa znižuje, nemôžeme ignorovať problémy, ktoré sa hromadia na vidieku, v poľnohospodárstve, vo vidieckom hospodárstve a v regionálnej zamestnanosti. Bolo by dobré, keby Komisia a Parlament začali dialóg a pripravili návrhy o možnostiach riešenia týchto problémov. Nemalo by ísť len o prežitie malých a stredných fariem, ale aj o ich vyslobodenie z krízy počas najbližších rokov, aktivizovanie intervenčného mechanizmu a posilnenie mechanizmu krízového riadenia tak, aby sme pokryli aj stratu príjmu, a o národné politiky, ktorým by sme zabezpečili väčšiu flexibilitu bez tohto nevyhnutného spolufinancovania spoločnej poľnohospodárskej politiky.
<SPEAKER ID="037" NAME="Eugenijus Gentvilas" AFFILIATION="ALDE">
(LT) Európski predstavitelia nedávno prejavili svoje sklamanie v súvislosti s predstaviteľmi Ukrajiny a Gruzínska. Začínajú pochybovať o tom, či sú schopní demokratizovať svoje krajiny a zabezpečiť im vstup do NATO a Európskej únie. Takéto názory a prejavy môžu len podporiť politiku Ruska a jeho špeciálne jednotky. Priamo pred našimi očami vidíme provokácie Ruska, ktorých cieľom je oslabiť prezidenta Juščenka, prezidenta Saakašviliho a západne orientovanú politiku, ktorú uplatňujú. Máme tu aj neviditeľné provokácie. Ak chceme vedieť, ako sú organizované, najlepšie by bolo preskúmať archívy KGB. Len naivní politici v súčasnej Európe môžu veriť, že Rusko sa už tak nevyhráža a neprovokuje, hoci ho vedie dôstojník KGB Putin. Najnovšou informačnou provokáciou je, že Gruzínsko unieslo ruského vojaka. Celý týždeň táto informácia prúdila do Európy. Neskôr Rusko pripustilo, že vojak v skutočnosti sám dezertoval, ale táto zlá propaganda už narobila svoje škody. Zdá sa, že Rusko hrá hru s tankami, plynovodmi, informáciami a dezinformáciami vynikajúco. Je to však hlavne naivita európskych politikov, ktorá Rusku dovoľuje hrať túto hru.
<SPEAKER ID="038" NAME="Hanna Foltyn-Kubicka" AFFILIATION="UEN">
(PL) Vážený pán predseda, skutočnosť, že pozornosť svetovej verejnej mienky sa momentálne sústredí na otázky súvisiace s hospodárskou krízou, využili čínske orgány na to, aby použili svoj rozsiahly tyranský aparát na zvýšenie nátlaku na Tibeťanov. Kampaň, ktorá má trvať 40 dní, je namierená najmä na účastníkov minuloročných protestov.
<P>
Zvyšuje sa počet predvolaní na policajné stanice, takisto ako aj počet zmiznutí, prípadov zastrašovania a neobjasnených úmrtí. Nemôžeme vylúčiť možnosť, že jedným z dôsledkov útlaku budú prejavy nepokoja zo strany Tibeťanov, ktorí budú nútení vykonať extrémne opatrenia. Čínske bezpečnostné služby a armáda budú reagovať krutým spacifikovaním týchto protestov, a môže vysvitnúť, že máme dočinenia s úmyselnou provokáciou zo strany čínskych orgánov, ktoré sa budú spoliehať na skutočnosť, že dokonca aj demokratické vlády sa počas spoločného boja s hospodárskou krízou obmedzia len na opatrné protesty. Európsky parlament by sa mal k tejto otázke vyjadriť jasne a rozhodne, a preto si dnes dovolím predložiť návrh naliehavej žiadosti čínskemu premiérovi. Pošlime spolu signál komunistickému režimu, že nesúhlasíme s porušovaním základných práv Tibeťanov.
<SPEAKER ID="039" NAME="Nicolae Vlad Popa" AFFILIATION="PPE-DE">
(RO) Európska komisia vyhlásila rok 2009 za Európsky rok tvorivosti a inovácie. Tvorivé myslenie je kľúčom k úspechu v globálnom hospodárstve. Túto skutočnosť si Európska únia uvedomila už veľmi dávno. Inovácia je neoddeliteľnou súčasťou balíka opatrení v oblasti zmien klímy, ktorý pripravila Komisia, a plánu na revitalizáciu európskeho hospodárstva. Európsky parlament sa musí aktívnejšie zapájať do podpory tvorivosti, ktorá je hnacou silou inovácie. Minulý rok sme prijali balík opatrení týkajúci sa zmien klímy a energie a schválili sme písomné vyhlásenie o fibromyalgii, za čo by som sa chcel ešte raz poďakovať. Tieto dokumenty pripravujú cestu pre inováciu a tvorivosť v najdôležitejších oblastiach, ako sú zdravie, tým, že identifikujú nové liečby fibromyalgie, a energia, tým, že zefektívňujú nové alternatívne zdroje energie.
<SPEAKER ID="040" NAME="Alexandra Dobolyi" AFFILIATION="PSE">
(HU) Vážený pán predseda, aj Maďarsko vstúpilo do Schengenského priestoru 21. decembra 2007 a stále sa ešte nevyriešili niektoré otázky v súvislosti s rakúsko-maďarskou hranicou. Burgenlandské úrady s nami veľmi nekomunikujú. Preto v júni 2008 môj maďarský krajan predložil Výboru pre petície v Európskom parlamente petíciu, ktorú sme okamžite poslali komisárovi pánovi Jacquesovi Barrotovi. Pán Barrot nakoniec po štyroch mesiacoch odpovedal, že nemá dostatočné informácie súvisiace s petíciou a že sa bude snažiť skontaktovať s osobou, ktorá ju predložila. Po ďalších dvoch mesiacoch od tejto odpovede som sama kontaktovala predkladateľa petície a opýtala som sa ho, ako sa vec vyvíja. Povedal mi, že ho zatiaľ nikto z Komisie neoslovil, takže pre Komisiu musí byť naozaj ťažké získať potrebné informácie. Keď som sa znova pýtala Komisie, povedali mi, že vec prešetria "within the best delay". Rada by som sa Komisie opýtala, čo znamená výraz "within the best delay" a rada by som povedala, že dúfam, že volebnú kampaň, ktorá sa začne o štyri mesiace, nebudú pán Barroso a pán Jacques Barrot viesť v podobnom duchu "within the best delay". Ďakujem veľmi pekne.
<SPEAKER ID="041" NAME="Viktória Mohácsi" AFFILIATION="ALDE">
(HU) Ďakujem, pán predseda. Dámy a páni, toto je jednominútový obraz stále nekontrolovateľne rastúceho rasizmu v Európe. Pred pár dňami v Maďarsku policajný strážnik, ktorý mal rasistickú poznámku, bol oslobodený a znovu obsadil svoju funkciu po odvolaní sa na údajné vnútorné vyšetrovanie. Vyšetrovanie sa netýkalo toho, či skutočne mal rasistickú poznámku alebo nie. V Rumunsku v obci Tărlungeni blízko Braşova medzi rómskymi a nerómskymi rodinami narástol múr. Ak sa miestne dieťa svojho otca opýta, prečo sú rozdelení, on možno odpovie, že tí, ktorí bývajú na tejto strane múru, sú zlí ľudia a tí na druhej strane sú dobrí. Pred desiatimi dňami sme hlasovali o správe delegácie do Talianska, odvtedy, konkrétne pred týždňom, sa talianske ozbrojené sily postavili proti Rómom po tom, čo neznáme osoby spáchali dva zločiny. Policajné sily prehľadávajú rómske rodiny pomocou vrtuľníkov, psov a ozbrojených policajtov. Ďakujem veľmi pekne.
<SPEAKER ID="042" NAME="Ilda Figueiredo" AFFILIATION="GUE/NGL">
(PT) Počet pracovníkov, ktorých postihla nezamestnanosť v Portugalsku, narastá geometrickým radom. Každý deň spoločnosti oznamujú zníženie výroby, prepúšťanie pracovníkov, či dokonca úplné zatvorenie.
<P>
Medzi najzávažnejšie prípady patrí hrozba visiaca nad približne 2 000 pracovníkmi v spoločnosti Qimonda v meste Vila do Conde, ktorej materská spoločnosť v Nemecku podala vyhlásenie o úpadku. Delegácia pracovníkov z oboch krajín príde v stredu do Parlamentu a bude očakávať našu solidaritu a taktiež aj podporu v boji za obranu ich pracovných miest.
<P>
Avšak prípady omeškaných miezd a iných odmien, ktoré patria pracovníkom, taktiež narastajú. Okrem iných sa to deje sa to v spoločnostiach na výrobu korku, v niektorých textilných spoločnostiach, keramickom a metalurgickom odvetví a v ďalších. Táto situácia vytvára vážne spoločenské problémy, zvyšuje biedu a spôsobuje dokonca katastrofálnu situáciu v rodinách, kde viacerí členovia pracujú v tej istej spoločnosti. Mala som možnosť presvedčiť sa o tom pred pár dňami v spoločnosti Subercor, ktorá sídli v meste Santa Maria de Feira (súčasť skupiny Suberus v obuvníckom odvetví), kde pracovníci majú veľké problémy, pretože nedostávajú svoju mzdu a niektoré manželské páry hladujú a dokonca nemajú jedlo už ani pre svoje deti. Sú to hrozné situácie spôsobené krízou, ktorá nás ničí. Jej dôsledky vidíme na ľudských tvárach a ľudských životoch. Preto naliehavo žiadam nielen solidaritu, ale aj vyriešenie týchto závažných problémov.
<SPEAKER ID="043" NAME="Kinga Gál" AFFILIATION="PPE-DE">
(HU) Vážený pán predseda, verejnosť v Maďarsku sleduje vývoj prípadu vodného dela v Maďarsku s veľkým záujmom a chcela by mať čo najskôr v tejto otázke jasno. Žiadame Komisiu o pomoc v tejto veci. Táto záležitosť sa týka skutočnosti, že maďarská vláda v priebehu rokov 2006, 2007, 2008 trvala na tom, že nakúpila nové vodné delá na náklady Schengenského fondu a tieto potom použila 22. októbra 2007 v Budapešti na rozohnanie davu ľudí. Na konci roku 2008 minister spravodlivosti uviedol, že tento nákup nebol financovaný zo Schengenského fondu, ktorý je zdrojom EÚ. Príslušný európsky komisár potvrdil, že delá neboli zakúpené zo Schengenského fondu. O deň neskôr štátny tajomník na tom istom ministerstve povedal, že maďarská vláda pokryla nákup vodných diel z domácich zdrojov Schengenského fondu v rozpore s Európskou komisiou. Moja otázka znie, zaoberala sa Komisia tým, či sa v tomto prípade použil Schengenský fond tak, ako to bolo plánované, a zisťovala pravdu v súvislosti s nákupom vodných diel? Po takýchto udalostiach je v stávke dôveryhodnosť a transparentnosť konania ako maďarskej vlády, tak aj Európskej komisie. Ďakujem veľmi pekne.
<SPEAKER ID="044" NAME="Glyn Ford" AFFILIATION="PSE">
Vážený pán predseda, britská vláda minulý pondelok zverejnila štúdiu uskutočniteľnosti piatich schém energie prílivu v ústi rieky Severn. Tri by boli priehrady a dve by boli lagúny.
<P>
EÚ si správne stanovila ambiciózne ciele pre obnoviteľnú energiu, no predstava, že ich dosiahnutie bude bezbolestné, je klamná. Priehrada na rieke Severn by mohla pokryť 5 % z celkových energetických potrieb Veľkej Británie, no bolo by to spochybnenie smernice o ochrane prirodzených biotopov.
<P>
Výsledok právnych argumentov alebo verejnej mienky zastaviť schémy by bol dôkazom pravdy Nietzscheho výroku, že šialenstvo sa u jednotlivca prejavuje zriedka, ale v skupinách, národoch a epochách je pravidlom. EÚ a britská vláda by sa mali zamyslieť nad filozofiou Jeremyho Benthama, že by sme mali zabezpečiť čo najväčšie blaho pre čo najviac ľudí.
<SPEAKER ID="045" NAME="Margaritis Schinas" AFFILIATION="PPE-DE">
(EL) Vážený pán predseda, trvalo dlho dostať Balkáncov z neproduktívneho nacionalizmu, ktorý sa nezhoduje s európskymi normami správania a hodnotami. Zdá sa však, že niektorí ľudia potrebujú túto správu počuť znovu. V októbri 2008 vláda Bývalej juhoslovanskej republiky Macedónsko požiadala Spoločenstvo o financovanie koridoru 10, ktorý prechádza jej územím. Len o dva mesiace neskôr oznámili poburujúcu správu, ktorá bola dokonca zverejnená aj v štátnych oficiálnych novinách, že sa rozhodli pomenovať túto trasu po Alexandrovi Veľkom Macedónskom, čím bezočivo porušili predbežnú dohodu s Gréckom, ktorá stanovuje osobitné opatrenia na vyhýbanie sa vládnej propagande a používaniu symbolov, ktoré podnecujú nepriateľstvo, nenávisť a násilie. Žiadam Európsku komisiu, aby žiadosť o financovanie zo Spoločenstva prepojila so zrušením tohto poburujúceho rozhodnutia, ktoré nám pripomína, že na Balkáne sú stále nacionalisti. Budujeme Európu, v ktorej nie je priestor pre nacionalizmus.
<SPEAKER ID="046" NAME="Evgeni Kirilov" AFFILIATION="PSE">
(BG) Európska komisia minulú stredu oznámila svoj návrh týkajúci sa programu na rekonštrukciu v oblasti energetickej bezpečnosti.
<P>
Podľa tohto návrhu Bulharsko dostane len 20 miliónov EUR zo sumy vyčlenenej na projekt spájajúci Bulharsko s Gréckom. Len sumu 20 miliónov EUR z vyčlenených miliárd na tieto projekty! V mojej krajine máme v takýchto prípadoch príslovie: "Veľa sľubov, málo skutkov". A to všetko po veľkej plynovej kríze!
<P>
Ako viete, Bulharsko bolo najvážnejšie postihnuté a je jedinou krajinou úplne odkázanou na ruský plyn. Oficiálne sa hovorí, že projekty pripravené na spustenie sa financované, ale vynorili sa podozrenia. Kľúčový projekt, ktorý navrhlo Bulharsko na zväčšenie zariadenia na uskladnenie plynu v meste Chiren, sa dá dokončiť v priebehu len niekoľkých mesiacov. Ak nebudeme mať podporu, Bulharsko bude na tomto projekte pracovať nezávisle. Ale kde je potom európska solidarita a spravodlivosť?
<P>
Minulý týždeň vplyvný európsky denník znovu napísal, že ako výsledok tejto krízy sa podpora euroskeptikov v Bulharsku zvýši na 20 %. Dúfam, že to nie je presný výpočet. Ak však Komisia bude v takomto správaní voči Bulharsku pokračovať, prispeje k nemu rozhodujúcim spôsobom.
<SPEAKER ID="047" NAME="Jim Higgins" AFFILIATION="PPE-DE">
Vážený pán predseda, pred dva a pol rokom som zistil, že Európska komisia začala konanie proti Dánsku na Európskom súdnom dvore, pretože zaviedlo 2 % hranicu na hydrogenované tuky v potravinách. Komisia tak urobila, hoci existoval vedecký dôkaz, ktorý dokazoval, že hydrogenované kyseliny sú mimoriadne náročné z hľadiska koronárnych ochorení atď. Pred dvomi rokmi som sa preto rozhodol spolu s dvomi našimi kolegami, pánom Danom Jørgensenom a pani Lindou McAvanovou, pripraviť písomné vyhlásenie. Podporilo nás 254 poslancov z 25 členských štátov, čo bola obrovská podpora.
<P>
Nedávno Výbor pre životné prostredie, verejné zdravie a bezpečnosť potravín uverejnil správu, ktorá stanovuje maximálnu výšku 2 %, čo je presne to, čo spravilo Dánsko. Preto na základe lekárskeho a vedeckého dôkazu žiadam Komisiu, aby v plnej miere prijala 2 % hranicu, ktorú zaviedol dánsky systém a ktorú odporúča aj správa Výboru pre životné prostredie, verejné zdravie a potravinovú bezpečnosť.
<SPEAKER ID="048" NAME="Ljudmila Novak" AFFILIATION="PPE-DE">
(SL) Znova s ľútosťou poznamenávam, že zatiaľ čo postavenie talianskej a maďarskej menšiny v Slovinsku je príkladne upravené a každá menšina má svojho zástupcu v slovinskom parlamente, slovinské menšiny takúto podporu v krajinách, kde žijú, nemajú.
<P>
Napriek zmluve podpísanej v Budapešti v Maďarsku nie je politická vôľa dovoliť slovinskej menšine mať v parlamente vlastného zástupcu. Najnovšie správy navyše ukazujú, že jediné slovinské múzeum v Maďarsku bude zatvorené z dôvodu zníženia financovania. Napriek tomu, že toto múzeum je jediným centrom kultúrneho života slovinskej menšiny v Maďarsku, dostalo podporu vo výške len 16 000 EUR.
<P>
Zatiaľ čo Slovinsko vyčleňuje 14,5 milióna EUR ročne pre svoju maďarskú menšinu, Maďarsko vyčleňuje len 400 000 EUR ročne pre svoju slovinskú menšinu. Z tohto dôvodu oprávnene očakávame, že maďarská vláda zlepší finančnú a politickú podporu slovinskej menšiny. Finančná kríza nesmie byť zámienkou pre zníženie financií vyčlenených pre menšiny, či už v Maďarsku, Taliansku alebo hocikde inde.
<SPEAKER ID="049" NAME="Atanas Paparizov" AFFILIATION="PSE">
Vážený pán predseda, napriek dohode medzi gréckymi orgánmi a farmármi, farmári stále blokujú cezhraničnú dopravnú cestu medzi Bulharskom a Gréckom na priechode Kulata-Promachonas. Štrnásť dní trvajúca blokáda na hraničnom priechode medzi Bulharskou a Helénskou republikou spôsobila bulharským prepravcom značné finančné straty.
<P>
Ja a 14 ďalších bulharských poslancov Európskeho parlamentu sme Komisii poslali písomnú otázku týkajúcu sa opatrení v nariadení (ES) č. 2679/98. Uznávame základné práva a slobody európskych občanov. Sme však presvedčení, že toto nariadenie by sa malo značne zlepšiť, aby sme sa vyhli ďalšiemu prípadu trvalej blokády prepravy medzi členskými štátmi, ktorá celkovo porušuje základné princípy vnútorného trhu, ako sú voľný pohyb tovaru a osôb.
<SPEAKER ID="051" NAME="Anne Laperrouze" AFFILIATION="ALDE">
(FR) Vážená pani predsedajúca, pred deviatimi dňami regióny Akvitánsko, Stredné Pyreneje a Languedoc-Roussillon ťažko zasiahla búrka Klaus.
<P>
Škody sú rozsiahle a ja žiadam, aby tieto regióny dostali mimoriadnu európsku pomoc. Myslím predovšetkým na Fond solidarity EÚ, ale aj na štrukturálne fondy a Fond pre rozvoj vidieka a tiež rozmýšľam o autorizácii štátnej pomoci.
<P>
Rada by som vás upozornila, dámy a páni, na skutočnosť, že v máji 2005 Európsky parlament prijal správu, ktorú predložil pán Berend, o reforme Fondu solidarity týkajúcej sa rozšírenia jeho obsahu. Táto záležitosť v súčasnosti stojí v Rade ministrov. Je nevyhnutné, aby sme už čoskoro mali pozitívny výsledok.
<P>
Európski občania očakávajú, že ich Európska únia bude chrániť a poskytne im reálnu pomoc. Ak umožníme týmto francúzskym regiónom, aby dostali mimoriadnu pomoc, a taktiež presadíme reformu Fondu solidarity, bude to pre Európanov predstavovať železnú záruku, že povinnosť a zmysel Európskej únie je v ťažkých časoch na ich strane.
<SPEAKER ID="052" NAME="Georgios Toussas" AFFILIATION="GUE/NGL">
(EL) Vážená pani predsedajúca, farmári s malými a strednými podnikmi dva týždne protestovali v uliciach, čo otriaslo celou krajinou. Spoločná poľnohospodárska politika, ktorú grécke vlády spoločne vytvorili a ktorá sa uplatňuje, a dohody v rámci Svetovej obchodnej organizácie vyústili do zníženia poľnohospodárskej výroby, do drastického zníženia príjmu farmárov v malých a stredných podnikoch a do ich rýchlejšieho zániku. Obchodná bilancia gréckeho poľnohospodárstva sa z plusových hodnôt dostala do mínusových až do výšky približne 3 miliárd EUR len za rok 2008. Namiesto toho, aby vláda Novej demokracie plnila požiadavky malých a stredných fariem, snaží sa oklamať ich bezvýznamnými oznámeniami a zároveň mobilizuje špeciálne jednotky na potlačenie ich boja. Komunistická strana Grécka a robotníci podporujú boj malých a stredných fariem proti spoločnej poľnohospodárskej politike a celej politike EÚ namierenej proti jednoduchým občanom a buržoáznym vládam. Taktiež podporujú ich požiadavky týkajúce sa garantovaných minimálnych cien pre poľnohospodárske výrobky a výrobky zo živočíšnej výroby, ktoré pokryjú výrobné náklady a zlepšia príjem malých a stredných fariem.
<SPEAKER ID="053" NAME="Jim Allister" AFFILIATION="NI">
Vážená pani predsedajúca, s prehlbujúcou sa hospodárskou krízou sa v Spojenom kráľovstve objavujú závažné problémy vedúce k štrajkom zamestnancov, ktoré vyplývajú z nutnosti neobmedzeného voľného pohybu pracovnej sily v rámci EÚ a požiadaviek verejného obstarávania v súvislosti s veľkými verejnými zákazkami, kde zákazky, ktoré získali zahraničné spoločnosti, spôsobujú vysoký príliv zahraničných pracovníkov, čo znevýhodňuje miestnych pracovníkov a miestnych nezamestnaných a oberá ich to o príležitosti.
<P>
Domnievam sa, že v tejto situácii si mnohí uvedomia cenu, ktorú muselo Spojené kráľovstvo za členstvo v EÚ zaplatiť. Sme nútení prispôsobiť sa zákonom v oblasti pracovného trhu a nadvláde zákonov EÚ a rozsudkom Európskeho súdneho dvora. Politika verejného obstarávania, ktorá zakazuje uprednostňovanie miestnych dodávateľov a pracovníkov, stále viac a viac stupňuje nevôľu voči EÚ a jej nepružnému režimu.
<SPEAKER ID="054" NAME="Panayiotis Demetriou" AFFILIATION="PPE-DE">
(EL) Vážená pani predsedajúca, pred dvomi rokmi Parlament takmer jednomyseľne prijal uznesenie. V tomto uznesení žiadal, aby sa zistil osud nezvestných ľudí na Cypre. Uplynuli už dva roky a nikam sme nepokročili. Žiadali sme tureckú armádu, aby poskytla príslušnému výboru všetky informácie, ktorými disponuje, ale nič sa v tomto smere neudialo. Ale dnes tu máme verejné priznanie Turka, ktorý bol v tom čase vojakom a ktorý to dlhšie nemohol znášať pre svoje svedomie a priznal sa, že zabil desiatich gréckych Cyperčanov. Turecká armáda o všetkých týchto zločinoch vie a bezpochyby nie je človeka, či už tureckej alebo inej národnosti, ktorý by tieto vojnové zločiny neodsúdil. Čo však musíme robiť? Musíme zvýšiť svoje úsilie, aby sme presvedčili tureckú armádu, aby poskytla príslušnému výboru informácie s cieľom ukončiť trápenie príbuzných nezvestných osôb.
<SPEAKER ID="055" NAME="Richard Corbett" AFFILIATION="PSE">
Vážená pani predsedajúca, ako viete, v mojej krajine sa uskutočnili rozsiahle protesty proti talianskej spoločnosti, ktorá v mojom volebnom obvode získala zákazku na rafinériu ropy a využíva pre ňu len taliansku pracovnú silu.
<P>
Tento protest je pochopiteľný, ak si spoločnosť naozaj vyhradila právo zamestnať len svojich občanov a Britov odmietnuť. To by bolo porušenie zákona Európskej únie (diskriminácia na základe štátnej príslušnosti). Porušenie európskeho zákona by bolo aj to, keby spoločnosť porušovala britské zákonné požiadavky, ktoré sa musia dodržiavať podľa smernice o vysielaní pracovníkov.
<P>
Ak by však protestujúci hovorili, že len britské spoločnosti by mali mať právo uchádzať sa o túto podnikateľskú činnosť a zamestnávať len Britov, potom by samozrejme protestujúci vyjadrili názor, ktorý by nebol správny. Mali by mať na pamäti, že viac ako dva milióny britských občanov pracuje v štátoch EÚ a len milión ľudí, ktorí nie sú britskí občania, pracuje v Británii.
<P>
Slogan "Britská práca britským pracovníkom" musí znamenať, že umožníme britským pracovníkom konkurovať správnym spôsobom a bez pociťovania diskriminácie. Nemôže to znamenať, že si vyhradíme veci len pre národnosť krajiny, ktorej sa to týka, či už ide o Britániu, alebo iný členský štát Európskej únie.
<SPEAKER ID="056" NAME="Marco Pannella" AFFILIATION="ALDE">
(IT) Vážená pani predsedajúca, dámy a páni, je mi potešením povedať, že o dva dni tu na slávnostnej schôdzi privítame prezidenta Palestínskej samosprávy. Pri tejto príležitosti prezident Palestínskej samosprávy prichádza do Európskej komory domovín, ktorá ničí európsku vlasť, kde je Stredozemie vhodné len ako hrobka pre chudobných a pre tých, ktorí sú odsúdení na vyhladovanie a vyhubenie.
<P>
My tu reprezentujeme -pozrime sa, je čas na nacionalistický protest a všetci by sme sa ho mali zúčastniť - pohromu Európy domovín, ktorá ničí európsku vlasť a my máme povinnosť povedať Bruselu toto. O dva dni bude hovoriť Palestínčan. Skutočnosť, že 80 % občanov Izraela sú zástancami Európy, na rozdiel od jeruzalemskej vlády, ako ukázala Adenauerova nadácia, taktiež dokazuje, že dokonca občania Palestíny, Libanonu, južného Stredozemia a Tuniska nemajú nárok, aby sa pohli smerom k revolúcii...
<P>
(Predsedajúca prerušila rečníka.)
<SPEAKER ID="057" NAME="Iosif Matula" AFFILIATION="PPE-DE">
(RO) V súčasnej situácii, v ktorej sa Európa nachádza, sa prioritou stáva zaistenie energetickej bezpečnosti. Diverzifikácia prepravných trás pre zdroje energie môžeme zaistiť prepojením európskych plynových sietí, čo taktiež podporuje solidaritu medzi členskými štátmi, jeden zo základných princípov Európskej únie. Okrem vlastných rumunských a maďarských finančných príspevkov Európska komisia minulý týždeň navrhla prideliť 30 miliónov EUR na dokončenie plynovodu Arad-Szeged, ktorého financovanie je zastavené už viac ako päť rokov.
<P>
Tento projekt má prvoradý význam. Plynovod nielenže spojí Rumunsko s Maďarskom, ale zabezpečí aj prepojenie s plynovou sieťou EÚ. Keď sa plynovod dokončí, Rumunsko bude môcť vyvážať aj dovážať plyn na európsky trh nielen za bežných okolností, ale aj v situáciách, keď budeme mať európsku energetickú krízu. Žiadam vás, mysliac na toto, o vašu podporu, aby sa návrh Komisie uplatnil čo možno najskôr.
<SPEAKER ID="058" NAME="Jörg Leichtfried" AFFILIATION="PSE">
(DE) Vážená pani predsedajúca, škandál s mäsom v Írsku otriasol Európou vrátane Rakúska, kde neuveriteľným dôsledkom tohto škandálu bolo predávanie írskeho mäsa ako tirolskej slaniny. Podľa mňa je jediným riešením tohto celoeurópskeho problému povinné označenie na čerstvom mäse a mäsových výrobkov, ktoré by obsahovalo tieto informácie: miesto pôvodu, trvanie prepravy zvierat na bitúnok a odtiaľ na miesto predaja mäsa. Ak by mäso pochádzalo zo štátov, ktoré nie sú členmi EÚ, krajina pôvodu by mala byť presne určená. Okrem toho je najvyšší čas, aby Európska únia dala tieto veci preveriť inšpektorom. Keďže sa to dá spraviť, žiadam Radu, Komisiu a vás, dámy a páni, aby ste podnikli kroky na zaistenie toho, že európski spotrebitelia už viac takýmto spôsobom nemôžu byť klamaní.
<SPEAKER ID="059" NAME="Jelko Kacin" AFFILIATION="ALDE">
(SL) Videli a počuli sme správy, že dlhoročná občianska vojna na Srí Lanke sa blíži ku koncu. Bola to však vojenská presila, nie politický úspech alebo iné trvalé riešenie, ktoré vyviedlo Tamílske tigre z ich poslednej veľkej pevnosti. Toto vojenské riešenie nesie so sebou problémy. Vidíme víťazov a porazených, porazenými sú desaťtisíce miestnych civilistov, ktorí ustupujú alebo utekajú zo strachu pred vládnymi jednotkami.
<P>
Skúsenosti zo západných balkánskych krajín nás učia, že po vojenských víťazstvách a úradných zrušeniach vojnového stavu nasleduje stav, keď víťazi zabíjajú porazených alebo ich údajných stúpencov. Víťazstvá môžu zanechať cestu individuálnych neovládaných odviet, ale často aj organizovaných zabíjaní, páchatelia ktorých sa obyčajne snažia ukryť.
<P>
Nesnažím sa nikoho predčasne obviniť. Snažím sa len zdôrazniť, že Európska únia musí tiež okamžite konať, aby zaistila medzinárodnú účasť a medzinárodný dohľad počas najkritickejšieho obdobia po konflikte, obdobia, ktoré necháva civilné obyvateľstvo utekajúce v strachu v najväčšom nebezpečenstve.
<SPEAKER ID="060" NAME="James Nicholson" AFFILIATION="PPE-DE">
Vážená pani predsedajúca, mnohí vedia o dioxínovej panike v Írskej republike. Chovatelia hovädzieho dobytka v Severnom Írsku sa tiež do tohto problému zaplietli, pretože dovážali kŕmne zmesi, ktoré ich zvieratám spôsobili ťažkosti. Výkonná moc v Severnom Írsku ponúkla teraz farmárom kompenzáciu vo výške 25 %, ktorá pre nich bude znamenať krach. Výkonná moc má problém nájsť potrebné peniaze a nebude schopná zvýšiť túto sumu na 37,5 %, ktorá je k dispozícií z Európskej únie. Rozumiem, že vláda Severného Írska objasnila, že nebude brať na seba žiadnu zodpovednosť, hoci na túto kŕmnu zmes dala povolenie a dohliada na ňu. Taktiež sa v jednom podniku nachádza obrovské množstvo nakazeného bravčového mäsa. Je to veľmi vážny a nebezpečný problém, ktorý musíme čo najskôr vyriešiť.
<SPEAKER ID="061" NAME="Silvia-Adriana Ţicău" AFFILIATION="PSE">
(RO) Európska únia sa usilovne pripravuje na rokovania o dohode, ktorá bude nasledovať po Kjótskom protokole, aby pokračovala v znižovaní dôsledkov zmeny klímy. Členské štáty musia postupne znižovať emisie oxidu uhličitého. Európske spoločnosti musia naliehavo investovať do modernizácie ich výrobných zariadení v energeticky náročných odvetviach, aby vedeli udržať súčasnú úroveň výroby, pracovné miesta a chrániť životné prostredie.
<P>
Rada by som upriamila vašu pozornosť na skutočnosť, že počas súčasnej hospodárskej krízy sa európskym podnikom nedarí získavať úvery, ktoré nutne potrebujú na modernizáciu. Nejde o to, aby európske podniky vyrábali menej, ale jednoducho aby vyrábali inteligentnejším spôsobom a dbali na životné prostredie. Žiadam Európsku komisiu, Európsku investičnú banku a členské štáty, aby sa udržateľný hospodársky rozvoj EÚ stal prioritou, a aby sa prostredníctvom Plánu hospodárskej obnovy Európy zabezpečili požadované podmienky, aby sa európske podniky mohli modernizovať, a aby si na stále viac náročnom trhu udržali konkurencieschopnosť.
<SPEAKER ID="062" NAME="Iuliu Winkler" AFFILIATION="PPE-DE">
(HU) Veľmi pekne vám ďakujem, pani predsedajúca. Európska únia má pred sebou náročnú úlohu zaručiť stabilitu a bezpečnosť, zlepšiť prosperitu svojich občanov a budovať spoločnú európsku budúcnosť. Historické, národnostné a etnické menšiny majú trvalú hodnotu pre rôznorodú Európu. Zatiaľ nebolo uspokojivo zabezpečené dodržiavanie práv týchto menšín. Existencia dokumentov, ako je Rámcový dohovor na ochranu národnostných menšín alebo Európska charta regionálnych alebo menšinových jazykov, vzbudzuje dôveru. Je jasné, že je potrebné vynaložiť ďalšie úsilie, kým každý členský štát Európskej únie ratifikuje tieto dokumenty. Parlament by si mal stanoviť za cieľ vytvoriť záväznú rámcovú dohodu, ktorá zaručí ochranu spoločenstiev národnostných menšín uznaním, že rôzne formy autonómie a sebaurčenia založené na zásade subsidiarity predstavujú uspokojujúce riešenia situácie menšinových spoločenstiev. Ďakujem veľmi pekne.
<SPEAKER ID="063" NAME="Véronique Mathieu" AFFILIATION="PPE-DE">
- (FR) Vážená pani predsedajúca, dovoľte mi vyjadriť plnú podporu občanom a rodinám postihnutým búrkou Klaus, ktorá pred viac ako týždňom zasiahla južnú Európu, najmä juhozápadné Francúzsko.
<P>
Následky búrky sú tragické. Zapríčinila 11 úmrtí, viac než jeden a pol milióna domov ostalo bez elektriny a bolo zasiahnutých 300 000 hektárov lesa, čo je 40 % lesov v regióne Landes. Spadlo okolo 30 až 40 miliónov m3 stromov.
<P>
Od roku 2002 Európska únia disponuje Fondom solidarity EÚ, ktorý umožňuje poskytovať finančnú pomoc v núdzi európskym regiónom postihnutým prírodnými katastrofami.
<P>
Rada ministrov musí, ako vo svojich záveroch hovorí pani Laperrouzová, uvoľniť tento Fond solidarity a dúfam, že Parlament zabezpečí, že sa tak čoskoro stane.
<SPEAKER ID="064" NAME="Czesław Adam Siekierski" AFFILIATION="PPE-DE">
(PL) Vážená pani predsedajúca, v Poľsku budeme oslavovať 20. výročie začatia rozhovorov za okrúhlym stolom. Bolo to vtedy, keď si vodcovia a opozícia spoločne sadli k rozhovorom a uvažovaniu o riešeniach problémov Poľska, problémov hospodárskeho i sociálneho charakteru a tiež najdôležitejších problémov nášho politického systému.
<P>
Opozícia bola zastúpená hlavne Solidaritou, ktorá bola založená v roku 1980 a ktorú viedol Lech Wałęsa a poradcovia tohto hnutia. Rokujúcimi na strane vlády boli orgány rozpadajúceho sa socialistického hospodárskeho systému, tvorcovia stavu stanného práva v Poľsku.
<P>
Výsledkom rokovaní za okrúhlym stolom a dohôd boli voľby v júni 1989, ktoré viedli k ustanoveniu prvej vlády, na čele ktorej stál nekomunista: Tadeusz Mazowiecki. Bola to tá vláda, ktorá nám ukázala, že správny smer, ktorým sa má Poľsko uberať, je nielen sloboda a demokracia, ale aj integrácia do Európskej únie. Zmeny, ktoré sa uskutočnili v mojej krajine, potom v mnohých štátoch strednej a východnej Európy spustili pochod k slobode, demokracii a integrácii do EÚ.
<SPEAKER ID="065" NAME="Predsedajúca">
Týmto uzatváram tento bod rokovania.
