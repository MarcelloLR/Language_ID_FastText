<CHAPTER ID="013">
Sociálne ustanovenia Lisabonskej zmluvy (rozprava) 
<SPEAKER ID="141" NAME="Predsedajúci">
Ďalším bodom programu sú vyhlásenia Rady a Komisie o sociálnych nariadeniach v Lisabonskej zmluve.
<SPEAKER ID="142" NAME="Philippe Courard" LANGUAGE="FR">
Vážený pán predsedajúci, ďakujem vám za príležitosť hovoriť v mene pani vicepremiérky Onkelinxovej o rôznych nových perspektívach v sociálnych otázkach, ktoré ponúka Lisabonská zmluva.
<P>
Skutočne sa domnievam, že sa musíme zaoberať sociálnymi zlepšeniami v európskych právnych predpisoch. Článok 9 zmluvy teda ustanovuje doložku o horizontálnej sociálnej ochrane, ktorá zaväzuje európske inštitúcie, aby prihliadali na požiadavky spojené s podporou vysokej úrovne zamestnanosti, zárukou primeranej sociálnej ochrany, bojom proti sociálnemu vylúčeniu a s vysokou úrovňou vzdelávania, odbornej prípravy a ochrany ľudského zdravia.
<P>
Táto požiadavka vyplýva z vyhlásenia v článku 3 ods. 3 zmluvy o tom, že vnútorný trh sa vytvára prostredníctvom politík založených na sociálnom trhovom hospodárstve s vysokou konkurencieschopnosťou zameranom na dosiahnutie plnej zamestnanosti a sociálneho pokroku.
<P>
Článok 9 rovnako požaduje, aby sa odteraz zohľadňoval sociálny rozmer pri definovaní všetkých európskych politík. Ide o obnovenie spravodlivej rovnováhy medzi aspektmi, ktoré budeme musieť uskutočniť v praxi. Toto je prvoradý komplexný cieľ belgického predsedníctva.
<P>
V budúcnosti potom budeme musieť venovať oveľa väčšiu pozornosť sociálnemu vplyvu politík vytváraných na európskej úrovni. Zatiaľ čo musíme maximalizovať hospodársky rast v rámci Európskej únie, musíme tiež podporiť spravodlivé rozdelenie výsledkov tohto rastu a musíme sa mimoriadne zaujímať o osud najzraniteľnejších ľudí.
<P>
Musíme zohľadniť aj sociálny rozmer v stratégii EÚ do roku 2020, ktorá, ako viete, bola prijatá Európskou úniou na júnovom zasadnutí Európskej rady. Táto stratégia, ktorá je zameraná na zamestnanosť a rast, zahŕňa hospodársky a sociálny rozmer, ako aj rozmer zamestnanosti a životného prostredia. Je založená na obmedzenom počte kvantifikovaných cieľov a niektorých usmerneniach.
<P>
Z piatich pevne stanovených cieľov sa jeden konkrétne venuje boju proti chudobe a sociálnemu vylúčeniu. Stanovuje cieľ zbaviť chudoby minimálne 20 miliónov ľudí v Európskej únii do roku 2020. Spolu s usmernením 10 predstavuje sociálny pilier stratégie.
<P>
Hoci možno budeme sklamaní jeho nedostatočnou ambicióznosťou, napriek tomu ukazuje túžbu dosiahnuť konkrétny a jednoznačne identifikovateľný cieľ, ktorý je nový v tejto oblasti a predstavuje novú dynamiku, ktorú potrebujeme využiť. Členské štáty budú musieť každoročne predkladať správy o pokroku pri realizácii tohto cieľa vo svojich národných reformných programoch (NRP).
<P>
Vždy som bol toho názoru, že musíme maximalizovať prínos tohto sociálneho rozmeru stratégie EÚ do roku 2020. Chcem z belgického predsedníctva urobiť sociálne predsedníctvo par excellence. V tejto súvislosti stratégia EÚ do roku 2020 poskytuje príležitosť na zviditeľnenie: európsku sociálnu politiku. Bude to skutočná výzva, pretože členské štáty majú plné ruky práce s definovaním svojich reformných plánov, a teda politík na dosiahnutie kvantifikovaných cieľov, a zároveň majú plné ruky práce s vnútroštátnymi rozpočtami, ktoré obmedzujú ich finančnú slobodu.
<P>
Okrem toho máme finančnú krízu stále v živej pamäti a hospodárska obnova sa prejavuje pomaly. Z tohto dôvodu sa musíme uistiť, že fiškálna konsolidácia nebude mať negatívny vplyv na zamestnanosť a sociálne politiky. Stratégia rastu EÚ do roku 2020 musí byť trvalo udržateľná a začleňujúca. Nesmie byť charakterizovaná rastom bez pracovných miest a musí ukazovať túžbu poraziť neistotu zamestnania. Z tohto dôvodu musí byť boj proti chudobe naším najväčším záujmom.
<P>
Belgické predsedníctvo v Rade usilovne pracuje na tejto dynamickej úlohe, ale je aj citlivé k úlohe Komisie, ktorú musí zohrať v tejto súvislosti. Skutočne by sme chceli vyzvať Komisiu, aby bola v tejto veci dynamická. Mám pri tom na mysli pilotné iniciatívy, ktoré musí prijať, najmä platformu na boj proti chudobe a sociálnemu vylúčeniu, ktorá musí poskytnúť širšiu perspektívu v otázke sociálnych problémov, ktorým Európa čelí.
<P>
Okrem iného Komisia musí používať túto metódu na navrhnutie spôsobov, ako môžeme konkrétne uplatňovať novú horizontálnu sociálnu doložku v článku 9 Lisabonskej zmluvy.
<P>
Ako vidíte, belgické predsedníctvo má veľké ambície, ale skutočne sa domnievam, že naplní potreby a požiadavky našich spoluobčanov. Bez sociálneho rozmeru je európsky projekt odsúdený na zlyhanie. Aj tu musíte zohrať svoju úlohu pri pokračovaní v diskusii o tejto stratégii, nielen na európskej úrovni, ale tiež zdôrazňovaním sociálnej dimenzie vo vašich krajinách.
<SPEAKER ID="143" NAME="László Andor">
člen Komisie. - Vážený pán predsedajúci, horizontálna sociálna doložka ustanovená v článku 9 Zmluvy o fungovaní štátov Európskej únie uvádza: "Pri vymedzovaní a uskutočňovaní svojich politík a činností Únia prihliada," okrem iného, "na požiadavky spojené s podporou vysokej úrovne zamestnanosti, zárukou primeranej sociálnej ochrany" a "bojom proti sociálnemu vylúčeniu". Komisia je odhodlaná uplatňovať tento článok aj prostredníctvom posilnenia posúdenia sociálneho vplyvu ako súčasti jej celkového systému posúdenia vplyvu.
<P>
V súvislosti so situáciou sociálnych služieb všeobecného záujmu (SSVZ) sa Komisia domnieva, že je dôležité zabezpečiť právnu istotu pre verejné orgány v členských štátoch. Komisia však nepovažuje za nevyhnutné v tomto štádiu vytvárať pracovnú skupinu s účasťou viacerých zainteresovaných subjektov na riešenie ťažkostí, ktoré majú niektorí poskytovatelia SSVZ pri interpretácii pravidiel jednotného trhu.
<P>
Komisia si uvedomuje, že veľké množstvo verejných orgánov a zainteresovaných strán považuje pravidlá EÚ platné pre sociálne služby za prekážku pri organizovaní a financovaní takýchto služieb. Konzultácie s verejnými orgánmi a zainteresovanými stranami však ukazujú, že existujúce pravidlá do veľkej miery zohľadňujú špecifiká sociálnych služieb všeobecného záujmu. Nahlásené problémy sú veľmi často dôsledkom nedostatku informovanosti a informácií o pravidlách alebo pochybností o spôsobe, akým sa tieto pravidlá majú uplatňovať.
<P>
Z tohto dôvodu Komisia zaviedla stratégiu vrátane interaktívnej informačnej služby, dokumentov s často kladenými otázkami a iniciatívy odbornej prípravy pre miestne verejné orgány. Komisia práve aktualizuje dokumenty s často kladenými otázkami. Po dokončení ich Komisia predstaví členským štátom a zainteresovaným subjektom v rámci Výboru pre sociálnu ochranu.
<P>
Ďalším diskusným fórom s členskými štátmi je Poradný výbor pre verejné obstarávanie. Verejné konzultácie o balíku o službách všeobecného hospodárskeho záujmu, ktorého cieľom je objasniť a zjednodušiť uplatňovanie pravidiel štátnej pomoci pre tieto služby, práve skončili. Komisia sa podelí o svoje hodnotenie príspevkov, ktoré dostala, s Parlamentom, Výborom regiónov, Európskym hospodárskym a sociálnym výborom a členskými štátmi. Ako Komisia uviedla pri mnohých príležitostiach, špecifiká sociálnych služieb sa riadne zohľadnia pri revízii balíka.
<P>
Okrem toho mala Komisia s hlavnými zainteresovanými stranami počas posledných niekoľkých rokov plodný dialóg o možných úpravách existujúcich pravidiel EÚ, najmä v rámci Výboru pre sociálnu ochranu a medziskupiny Parlamentu pre verejné služby. V júli sa Komisia zúčastnila na seminári, ktorý zorganizovalo belgické predsedníctvo s členskými štátmi a rôznymi zainteresovanými stranami. Tieto diskusie opäť ukázali, že hoci existuje veľký a oprávnený záujem na vylepšovaní, neexistuje žiadna skutočná potreba zmeniť základnú štruktúru existujúcich pravidiel EÚ s cieľom prispôsobiť ich špecifikám SSVZ. Vzhľadom na to si Komisia uvedomuje, že belgické predsedníctvo predložilo určité návrhy týkajúce sa objasnenia a prispôsobenia existujúcich pravidiel. Komisia dôkladne zvažuje tieto návrhy.
<P>
Spomínam si tiež, že tretie fórum o sociálnych službách vo všeobecnom záujme, ktoré sa bude konať 26. a 27. októbra pod záštitou belgického predsedníctva, poskytne príležitosť diskutovať o týchto a prípadne aj o ďalších návrhoch.
<P>
Komisia napokon spolupracuje v rámci Výboru pre sociálnu ochranu na dobrovoľnom kvalitatívnom rámci pre sociálne služby. Komisia veľmi úzko spolupracovala s hlavnými zainteresovanými subjektmi, sociálnymi partnermi, miestnymi orgánmi, poskytovateľmi služieb a používateľmi pri príprave tohto rámca.
<P>
Aby som to zhrnul, Komisia sa zaviazala uplatňovať novú horizontálnu sociálnu doložku vrátane vzťahu k SSVZ.
<P>
Ako som vysvetlil, existujú početné fóra pre diskusie a dialógy so stranami zainteresovanými na SSVZ. Komisia preto nevidí potrebu zakladať ďalšiu pracovnú skupinu. Komisia je však odhodlaná riešiť ťažkosti, ktorým čelia niektorí poskytovatelia SSVZ s interpretáciou pravidiel jednotného trhu vrátane pravidiel pripravovaného zákona o jednotnom trhu, ktorý má Komisia prijať do konca októbra.
<SPEAKER ID="144" NAME="Andreas Schwab" LANGUAGE="DE">
Vážený pán predsedajúci, dámy a páni, Lisabonská zmluva nedala Európskej únii žiadne zásadne nové právomoci v oblasti sociálnej politiky. Článok 9 - zástupca Rady sa už o ňom zmienil - rozšíri existujúce právomoci v kontexte základného princípu sociálneho trhového hospodárstva, ktorý je veľmi dôležitý pre Poslanecký klub Európskej ľudovej strany (kresťanských demokratov) a ktorý sme zaviedli do Európskeho dohovoru, čo v podstate pripravilo pôdu pre Lisabonskú zmluvu.
<P>
Naším druhým bodom je, že správou bývalého komisára Maria Montiho s názvom Postaviť občanov do centra záujmu Únie Európska komisia zaujímavým a cenným spôsobom prispela k tomu, ako môžeme uspieť pri spájaní veľmi pozitívnych impulzov vnútorného trhu so sociálnymi prvkami spoločného spotrebiteľského trhu. Z tohto dôvodu sa, pán komisár Andor, veľmi netrpezlivo tešíme na takzvaný zákon o jednotnom trhu, na ktorom momentálne pracuje pán komisár Barnier. Domnievame sa, že týmto sa skutočne môže konštruktívnym spôsobom riešiť balík pána Montiho a pani Kroesovej. Sme však skeptickí v tom, či otvorenie smerníc o verejnom obstarávaní a vytvorenie kompromisnej smernice v konečnom dôsledku skutočne budú mať za následok, že dostaneme vnútorný európsky trh na správnu cestu, keďže očividne sme jednoznačne proti akejkoľvek inflácii vo verejnom sektore.
<P>
Zástupca Rady sa už o tom zmienil, ale je to ešte dôležitejšie, také dôležité a významné, ako môže byť iba sociálna konsolidácia - a hovorím to ako člen mladšej generácie v tomto Parlamente -, aby sme zahrnuli všetky tieňové rozpočty - profesor Bernd Raffelhüschen z Freiburgu hovoril o tom, že máme niekoľko skrytých rozpočtov, pokiaľ ide o penzijné dlhy - keď zvážime sociálnu konsolidáciu, a aby sme robili politiku, ktorá dáva aj mladšej generácii spravodlivú šancu v nasledujúcom desaťročí.
<P>
Z tohto dôvodu sa domnievam, že spoločne - a zástupcovia Rady sa už o tom zmienili - čelíme veľkým úlohám, že Európsky parlament a poslanecký klub PPE majú spoločný pohľad na tento problém a že by sme všetci mali urobiť všetko, čo je v našich silách, aby sme podporili úsilie Európskej komisie v súvislosti s týmto balíkom opatrení pre interný trh a na druhej strane sociálnymi opatreniami, ktoré musia dopĺňať tento interný trh na pozadí sociálneho trhového hospodárstva. Z tohto dôvodu sa teším na ďalšiu diskusiu a som vďačný za vašu pozornosť.
<SPEAKER ID="145" NAME="Proinsias De Rossa">
v mene skupiny S&D. - Vážený pán predsedajúci, predovšetkým sa chcem poďakovať Rade a Komisii za ich dnešné vyhlásenia a chcem sa poďakovať skupine ALDE, zeleným/skupine EFA a skupine GUE/NGL za ich podporu zahrnutia tejto otázky do dnešného programu.
<P>
Nové sociálne doložky sa netýkajú iba služieb vo všeobecnom záujme, ako to vyplynulo z vystúpenia poslaneckého klubu PPE dnes popoludní, a pokiaľ ide o sociálne služby všeobecného záujmu (SSVZ), musíme dospieť k záverom v týchto otázkach, o ktorých sa veľa diskutovalo dlhé roky, a nie omieľať staré argumenty.
<P>
Ako spravodajca o budúcnosti sociálnych služieb verejného záujmu sa teším na spoluprácu so všetkými skupinami, ktoré uznávajú potrebu silného sociálneho trhového hospodárstva, a dúfam, že predložím konkrétne návrhy na riešenie dilem, ktorým čelia poskytovatelia SSVZ.
<P>
Ako si bezpochyby uvedomujete, európski občania majú veľké nádeje, čo sa týka rozvoja súdržnejšieho a dynamickejšieho sociálneho rozmeru európskych politík a právnych predpisov po prijatí Lisabonskej zmluvy. V skutočnosti sa jedna z tých dôležitých rozpráv v Írsku počas referend o Lisabone týkala nových sociálnych článkov vrátane článku 3, článku 9, článku 14 a sociálneho protokolu a aj mnohých ďalších vo vzťahu k znevýhodneniu a rovnosti.
<P>
Vždy je dôležité, aby sme splnili očakávania občanov. Je to dvojnásobne dôležité v týchto časoch hospodárskej a sociálnej krízy pre mnoho miliónov našich občanov, ktorí už prišli a mnoho ďalších, ktorí prídu o pracovné miesta, domovy, úspory, dôchodky, služby verejného zdravotníctva a aj o príležitosti na vzdelávanie pre svoje deti v dôsledku krízy a použitých nápravných prostriedkov.
<P>
Európsku úniu by značne destabilizovalo, keby kolégium komisárov a Európska rada zaujali stanovisko, že tieto nové články dohody nezmenia nič a ďalej brali sociálne ciele ako druhotné v porovnaní s trhovými cieľmi. Ak zlyhá naša zodpovednosť, extrémne xenofóbne a neznášanlivé politické strany, ktoré chcú vytĺcť politický kapitál z hnevu a nespokojnosti, čakajú na svoju príležitosť.
<P>
Moja dnešná konkrétna požiadavka na Komisiu a Radu je, aby akceptovali, že potrebujeme dynamický proces na dosiahnutie pokroku vzhľadom na služby všeobecného záujmu, najmä sociálne služby všeobecného záujmu.
<P>
Je mi ľúto dnešného vyhlásenia pána komisára. Dúfam, že počas niekoľkých nasledujúcich mesiacov ho presvedčím, že sa mýli a že potrebujeme dynamický proces, že potrebujeme pracovnú skupinu na vysokej úrovni, ktorá by zahŕňala nielen jeho a ostatné GR, ale aj členov občianskej spoločnosti, odborové organizácie, Radu a Výbor pre regióny.
<P>
Potrebujeme mechanizmus, ktorý naštartuje zmenu, ktorú každý uznáva. Pán komisár, počul som, ako ste povedali, a počul som, ako pán Barroso povedal, že zainteresované strany vám vraj hovoria, že neexistuje žiadny skutočný problém. Zainteresované strany mi toto nehovoria. Počas posledných šiestich mesiacov som sa stretol s mnohými. Hovoria mi, že existujú administratívne a právne problémy a že sa musia naliehavo riešiť. Obávam sa, že sa nebudú naliehavo riešiť, a to na základe toho, čo ste tu dnes povedali vy a Rada. Dúfam, že sa mi, ako hovorím, podarí zmeniť váš názor počas nasledujúcich niekoľkých mesiacov. Existuje však naliehavá potreba mechanizmu, mechanizmu na vysokej úrovni, ktorý by zahŕňal zainteresované subjekty a ktorý by zabezpečil, že potrebné rozhodnutia sa prijmú a dotiahnu do konca.
<P>
Domnievam sa, že najdôležitejšie je to, aby bol Parlament zapojený do tohto procesu. Musíme mať na pamäti, že sa treba zaoberať obavami a dokázať, že Európa to myslí vážne s vytvorením sociálneho trhového hospodárstva a nie samotného jednotného trhu.
<SPEAKER ID="146" NAME="Marian Harkin">
v mene skupiny ALDE. - Vážený pán predsedajúci, mám tu ošúchanú, popodčiarkovanú kópiu Lisabonskej zmluvy s poznámkami, oslími ušami a škvrnami od čaju. Počas 12 mesiacov bola mojím stálym spoločníkom pri cestovaní, keď som sa snažila presvedčiť írskych občanov, aby za ňu hlasovali. Keď sa ma írski občania pýtali, prečo by mali za ňu hlasovať, jedným z najdôležitejších piatich dôvodov, ktoré som im uviedla, bolo, že táto zmluva prinesie sociálnejšiu Európu.
<P>
Iba pred 12 mesiacmi sme ratifikovali túto zmluvu a teraz ako politici musíme splniť naše sľuby. Hovorili sme o novej horizontálnej sociálnej doložke - článku 9 -, ktorý zaväzuje Úniu zohľadniť sociálne dôsledky rozhodnutí pri vykonávaní politík. Toto je komplexný cieľ a poskytuje nám viac priestoru na väčšie ambície pri písaní, pozmeňovaní a doplňovaní právnych predpisov EÚ, ale článok 9 nezaručuje želané výsledky politiky. Je to vplyvný nástroj, ktorý máme k dispozícii, ale musíme sa opýtať samých seba, či ho používame alebo či je to iba pretvárka.
<P>
Sociálna politika bola slabo zapracovaná do pôvodných zmlúv, ale domnievam sa, že je oveľa silnejšia v Lisabonskej zmluve. Okrem protokolu o službách všeobecného záujmu bol spomenutý aj článok 14 Zmluvy o fungovaní Európskej únie. Ten jednoznačne uvádza spoločnú zodpovednosť členských štátov a EÚ, pokiaľ ide o SVZ. Doposiaľ EÚ uplatňovala pravidlá vnútorného trhu, ale článok 14 uvádza, že pri uplatňovaní dohôd "Únia a členské štáty... dbajú o to, aby takéto služby fungovali na základe zásad a podmienok, najmä hospodárskych a finančných, ktoré im umožňujú plniť ich poslanie." Toto je posun v politike EÚ a musí sa odraziť v oznámeniach a návrhoch Komisie.
<P>
Aj v Rade je antidiskriminačná smernica stále zablokovaná. Toto je dôležitý právny predpis. Potrebujeme, aby bol zavedený. Teda zatiaľ čo základné princípy sú určené a právne predpisy v oblasti sociálnej politiky chráni Lisabonská zmluva, budúce smerovanie sociálnej politiky nie je definitívne stanovené. My - Komisia, Rada a Parlament - môžeme a musíme používať nástroje, ktoré poskytuje Lisabonská zmluva.
<SPEAKER ID="147" NAME="Karima Delli" AFFILIATION="Verts/ALE">
(FR) Vážený pán predsedajúci, pán Courard, pán komisár, základným cieľom Európskej únie, cieľom, ktorý sa objavuje v Lisabonskej zmluve, je rozvoj sociálneho trhového hospodárstva orientovaného na plnú zamestnanosť a pokrok v sociálnej oblasti. Preto obsahuje horizontálnu sociálnu doložku, ktorá uvádza, že podpora vysokej miery zamestnanosti, primeranej sociálnej ochrany a boja proti vylúčeniu musí sprevádzať definovanie a uplatňovanie všetkých politík EÚ.
<P>
Uznanie sociálnych práv a najmä práva na prístup k službám všeobecného záujmu je záväzné, ako vyplýva z Charty základných práv. Charta obsahuje práva a zásady, ako napríklad právo prístupu k dávkam sociálneho zabezpečenia, príspevkom na bývanie a sociálnym službám.
<P>
Ako môžete v predvečer tretieho fóra o sociálnych službách všeobecného záujmu, ktoré inicioval Parlament, tvrdiť, že pri uplatňovaní ustanovení Lisabonskej zmluvy je potrebné uplatňovať na tieto sociálne služby všeobecného záujmu iba pravidlá o hospodárskej súťaži a vnútornom trhu bez akéhokoľvek prispôsobenia ich špecifických spôsobov organizácie a financovania?
<P>
Nie je pravda, že napríklad smernica o službách spochybňuje úlohu sociálnych služieb všeobecného záujmu so silným miestnym základom pozostávajúcich z členov spoločenstva, ktorí nemajú v úmysle finančne sa obohatiť? Kedy prestanete schovávať hlavu do piesku a kedy konečne prevezmete zodpovednosť ako spoločný zákonodarca v súlade s ustanoveniami nového článku 14 Zmluvy o fungovaní Európskej únie?
<SPEAKER ID="148" NAME="Lothar Bisky" LANGUAGE="DE">
Vážený pán predsedajúci, musím uznať, že Lisabonská zmluva a jej záväzky v sociálnej oblasti vyzerajú dobre. Nemôžeme však ignorovať skutočnosť, že státisíce ľudí sa vydali do ulíc Bruselu a ostatných európskych hlavných miest. Protestovali proti pomýlenej nesociálnej politike v súvislosti s krízou.
<P>
Sotva sme sa z toho spamätali, z najhoršej z kríz, už počúvame od mnohých vlád, že treba dostať pod kontrolu národné dlhy. Hovoria, že treba odložiť núdzové padáky záchranných plánov a zrušiť investičné programy. Komisia žiada sprísnenie Paktu stability a rastu. Štáty, kde sa vyplácajú rozumné mzdy a platy, v ktorých trh práce stále dodržiava pravidlá alebo v ktorých sú systémy sociálneho zabezpečenia príliš "sociálne" - čo znamená príliš drahé - sa idú potrestať. "Bankstri" pokračujú, ako keby sa nič nestalo. Dôchodky a mzdy sa majú znižovať, spotrebné dane možno zvyšovať. Príspevky na sociálne zdravotné poistenie sa zvyšujú, zatiaľ čo služby sa zhoršujú.
<P>
Vzhľadom na rozsudky Európskeho súdneho dvora v prípadoch Viking, Laval a Rueffert to nie sú iba odborové organizácie, ktoré sa obávajú, že sociálna rovnováha Európskej únie je nestabilná. Žiadosť odborových organizácií o doložku o sociálnej ochrane si zasluhuje našu plnú podporu. Práva zamestnancov, práva odborových organizácií a sociálna ochrana musia mať prinajmenšom rovnakú dôležitosť ako vnútorný trh a sloboda poskytovania služieb - a v skutočnosti musia mať prednosť. Toto je potrebné jednoznačne ustanoviť v primárnych právnych predpisoch. Poukazujem na tieto skutočnosti, pretože príslušné odseky iba vyzerajú dobre - v skutočnosti nič nemenia.
<P>
Ľudskú dôstojnosť nemožno zaručiť bez minimálnych sociálnych štandardov. Doložka o sociálnom pokroku by zlepšila veľmi poškodené dobré meno Európskej únie medzi obyvateľstvom a pomohla by zastaviť obavy v sociálnej oblasti.
<SPEAKER ID="149" NAME="Andreas Mölzer" AFFILIATION="NI">
(DE) Vážený pán predsedajúci, v Európskej únii sme svedkami toho, čo považujem za znepokojivý vývoj, pričom čoraz viac ľudí je odkázaných na dočasnú agentúrnu prácu, falošnú samostatnú zárobkovú činnosť a slabo platenú podradnú prácu a pričom sa zdá, že sociálne práva zamestnancov sa potláčajú do úzadia. Nielenže sa zdá, že Európsky súd pre ľudské práva znižuje štandardy ochrany pracovníkov vo svojej jurisprudencii, ale vylučuje aj prednostný prístup k podnikateľom angažovaným v sociálnej činnosti pri udeľovaní verejných zákaziek.
<P>
Tvrdili nám, že Lisabonská zmluva všetko zlepší, ale ja osobne som nevidel veľký prevrat v sociálnej oblasti. Robia sa napríklad pokusy s cieľom zmenšiť hospodárske a sociálne rozdiely medzi členskými štátmi pomocou Európskeho sociálneho fondu. Ak však vykazovanie a realizácia projektov vedú k problémom v mnohých regiónoch, fond zlyháva vo svojom poslaní. Slobody vnútorného trhu, mohol by som na ne zbežne poukázať, príliš často zahŕňajú iba slobody nadnárodných konglomerátov, ktoré žmýkajú miestnych zamestnávateľov, čo znamená malé a stredné podniky. Domnievam sa, že toto je potrebné čo najskôr zmeniť.
<SPEAKER ID="150" NAME="Jean-Paul Gauzès" AFFILIATION="PPE">
(FR) Vážený pán predsedajúci, pán komisár, Lisabonská zmluva nepochybne poskytuje Európe nové sociálne ciele. Trvalo udržateľný rozvoj v Európe je založený na vysokej konkurencieschopnosti sociálneho trhového hospodárstva, čo znamená plnú zamestnanosť a sociálny pokrok, boj proti sociálnemu vylúčeniu a diskriminácii, podporu spravodlivosti a odstránenie chudoby. Lisabonská zmluva potvrdzuje úlohu sociálnych partnerov a podporuje sociálny dialóg medzi odborovými organizáciami a zástupcami zamestnávateľských organizácií na európskej úrovni.
<P>
V týchto rôznych bodoch skutočná situácia určite nie je taká, ako ju tu opísali niektorí rečníci. Dnes môžeme dramatizovať situáciu. Je pravda, že situácia je znepokojivá, že kríza ešte neskončila a že má následky. Európa však prijíma opatrenia v tejto oblasti - ktoré musíme objasniť našim občanom - na vytvorenie istého poriadku vo finančnom sektore a v tejto súvislosti je jedným z prvých, ktorí vyvíjajú úsilie pri organizovaní tohto sektora na základe našej práce.
<P>
Dovoľte mi niekoľko krátkych poznámok. Najmä pri službách všeobecného záujmu jednoznačne poviem, že by sme mali zohľadniť špecifické vnútroštátne okolnosti, pretože je pravda, že niektorí naši spoluobčania sú trochu znepokojení - mám na mysli napríklad Francúzov -, keď sa neprávom domnievajú, že Európa ohrozuje verejné služby, ktoré sú francúzskou tradíciou. Podobne v súvislosti s verejnými zákazkami by sme mali zohľadniť individuálne okolnosti a najmä tie, ktoré umožňujú spoluprácu medzi viacerými verejnými orgánmi.
<P>
Napriek tomu je sociálna politika závislá od zdravia hospodárstva a hospodárskeho rastu. Toto je základný cieľ sociálneho trhového hospodárstva.
<SPEAKER ID="151" NAME="Elizabeth Lynne" AFFILIATION="ALDE">
Vážený pán predsedajúci, na rozdiel od ostatných rečníkov sa nedomnievam, že Lisabonská zmluva zmení v oblasti sociálnej politiky tak veľa ako v niektorých iných oblastiach.
<P>
Už dlhé roky máme spoločné rozhodovanie v oblasti zamestnanosti, ale v rámci ustanovení hlavy II, ktoré majú všeobecnú platnosť, je v článku 9 okrem iného zmienka o ochrane ľudského zdravia. Jedna smernica, ktorú to ovplyvňuje, je smernica o elektromagnetických poliach a viem, že Komisia sa týmto zaoberala. Keď smernica o elektromagnetických poliach prejde celým postupom vo Výbore pre zamestnanosť a sociálne veci, musíme zabezpečiť, a dúfam, že s tým členské štáty súhlasia, aby sa mohli používať najmodernejšie skenery MRI.
<P>
Článok 10 v rámci hlavy II sa vzťahuje na antidiskrimináciu. Ako uviedli ostatní rečníci, najdôležitejšie je zabezpečiť, aby Rada prestala blokovať horizontálnu smernicu o prístupe k tovarom a službám a aby tie členské štáty, ktoré ju blokujú, stiahli námietky, aby sme mohli mať skutočnú antidiskriminačnú smernicu o prístupe k tovarom a službám.
<SPEAKER ID="152" NAME="Patrick Le Hyaric" AFFILIATION="GUE/NGL">
(FR) Vážený pán predsedajúci, pán komisár, treba povedať, že to, čo prevláda pri uplatňovaní Maastrichtskej zmluvy, nie je vôbec to, čo opisujete: nie je to článok 9 ani článok 14 na ochranu sociálnych služieb. Sú to skôr zásady hospodárskej súťaže, neobmedzeného voľného obchodovania, oslabenia sociálnej ochrany, zničenia dôchodkov a miezd a odmietnutia spravodlivej fiškálnej harmonizácie.
<P>
Tento rok napríklad bol vyhlásený za Európsky rok boja proti chudobe a sociálnemu vylúčeniu. Poďme si presne povedať, čo ste urobili v rozpore s týmto, členovia Komisie a Rady. Rozhodnutia prijaté počas niekoľkých posledných dní nás tlačia smerom k veľkým úsporám, pričom Komisia sa ustanovila ako skutočný tribunál na ich uskutočnenie, a sú v rozpore s každým jedným sociálnym projektom. Namiesto viery, že úspory a sociálna regresia dostanú Európsku úniu z krízy, sa domnievam že musíme používať celkom iné uvažovanie, v skutočnosti opačné uvažovanie. Sociálny pokrok je pákou na ukončenie krízy.
<P>
Preto by som vám chcel dať návrh, ktorý do rozpravy predkladám na ďalšie zváženie. Návrh bude obsahovať vytvorenie nového systému, ktorý umožní Európskej centrálnej banke kúpiť - aj prostredníctvom vytvorenia peňazí, čo teraz robia všetky banky na svete - celý dlh členských štátov alebo jeho časť, ak je to potrebné, a zároveň založiť európsky fond pre ľudský, sociálny a ekologický rozvoj.
<P>
S podporou Európskej centrálnej banky a Európskej investičnej banky by tento fond mal umožniť rozšírenie verejných služieb - alebo služieb spoločenstva vo všeobecnom záujme, ak chcete - a mal by zabezpečiť pomoc pre priemysel, výskum a odbornú prípravu.
<SPEAKER ID="153" NAME="Ilda Figueiredo" AFFILIATION="GUE/NGL">
(PT) Tlak, ktorý Komisia a veľké európske mocnosti vyvíjajú na krajiny s krehkejšími hospodárstvami a vyššou mierou chudoby, popiera všetky zásady hospodárskej a sociálnej súdržnosti, o ktorých tu belgické predsedníctvo hovorilo v mene tzv. "sociálnej doložky" Lisabonskej zmluvy - článku 9.
<P>
Pravda je, že posunúť sa za iracionálne kritériá Paktu stability a rastu bolo možné iba vtedy, keď bolo pre členské štáty nevyhnutné, aby podporili banky v dôsledku problémov, ktoré zažili pre toxický odpad, ktorý vyprodukovali. Teraz keď banky zhltli miliardy eur verejnej pomoci a dlhy krajín s najväčšími ťažkosťami narástli raketovou rýchlosťou, tlak na zníženie dlhov a deficitov sa vrátil bez zohľadnenia zamestnanosti, sociálneho začlenenia a univerzálnych práv na verejné vzdelávanie a zdravotnú starostlivosť, bývanie alebo dávky životného minima a dôchodky. Úsporné opatrenia zavedené v niektorých krajinách, ako je napríklad Grécko a Portugalsko, v mene trvalej udržateľnosti verejných financií sa znásobujú, sociálna nespravodlivosť sa zväčšuje a rastúca nezamestnanosť, chudoba a sociálne vylúčenie ohrozujú 120 miliónov ľudí v Európskej únii.
<P>
Portugalsko opäť skĺzne do depresie, ak sa zavedie nový úsporný program, ktorý práve ohlásila portugalská vláda, čo vyvoláva niekoľko otázok. Aký druh sociálnej Európy je toto? Kde sú v Európskom roku boja proti chudobe a sociálnemu vylúčeniu záruky minimálnych príjmov na boj proti chudobe? Kde končí integrácia sociálnych cieľov a cieľov trvalej sociálnej udržateľnosti s makroekonomickou politikou? Kde je obrana a podpora verejných služieb? Kedy budú komplexné sociálne usmernenia a efektívne posúdenie sociálneho vplyvu, politiky Paktu stability a rastu, politiky konkurencieschopnosti, vnútorného trhu, rozpočtovej a fiškálnej politiky a menovej politiky? Toto je cieľom bojov pracovníkov, ktoré sa množia v celej Európe.
<SPEAKER ID="154" NAME="Othmar Karas" AFFILIATION="PPE">
(DE) Vážený pán predsedajúci, politické ciele sú jasné. Chceme Európu s trvalo udržateľným sociálnym trhovým hospodárstvom, základnými právami, bez diskriminácie, s plnou zamestnanosťou, integrovanou sociálnou doložkou, sociálnou súdržnosťou a službami vo všeobecnom záujme, ktoré treba definovať prostredníctvom subsidiarity. Toto je naším cieľom. Máme však príliš málo nástrojov na európskej úrovni na dosiahnutie tohto cieľa. Väčšinu nástrojov môžeme nájsť na úrovni členských štátov. Potrebujeme rovnováhu medzi hospodárskou politikou, politikou konkurencieschopnosti a sociálnymi nástrojmi, ak máme byť schopní uskutočniť tieto ciele v celej Európe. Mali by sme preto rozšíriť menovú úniu na hospodársku a sociálnu úniu. Musíme tiež jednoznačne vystúpiť a povedať, že potrebujeme viac prejavov solidarity a že odborná príprava, poskytovanie kvalifikácie pre ľudí, rast a zamestnanosť nie sú prvkami, ktoré sú v rozpore so sociálnou stránkou Európy, ale v skutočnosti sú základným predpokladom, ak chceme poraziť chudobu a vylúčenie a skoncovať s trápením chudobných pracujúcich.
<SPEAKER ID="155" NAME="Marie-Christine Vergiat" AFFILIATION="GUE/NGL">
(FR) Vážený pán predsedajúci, práve prichádzam zo zasadnutia medziskupiny pre verejné služby. Občas sa čudujem, či hovoríme s rovnakými ľuďmi. Podľa vás je všetko v poriadku. Väčšina zúčastnených strán prinajlepšom vôbec nerozumie európskym právnym predpisom alebo im rozumie až príliš dobre.
<P>
Hovoríte o meraní sociálneho vplyvu politík Európskej únie. Chcela by som vám teda povedať: je to dobrá oblasť, na ktorej môžete pracovať - pustite sa do toho, vyzývam vás! Ak, ako tvrdíte, nie je žiadny problém s verejnými službami, a najmä s miestnymi verejnými službami, potom sa zaviažte vykonať riadnu, vyčerpávajúcu revíziu liberalizácie verejných služieb v celej Európskej únii.
<P>
Voľná a spravodlivá hospodárska súťaž mala znížiť ceny. Som Francúzka. Dám vám niekoľko príkladov, ktoré možno vysvetlia, prečo sa Francúzi trochu obávajú o Európu v tejto oblasti: ceny poštových služieb, železničnej dopravy, leteckej a vodnej dopravy, ktoré prevzali súkromné spoločnosti, sa exponenciálne zvýšili.
<P>
Pojem univerzálna služba mal zaručiť, že najzákladnejšie služby budú dostupné pre každého. V skutočnosti je to pre najchudobnejších ľudí sotva dostatočné a prípadov diskriminácie pribúda. Čo sa stalo s vaším veľkým prerozdelením bohatstva, keď vieme, že rozdiely medzi najbohatšími a najchudobnejšími sa naďalej zväčšujú v celej Európe?
<P>
Teda áno, pán komisár, ako sa vás pýtali mnohí poslanci, kedy sa Komisia rozhodne zohľadniť dôsledky článkov 9 a 14 zmlúv, ako aj protokolu o sociálnych službách vo všeobecnom záujme, inými slovami, kedy bude rešpektovať práva Parlamentu? Prosím, čoho sa obávate?
<SPEAKER ID="156" NAME="László Andor">
člen Komisie. - Vážený pán predsedajúci, Komisia ako celok sa podobne ako ja domnieva, že naším cieľom je rozvíjať sociálne trhové hospodárstvo. Za seba osobne a za svoje portfólio môžem povedať, že v tomto slovnom spojení je "sociálne" dôležitejšie ako "trhové". Samozrejme, v konečnom dôsledku musí Komisia predložiť, reprezentovať a zaviesť veľmi vyvážený prístup. Vždy som však zastupoval sociálne ciele a brali sme to veľmi vážne.
<P>
Tiež som si v diskusii všimol, že pripravovaný zákon o jednotnom trhu by Parlament prijal so sklamaním, ak by neobsahoval veľmi silný sociálny rozmer. Na tom sme pracovali: aby sme zabezpečili, že tento veľmi dôležitý dokument bude silný v sociálnych otázkach. Zúčastnil som sa na zasadnutí príslušnej skupiny komisárov a zabezpečil som začlenenie bodov týkajúcich sa dôchodkov a ostatných záležitostí, ktoré sú veľmi dôležité z hľadiska posilňovania sociálneho rozmeru európskeho hospodárstva.
<P>
Existujú však aj mnohé iné problémy. Určite by som namietal proti prístupu mať iba jeden konkrétny druh riešenia, t. j. založenie ďalšieho orgánu na vysokej úrovni s cieľom zaručiť výsledky v sociálnych otázkach.
<P>
V mojej odpovedi nebolo nič, čo by naznačovalo námietku proti dynamickému procesu v súvislosti so SSVZ. V skutočnosti sa nachádzame v dynamickom procese v súvislosti so SSVZ pred októbrovou konferenciou belgického predsedníctva. Zúčastním sa otvorenia aj záveru tejto konferencie a veľmi dúfam, že prinesie veľa zaujímavých otázok súvisiacich so SSVZ, ktoré nás posunú dopredu.
<P>
SSVZ sa berie veľmi vážne v pripravovanej Európskej platforme proti chudobe, ktorá bude zverejnená koncom roka. Pán Courard, štátny tajomník pre sociálnu integráciu a boj proti chudobe to tiež spomenul vo svojom úvode.
<P>
Som otvorený ďalším krokom. Najprv by som však rád videl, čo tieto udalosti a dokumenty prinesú zo širšieho okruhu európskych zainteresovaných strán. Chcel by som zdôrazniť, že hoci oficiálne došlo k istej obnove, sme vo veľmi zložitej fáze hospodárskej krízy, a že tu ešte stále je veľa bolesti nielen v dôsledku samotnej krízy, ale aj opatrení na boj proti kríze.
<P>
Komisia neustále žiadala, aby sa zohľadnili záujmy sociálnych služieb a zraniteľných skupín. V posledných týždňoch som mal veľa prejavov a vyzval som na obozretnosť v súvislosti s makroekonomickými politikami členských štátov.
<P>
Fiškálna konsolidácia je nevyhnutná, pretože krajiny nahromadili vysoké dlhy. Úsporné opatrenia - najmä nezmyselné úsporné opatrenia - a škrty výdavkov iba s jedným cieľom však nie sú nevyhnutné. Všetky členské štáty, dokonca aj tie, ktoré sú pod tlakom trhov, majú priestor na zváženie, ako dosiahnuť merateľnú fiškálnu konsolidáciu. Každý má možnosť udržať rovnováhu medzi rôznymi možnosťami - škrtmi výdavkov alebo zvýšením príjmov a možnosť uplatniť spravodlivý prístup a zohľadniť záujmy zraniteľných skupín. Komisia na to vyzývala.
<P>
Dokonca aj v týchto ťažkých časoch vyzývame na sociálnu informovanosť. V tomto nám veľmi pomáha európsky rok. Bola to kampaň na zvýšenie informovanosti a v tomto zmysle bola úspešná, pretože pomohla dosiahnuť dva veľmi dôležité ciele stratégie Európa do roku 2020. Bez tejto kampane by sme neboli úspešní pri dosahovaní veľmi dôležitých cieľov zvyšovania zamestnanosti a znižovania chudoby v Európe.
<P>
Samozrejme, nikto neverí, že toto možno dosiahnuť zo dňa na deň. Musíme zlepšiť naše nástroje. Súhlasím s tým, čo povedal vážený pán poslanec o Európskom sociálnom fonde (ESF). Nefungoval dokonale, ale práve zisťujeme, kde by sa mal ESF zlepšiť z hľadiska inovácie, čím by sa mal ESF zaoberať a ako by sa mal využívať. Toto všetko je súčasťou procesu. Konajú sa viaceré konferencie s cieľom diskutovať o tom, najmä v súvislosti s tým, ako zvládať situáciu s rómskym obyvateľstvom, okrem iných záležitostí. Belgické predsedníctvo usporadúva konferenciu špeciálne o tom, ako by ESF mohol byť užitočný pri znižovaní chudoby.
<P>
Mám pochybnosti o založení nového fondu. Domnievam sa, že najprv musíme zistiť, ako možno používať sociálny fond s dostupnými nástrojmi na zlepšenie sociálnych podmienok. Tu by som chcel zdôrazniť úlohu Európskej investičnej banky, pokiaľ ide o rozvoj infraštruktúry a služieb v Európe.
<P>
Nikto nežiada o privatizáciu sociálnych služieb. Tieto služby sú prevažne v kompetenciách členských štátov. Ak sa však pravidlá EÚ týkajúce sa napríklad verejného obstarávania alebo štátnej pomoci správne uplatňujú a zohľadňujú všetky dôležité parametre, zaručia kvalitu, nákladovú efektívnosť a transparentnosť. Toto sú veľmi dôležité ciele a nemali by sme ich podkopávať, najmä nie transparentnosť, keď sa usilujeme dosahovať ostatné ciele, akokoľvek dôležité alebo relevantné by mohli byť.
<P>
Dúfam, že tieto argumenty sú presvedčivé a že blížiace sa udalosti, najmä ďalšia konferencia o SSVZ a chudobe, poskytnú postačujúce príležitosti na diskusie o tom, ako ďalej postupovať. Môžem vás uistiť, že znižovanie chudoby a zlepšovanie sociálnych štandardov v Európe sú rozhodne v centre záujmu práce Komisie a rozhodne v centre môjho osobného záujmu.
<SPEAKER ID="157" NAME="Philippe Courard" LANGUAGE="FR">
Vážený pán predsedajúci, chcel by som sa poďakovať všetkým poslankyniam a poslancom za kvalitu ich vystúpení.
<P>
Rada požiadala Komisiu, aby vytvorila platformu, ktorá by nebola obmedzená na chudobu, ale ktorá by skutočne zaviedla širšiu dynamiku na riešenie boja proti vylúčeniu a úlohy sociálneho blahobytu.
<P>
Chcel by som tiež povedať, že pri úsporných opatreniach, o ktorých pred chvíľou hovoril pán komisár, bolo očividne dôležité zvážiť opatrenia, ktoré treba prijať, aby šetrenie nespôsobilo, že ľudia budú ešte chudobnejší. Dnes skutočne nemožno zabúdať na boj proti chudobe.
<P>
Chcel by som sa tiež poďakovať Komisii za jej úsilie pri pokusoch o vytvorenie väčšej právnej istoty pre sociálne služby vo všeobecnom záujme (SSVZ), a to najmä vzhľadom na ich špecifické charakteristiky.
<P>
Je skutočne naším želaním pokračovať v diskusiách, najmä s Výborom pre sociálnu ochranu, ako aj zlepšovať dialóg s rôznymi zainteresovanými stranami, či už inštitucionálnymi, alebo neinštitucionálnymi. Ako zdôraznil pán De Rossa, je jednoznačné, že zapojenie Európskeho parlamentu do diskusie o SSVZ je a musí ostať rozsiahle. Článok 14 je tiež dôležitým prvkom, ktorý musíme používať pri diskusiách o SSVZ. V skutočnosti bude jednou z dôležitých otázok, o ktorých je potrebné diskutovať počas tretieho fóra, ktoré sa uskutoční 26. a 27. októbra.
<P>
Na záver by som chcel povedať, že diskusie o sociálnych veciach s Radou sú zložité pre rozpočtové obmedzenia, ako viete. Napriek tomu sociálne služby plnia nevyhnutné, neopomenuteľné úlohy, ktoré si z tohto dôvodu vyžadujú veľmi špecifickú pozornosť, a hoci sa ich špecifické charakteristiky uznávajú, to znamená, že musíme zabezpečiť špecifický spôsob, ako ich riešiť.
<P>
Skončím poďakovaním pánovi komisárovi Andorovi za jeho energickosť a túžbu dosiahnuť pokrok vo všetkom, čo sa týka sociálnych vecí.
<SPEAKER ID="159" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="991" NAME="Nuno Teixeira" LANGUAGE="PT">
Finančná kríza prispela k vážnemu zhoršeniu sociálnej situácie európskej verejnosti. Pri vysokej miere nezamestnanosti a slabom hospodárskom raste trvá určitý čas, kým sa prejaví obnova. Stratégia Európa do roku 2020 (EÚ 2020) má za cieľ vytvoriť plán na uľahčenie dosiahnutia hospodárskeho rastu, ktorý môže zabezpečiť vyššiu mieru zamestnanosti a väčšiu konkurencieschopnosť v rámci Únie. Jej určujúce iniciatívy pre nás predstavujú cestu, po ktorej by sme mali ísť smerom k vytvoreniu Európy, ktorá bude pre Európanov viac začleňujúca. Lisabonská zmluva posilňuje sociálny politický rozmer Európy. Európa patrí európskej verejnosti a súčasťou jej poslania je prispieť k podpore zamestnanosti a zlepšeniu životných a pracovných podmienok. Chcel by som zdôrazniť kľúčovú povahu dialógu medzi sociálnymi partnermi a úlohu malých a stredných podnikov ako hnacej sily hospodárstva. Musíme uskutočňovať ciele Lisabonskej zmluvy v súvislosti so sociálnymi otázkami prostredníctvom konkrétnych návrhov obsiahnutých v stratégii EÚ do roku 2020, ako napríklad definovanie iniciatív, ako je "priemyselná politika pre éru globalizácie" alebo "program pre nové zručnosti a pracovné miesta". Európa musí byť konkurencieschopnejšia a schopná vyrovnať sa s problémami globalizácie, ale bez toho, aby prestala byť začleňujúca, a s cieľom rozvoja, ktorý bude trvalo udržateľný a ktorý zaručuje sociálnu integráciu.
<SPEAKER ID="990" NAME="Silvia-Adriana Ţicău" LANGUAGE="RO">
Lisabonská zmluva opätovne potvrdzuje záväzok členských štátov k základným sociálnym právam stanoveným v Európskej sociálnej charte (z roku 1961) a v Charte základných sociálnych práv pracovníkov Spoločenstva (z roku 1989). Lisabonská zmluva opätovne potvrdzuje, že Európska únia sa usiluje o trvalo udržateľný rozvoj Európy. Hospodárstvo EÚ je sociálnym trhovým hospodárstvom a podporuje veľkú mieru konkurencieschopnosti. K jeho cieľom patrí plná zamestnanosť, sociálny pokrok a vysoká úroveň ochrany a zlepšovanie kvality životného prostredia. EÚ bojuje proti vylúčeniu a diskriminácii a podporuje spravodlivosť a sociálnu ochranu, rodovú rovnosť, solidaritu medzi generáciami a ochranu práv detí.
<P>
V auguste bola miera nezamestnanosti vo všetkých 27 štátoch EÚ 9,6 %, pričom miera nezamestnanosti mladých ľudí bola 20 %. Hospodárska a sociálna kríza mala dramatický vplyv na sociálne prostredie, dnes je hlavným záujmom európskych občanov práca a kvalita života. Európska únia je v prvom rade o jej 500 miliónoch občanoch, čo je dôvodom, prečo Európa musí mať sociálny aspekt. Sociálna Európa musí ponúknuť európskym občanom pracovné miesta a dôstojný život, mladým ľuďom vysokú kvalitu vzdelávania a perspektívu začlenenia na pracovný trh a dôchodcom dôstojný život a vysokú kvalitu služieb zdravotnej starostlivosti.
