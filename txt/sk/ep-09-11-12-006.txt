<CHAPTER ID="006">
Prechodné procedurálne usmernenia k rozpočtovým záležitostiam vzhľadom na nadobudnutie platnosti Lisabonskej zmluvy (rozprava) 
<SPEAKER ID="046" NAME="Predsedajúci">
Ďalším bodom programu je správa pána Lamassoura v mene Výboru pre rozpočet o prechodných procedurálnych usmerneniach k rozpočtovým záležitostiam vzhľadom na nadobudnutie platnosti Lisabonskej zmluvy [2009/2168(ΙΝΙ)].
<SPEAKER ID="047" NAME="Alain Lamassoure" LANGUAGE="FR">
Vážený pán predsedajúci, v prvom rade využijem príležitosť a poďakujem sa pánovi predsedovi Barrosovi a pánovi komisárovi Šemetovi za rozhodnutie odložiť zverejnenie návrhu Komisie o budúcej rozpočtovej politike a aktualizácii finančného výhľadu do ďalšieho šesťmesačného obdobia.
<P>
Je pravda, že Európska rada a Európsky parlament sa dohodli na uskutočnení tejto aktualizácie v rokoch 2008 - 2009, ale to bolo pred štyrmi rokmi. To je večnosť. Medzitým prišla Lisabonská zmluva, konalo sa prvé referendum v Írsku, bola finančná kríza, oneskorilo sa nadobudnutie platnosti novej zmluvy a tak ďalej.
<P>
Preto je rozumnejšie v nasledujúcich pár mesiacoch poveriť novú Komisiu úlohou predstavenia svojho politického programu a finančného vyjadrenia tohto programu.
<P>
Na druhej strane, keďže má Lisabonská zmluva nadobudnúť platnosť 1. decembra, nesmieme počas prijímania prechodných opatrení, ktoré sú potrebné na prechod z jednej zmluvy na druhú v rozpočtovej oblasti, strácať čas.
<P>
Švédske predsedníctvo chce, aby bol zmierovací výbor 18. novembra príležitosťou na dosiahnutie politickej dohody týchto troch inštitúcií v tejto veci. Preto je teraz úlohou Parlamentu, aby svojej delegácii udelil mandát na rokovanie v zmierovacom výbore.
<P>
Čo najskôr treba prerokovať štyri záležitosti, žiadna z nich nesmie predstavovať vážny politický problém.
<P>
Po prvé prechodný postup: zrušenie rozlišovania medzi povinnými a nepovinnými výdavkami si vyžaduje prijatie zjednoteného postupu, ktorý dva rozpočtové orgány dáva na rovnakú úroveň bez ohrozenia flexibility, ktorú musí Európska komisia preukázať pri spravovaní rozpočtu.
<P>
Po druhé doplnkové rozpočty: od začiatku roka 2010 budeme potrebovať prvý doplnkový rozpočet, aby sme všetkým inštitúciám, ktorých sa to týka, poskytli finančné prostriedky na vykonávanie nových právomocí stanovených Lisabonskou zmluvou. Preto potrebujeme zjednodušený postup podľa vzoru nového postupu, v rámci ktorého táto zmluva umožňuje samotný hlavný rozpočet.
<P>
Po tretie časový rozvrh prípravných stretnutí týchto troch inštitúcií alebo - ako ho nazývame - pragmatický časový rozvrh: toto je bod, v ktorom nepotrebujeme robiť nič iné, iba to, čo sme robili doposiaľ.
<P>
Po štvrté - a to je posledný bod - postup využitia systému dočasných dvanástin pre nepravdepodobný, ale možný prípad, že sa nám nepodarí dosiahnuť dohodu o rozpočte na rok 2010: v tomto bode sa domnievame, že ustanovenia Lisabonskej zmluvy sú dostatočne presné na to, aby vylúčili potrebu dodatku.
<P>
Váš Výbor pre rozpočet prijal tieto návrhy obrovskou väčšinou. Vyzývam Európsky parlament, aby urobil to isté a mohli sme tak ukončiť rokovania s Radou a Komisiou do stanoveného termínu.
<SPEAKER ID="048" NAME="Algirdas Šemeta">
člen Komisie. - Vážený pán predsedajúci, chcel by som vyjadriť vďaku pánovi Lamassourovi za jeho správu.
<P>
Nadobudnutím platnosti Lisabonskej zmluvy sa upravia pravidlá v rozpočtovom sektore a Európsky parlament a Rada budú ako spolurozhodovatelia vo všetkých výdavkoch na rovnakej úrovni. Vytvorí sa nový právny rámec, ktorý si vyžiada pozorné preskúmanie inštitúciami.
<P>
Keďže je našou spoločnou zodpovednosťou zabezpečiť, aby rozpočtové procesy a operácie prebiehali plynule a hladko, súhlasím s názormi spravodajcu, že potrebujeme súrne schváliť prechodné usmernenia. Tieto prechodné pravidlá sú skôr technického charakteru a budú platiť len dovtedy, kým nenadobudne platnosť nový právny rámec.
<P>
Spravodajca vo svojej správe správne identifikoval problémy, ktoré sa musia prediskutovať. Budeme potrebovať nové pravidlá na uskutočnenie presunov a nové pravidlá na prijatie opravných rozpočtov. Budeme potrebovať časový rozvrh, ktorý umožní primeranú účasť všetkých aktérov. Okrem toho sa budeme musieť dohodnúť na jasných zásadách spolupráce a ak to bude nevyhnutné, budeme potrebovať pravidlá pre dočasné dvanástiny.
<P>
Môžem tu a teraz potvrdiť, že som pripravený predložiť potrebné návrhy, aby sme dosiahli vyváženú dohodu. Navrhujem, aby sme začali diskutovať o týchto otázkach počas trojstranného rozhovoru, ktorý sa uskutoční dnes popoludní. Verím, že tri inštitúcie budú schopné dosiahnuť dohodu na novembrovom zmierovacom zasadnutí.
<SPEAKER ID="049" NAME="Salvador Garriga Polledo" LANGUAGE="ES">
Vážený pán predsedajúci, Lisabonská zmluva prinesie mnoho zmien, ale len málo z nich bude takých dramatických, ako sú práve zmeny v rozpočtovom postupe.
<P>
Každý hlavný spravodajca pre rozpočet vie, ako funguje súčasná stratégia rokovaní v dvoch kolách: pokrytie tejto oblasti v jednom kole si, samozrejme, bude vyžadovať ďalšiu námahu v súvislosti so spoluprácou a konsenzom medzi rôznymi inštitúciami.
<P>
Táto nová situácia už má vplyv na aktuálne rokovanie o rozpočtovom postupe a jeho zmierovacom konaní budúci týždeň, pretože vieme, že toto je posledný raz, čo prebehne súčasným spôsobom. Chcem zablahoželať Výboru pre rozpočet k rýchlosti a flexibilite, ktorými nám tieto prechodné pravidlá predložil.
<P>
Nasledujúcich pár mesiacov bude pre rozpočtovú politiku kľúčových. V najbližších mesiacoch dospejeme k naliehavým presunom, naliehavým opravným rozpočtom, na ktoré bude treba plne reagovať použitím nového postupu, a okrem iného bude potrebné diskutovať o opravnom rozpočte upravujúcom vyrovnanie rozpočtu použitím nového postupu, ktorý si vyžiada obrovskú zodpovednosť zo strany každej inštitúcie.
<P>
Pokiaľ ide o prechodné pravidlá, naša skupina dospela k názoru, že všetci budeme musieť vynaložiť dodatočnú námahu, ale veľmi dôležitú úlohu bude zohrávať predovšetkým budúci predseda Rady, a to najmä v súvislosti s udržiavaním platnosti "džentlmenskej dohody". Je možné, že Radu to bude zvádzať k pokusom konať v prípade veľmi naliehavých rozpočtových záležitostí, ako je napríklad Európska služba pre vonkajšiu činnosť, vo svoj prospech, no tieto tri inštitúcie budú, samozrejme, na rovnakej úrovni a čo sa týka Parlamentu, ten bude mať značnú zodpovednosť.
<SPEAKER ID="050" NAME="Göran Färm" LANGUAGE="SV">
Vážený pán predsedajúci, Lisabonská zmluva so sebou prinesie veľké zmeny, v neposlednom rade v rozpočtovej oblasti. Ako už mnohí poznamenali, najdôležitejšou zmenou je to, že sa stratí rozlišovanie medzi oblasťami povinných a nepovinných výdavkov. Európsky parlament preto bude mať právomoc spolurozhodovať o celom rozpočte a budeme mať nový, zjednodušený rozpočtový postup. Zmluva je už teraz hotová a schválená, ale to neznamená, že môžeme okamžite prejsť na nový postup.
<P>
Po prvé plne súhlasíme s realizáciou tohtoročného rozpočtového procesu podľa starých pravidiel, pretože snaha zmeniť ho uprostred čítania rozpočtu by spôsobila chaos. Po druhé predtým, než sa bude môcť naplno uplatniť nová zmluva, potrebujeme novú medziinštitucionálnu dohodu. Potrebujeme aktualizované rozpočtové pravidlá a nový, opätovne prerokovaný dlhodobý rozpočet, viacročný finančný rámec, ako súčasť týchto nových právnych predpisov.
<P>
To nejaký čas potrvá. Aby sme mohli začať práce na rozpočte na rok 2010, potrebujeme niekoľko prechodných ustanovení. Využil by som príležitosť poďakovať predsedovi Výboru pre rozpočet pánovi Lamassourovi, ktorý veľmi rýchlo prevzal iniciatívu nad touto správou a pripravil ju v rekordnom čase a napriek tomu aj za úzkej spolupráce s rôznymi skupinami výboru. Patrí vám moja vďaka.
<P>
Do správy sme zahrnuli aj niekoľko stanovísk k charakteru nových trvalých riešení. Predovšetkým my sociálni demokrati sme predložili niekoľko stanovísk. Medzi najdôležitejšie patrí to o zabezpečení, aby sa nové právomoci Parlamentu uplatňovali dokonca aj počas prechodného obdobia a aby návrhy, ktoré treba predložiť, v budúcnosti viedli k novej medziinštitucionálnej dohode a aby sa revidované rozpočtové pravidlá vnímali ako balík, takže by sme vytvorili funkčný celok bez prelínania a problémov s interpretáciou.
<P>
Dúfam, že sa počas dnešného trojstranného rozhovoru budeme schopní dohodnúť na jeho prvých článkoch. Na záver by som rád povedal, že táto zmena, ktorú to pre rozpočtový postup bude znamenať, je dobrým príkladom zjednodušenia a redukcie byrokratických postupov, ktoré celá EÚ tak zúfalo potrebuje.
<SPEAKER ID="051" NAME="Anne E. Jensen" LANGUAGE="DA">
Vážený pán predsedajúci, tiež by som chcela začať tým, že poviem, ako ma teší, že máme v platnosti Lisabonskú zmluvu, zmluvu, ktorá, samozrejme, Parlamentu udeľuje väčšie právomoci, čo sa týka rozpočtu, a mení spôsob prijímania ročného rozpočtu EÚ. Nachádzame sa v prechodnej fáze, v ktorej sa rozpočet na rok 2010 prijíma podľa starej zmluvy, ale jeho plnenie sa bude monitorovať a sledovať podľa zmluvy novej. To však vyriešime v praxi. Začali sme správou pána Lamassoura a ja mu ďakujem za to, že prevzal iniciatívu tak rýchlo. Skupina Aliancie liberálov a demokratov za Európu jednoznačne podporuje správu, ktorá naznačuje, ako budeme postupovať v prípade opravných rozpočtov, presunov a iných záležitostí, ktoré sa už spomínali.
<P>
Skupina Európa slobody a demokracie predložila niekoľko pozmeňujúcich a doplňujúcich návrhov, ktorými navrhovala zrušenie opravných rozpočtov a presunov. Môžem vám povedať, že skupina ALDE bude hlasovať proti všetkým návrhom skupiny EFD. Súhlasíme s pánom Lamassourom, že počet opravných rozpočtov by sa mal znížiť. Počas roka sa však stávajú neočakávané udalosti, preto takýto nástroj potrebujeme. Okrem toho, taký nástroj majú aj národné parlamenty. Počas roka je možné robiť zmeny. Už len zvyšujúci sa počet žiadostí o peniaze z Európskeho fondu na prispôsobenie sa globalizácii v súvislosti s veľkým počtom prepustení zo zamestnania vyústi, samozrejme, do niekoľkých opravných rozpočtov. Nemali by sme rušiť ani možnosť presunov medzi účtami. Existujú veľmi pevné pravidlá, ktoré stanovujú, koľko Komisia môže presunúť a ako - nemôže to urobiť jednoducho tak, ako sa jej páči. Najprv musí požiadať o vyjadrenie Parlament a Radu.
<P>
Správa poukazuje aj na to, že rovnako by teraz mali byť zmenené a doplnené aj rozpočtové pravidlá a medziinštitucionálna dohoda. Ja sa veľmi teším na návrh Komisie, ktorý čoskoro dostaneme.
<SPEAKER ID="052" NAME="Helga Trüpel" LANGUAGE="DE">
Vážený pán predsedajúci, pán komisár, v mene Skupiny zelených/Európskej slobodnej aliancie by som chcela vyhlásiť, že jasne podporujeme mandát predsedu Výboru pre rozpočet Alaina Lamassoura. Sme si istí, že rokovania počas prechodného obdobia, v ktorom sa práve nachádzame, povedie veľmi dobre a sebavedome. Vieme, že na prechod zo Zmluvy z Nice na Lisabonskú zmluvu, ktorú sme všetci tak očakávali a ktorú potrebujeme, aby sme vytvorili demokratickejšiu a transparentnejšiu Európu, potrebujeme jasné pravidlá.
<P>
Výbor pre rozpočet je spolu s Radou jedným zo zodpovedných za zostavenie európskeho rozpočtu a my jasne Rade hovoríme, že budeme chrániť a posilňovať svoje parlamentné práva. Nedovolíme - a práve tak pod vedením rokovaní pánom Lamassourom -, aby boli tieto práva akýmkoľvek spôsobom oklieštené, pretože sme si absolútne istí, že nesmie dôjsť k presunu právomocí smerom k Rade.
<P>
Pripomínam, že čo sa týka nových rozpočtov na nasledujúcich niekoľko rokov, je absolútne nevyhnutné, aby európsky rozpočet zostavovali členské štáty spoločne s Európskym parlamentom v skutočnom európskom duchu. Len tak bude Európska únia pripravená na budúcnosť. Tiež by som chcela pripomenúť, v súvislosti s finančnými reguláciami a najmä v súvislosti s tým, ako sa peniaze prideľujú členským štátom a v rámci členských štátov, že to musí, samozrejme, prebiehať spôsobom, ktorý nemožno zneužiť. Nesmie dochádzať ku škandálom či podvodom a zároveň sa musí zjednodušiť finančná regulácia a musí byť transparentnejšia, aby európske programy nevytvárali na mieste nepríjemnosti, ale dostali sa naozaj k ľuďom. Takto by sme mali formulovať našu európsku rozpočtovú politiku na nasledujúce roky.
<SPEAKER ID="053" NAME="Marta Andreasen">
v mene skupiny EFD. - Vážený pán predsedajúci, podľa správy váženej pani poslankyne Guyovej-Quintovej z apríla 2008 by mal byť už nový právny rámec, ktorý zasahuje do rozpočtových záležitostí, pripravený na prijatie. Dohodli sa na tom všetky inštitúcie, aby sa zabránilo vzniku právneho vákua. Preto by sme prechodné usmernenia k rozpočtovým záležitostiam nemali potrebovať.
<P>
Správa váženého pána poslanca Lamassoura sa zameriava na schválenie opravných rozpočtov a presunov, avšak tieto rozpočty i presuny sú riskantnými a nevhodnými postupmi. Odhaľujú nedostatok profesionality v súvislosti so zostavovaním rozpočtu a plánovaním procesu a je im súdené, aby sa v prechodných obdobiach stali ešte rizikovejšími.
<P>
Súčasný počet opravných rozpočtov je neúmerne vysoký a dokonca nie je v súlade s podmienkami stanovenými v článku 37 rozpočtových pravidiel.
<P>
Taktiež počet presunov je neúmerný a nemusel takým byť, keby sa rozpočet plánoval s lepšími vedomosťami o potrebách rôznych sektorov v rôznych krajinách.
<P>
Ako členka Výboru pre rozpočet som zhrozená, keď vidím, ako takmer celý tento výbor okrem mňa schvaľuje všetky tieto požiadavky na presuny.
<P>
V prechodnom období by sme nemali schvaľovať žiadne opravné rozpočty a presuny a všetku snahu by sme mali upriamiť na prijatie právneho rámca, aby sme sa vyhli ďalšiemu poškodzovaniu záujmov daňových poplatníkov.
<SPEAKER ID="054" NAME="Daniël van der Stoep" AFFILIATION="NI">
(NL) Vážený pán predsedajúci, holandská Strana za slobodu (PVV) zasadá v Európskom parlamente prvýkrát a je šokovaná ziskuchtivým prístupom jeho poslancov. V tomto zmysle sa Parlament podobá skôr antiparlamentu. Zdá sa, že cieľom je vytiahnuť čo najviac peňazí z vreciek ťažko pracujúcich občanov Európy a najmä Holandska.
<P>
Na obľúbené témy ľavičiarov ako klíma a rozvojová pomoc sa míňajú miliardy, zatiaľ čo ľudia v Holandsku nedostávajú ošetrenia v sanatóriách, vek, ktorý človeka oprávňuje na odchod do dôchodku, sa zvýšil na 67 rokov a polícia je nútená znižovať stavy. Vážený pán predsedajúci, Európsky parlament by tu mal byť pre občanov, ale namiesto toho sa venuje vytváraniu svojich vlastných politicky korektných extravagantných systémov a systémov pre svojich elitárskych kamarátov.
<P>
Bohužiaľ, Íri spečatili prijatie ohavnej Lisabonskej zmluvy, ale aspoň mali na výber. Strana PVV pokladá za hanebné, že táto hrozná zmluva bola vtlčená do hláv obyvateľom Holandska. Avšak nanešťastie, a to je, bohužiaľ, realita, sa s tým budeme musieť naučiť žiť.
<P>
Strana PVV sa v Európskom parlamente konštruktívne zapája do spolupráce. Túto správu však nemôžeme podporiť. Holandsko je najväčším prispievateľom na obyvateľa a my chceme, aby sa to veľmi rýchlo zmenilo. Žiadam spravodajcu, aby do správy zahrnul vyhlásenie v tom zmysle, že Európsky parlament vyzýva Radu, aby čo najrýchlejšie ukončila pretrvávajúci stav Holandska ako najväčšieho prispievateľa na obyvateľa.
<P>
Ak správa bude obsahovať takéto vyhlásenie, rozsvietia sa v rokovacej sále pri dnešnom hlasovaní ďalšie štyri zelené svetlá. Zdá sa mi, že je to pre spravodajcu jedinečná príležitosť. Ešte dodám, že podporíme všetky pozmeňujúce a doplňujúce návrhy, ktoré predložila Skupina Európa slobody a demokracie.
<SPEAKER ID="055" NAME="László Surján" AFFILIATION="PPE">
(HU) Dámy a páni, po prvej svetovej vojne sa v Maďarsku v Budapešti stavali dočasné baraky, v ktorých sa poskytovala zdravotnícka starostlivosť vojnovým zajatcom, ktorí sa vracali domov. Tieto dočasné baraky existujú dokonca ešte aj dnes.
<P>
Chceme zaviesť prechodné procedurálne nariadenia, aby sme chránili rozpočtový proces. Myslím, že pán Lamassoure, spravodajca a predseda Výboru pre rozpočet, spomenul a chce vidieť uplatnenie zásad, ktoré pretrvajú prinajmenšom tak dlho ako baraky, ktoré som práve spomenul a ktoré existujú už 90 rokov. Je nesmierne dôležité, že sme za Lisabonskú zmluvu zaplatili vysokú cenu. Vzdali sme sa určitých zásad a občania jedného štátu, Česka, budú mať z ľudských práv menší úžitok než väčšina Európanov. Je našou základnou povinnosťou túto zmluvu, ktorá nás prišla draho, uplatniť hladko, konzistentne a účinne. Podľa môjho názoru návrhy, o ktorých schválenie na realizáciu teraz spravodajca žiada, zodpovedajú tomuto účelu viac ako primerane. Preto by si naša skupina želala, aby ich Parlament prijal veľkou väčšinou a bez zmien.
<P>
A napokon, čo sa týka dočasnosti, pred niekoľkými desaťročiami sa objavil inzerát, v ktorom sa hovorilo o bytoch určených do trvalého vlastníctva, ktoré boli postavené pre sovietskych funkcionárov dočasne vyslaných do Maďarska. To znamená, že nezáleží na tom, aké trvalé si myslíme, že niečo je, po určitom čase to prestane platiť. Dúfam, že keď prestanú platiť tieto súčasné nariadenia, nahradia ich lepšie. S touto nádejou žiadam každého, aby podporil tento návrh.
<SPEAKER ID="056" NAME="Eider Gardiazábal Rubial" AFFILIATION="S&amp;D">
(ES) Vážený pán predsedajúci, ako sa už spomenulo, Lisabonská zmluva konečne nadobudne platnosť a niektoré následky nadobudnutia tejto platnosti budeme cítiť okamžite po jej podpísaní. Napríklad časť práce Výboru pre rozpočet sa od januára bude musieť riadiť novými pravidlami. Preto, zatiaľ čo sa o nových nariadeniach spomínaných v tejto zmluve diskutuje a prijímajú sa, my v troch inštitúciách už pracujeme na zavedení prechodných pravidiel na riadenie práce.
<P>
Plne podporujeme správu pána Lamassoura. Myslíme si, že k jeho záverom niet viac čo dodať. Dúfam, že v rozhovore, ktorý začína medzi všetkými tromi inštitúciami, prevládne konsenzus a že sa nikto nebude pokúšať nakloniť misky váh vo svoj prospech.
<P>
S vaším dovolením by som rada uviedla pár poznámok, pretože mám dojem, že miestami v skupine Výboru pre rozpočet cítiť istý optimizmus a tento optimizmus nás doviedol k prijatiu odôvodnenia, v ktorom sa tvrdí, že Lisabonská zmluva značne zjednodušuje rozpočtový postup.
<P>
Do Európskeho parlamentu som prišla len teraz a, samozrejme, nemám skúsenosti v súvislosti s európskym rozpočtom, ale poviem vám úprimne, z toho, čo som si o nových rozpočtových ustanoveniach prečítala, nie som takémuto optimizmu naklonená. Postup bude veľmi komplexný a v závislosti od miery dohody - alebo skôr nedohody - medzi Parlamentom a Radou veľmi komplikovaný. To však nebudeme vedieť naisto, pokiaľ nejaké rozpočtové postupy neprebehnú podľa nových pravidiel.
<P>
Už teraz však vieme, aké je zmýšľanie Rady. V tejto veci nie som veľmi optimistická, pretože už vidím, ako sa Rada pokúsi získať čo najviac právomocí, aby mohla zablokovať akékoľvek rozhodnutia, ktoré sa vymykajú zaužívanej línii. Chce byť teda schopná zablokovať akékoľvek rozhodnutie nasmerované k tomu, aby sa minulo čo i len o jedno euro viac, ako sa plánovalo, nech už sa stane čokoľvek. V tomto prípade, ak si chce Rada udržať všetku kontrolu, tak myslím, že robí veľkú chybu, pretože v skutočnosti potrebuje silný Parlament, ktorý je schopný pracovať spolu s ňou.
<SPEAKER ID="057" NAME="Timo Soini" AFFILIATION="EFD">
(FI) Vážený pán predsedajúci, podporujem dobre odôvodnené návrhy, ktoré predložila kolegyňa pani Andreasenová. Touto správou vítate existenciu Lisabonskej zmluvy. Je to vaše právo, ale čo sa mňa týka, znova poviem, že mi je ľúto, keď vidím našu suverenitu, ako sa po nej šliape. Vyhrali ste, ale my tu budeme a budeme vaším svedomím, pretože Lisabonská zmluva nebola presadená náležitým spôsobom. Suverenita nikdy nezomrie. V správe sa uvádza, že bude potrebných niekoľko pozmeňujúcich a doplňujúcich návrhov k právnym predpisom, aby bolo možné túto finančnú ústavu - tak ju nazýva - uskutočniť. Takže ste to priznali. Je to teda ústava: z finančného, politického aj právneho hľadiska. Mali sme pravdu a náš boj za suverenitu bude pokračovať aj naďalej.
<P>
(potlesk)
<SPEAKER ID="058" NAME="Czesław Adam Siekierski" AFFILIATION="PPE">
(PL) Vážený pán predsedajúci, niet pochýb, že Lisabonská zmluva zavádza ďalekosiahle zmeny v oblasti rozpočtu a postupov na jeho prijímanie. Spomeniem len zrušenie rozlišovania medzi povinnými a nepovinnými výdavkami, ktoré by malo posilniť postavenie Parlamentu, a uznanie viacročného finančného rámca ako právne záväzného legislatívneho aktu. Rovnako dôležité je zjednodušenie rozpočtového postupu.
<P>
Keď však premýšľame o týchto zmenách, nesmieme zabúdať na ich účinnú realizáciu, aby sme zabezpečili čo najplynulejší prechod na nové zásady. To je zvlášť dôležité najmä z hľadiska príjemcov rozpočtu EÚ.
<P>
Máme pred sebou úlohu identifikovať tie oblasti, v ktorých sú dočasné usmernenia potrebné najviac. Preto by som chcel vyjadriť podporu tejto správe a všetkým snahám o prijatie prostriedkov, ktoré by zosúladili rozpočtové záležitosti s novou zmluvou.
<SPEAKER ID="059" NAME="Reimer Böge" AFFILIATION="PPE">
(DE) Vážený pán predsedajúci, dámy a páni, veľmi vítam - osobne aj z pozície spravodajcu pre viacročné finančné plánovanie - správu predsedu nášho výboru pána Lamassoura, pretože buduje aj v zmysle právnej istoty mosty, ktoré potrebujeme, kým sa nedohodneme o potrebnom prispôsobení medziinštitucionálnej dohody a o ďalších technických postupoch, ktoré si potrebujeme vyjasniť podľa zmluvného práva. Chcem poukázať na to, že toto rozhodnutie tiež objasňuje, že celý balík pre budúce rokovania ostane ako celok v takej podobe, v akej je - od otázky prispôsobenia medziinštitucionálnej dohody až po otázku, aké bude v oblasti rozpočtu vzájomné pôsobenie napríklad s budúcou Európskou službou pre vonkajšiu činnosť.
<P>
V súvislosti s existujúcou dohodou si myslím, že je správne, že príslušné hodnotenie fungovania súčasnej medziinštitucionálnej dohody - povedal by som, že z technického hľadiska aj z hľadiska rozpočtovej politiky - má byť správne integrované do tohto postupu celého balíka realizácie Lisabonskej zmluvy. Ak skutočne chceme realizovať Lisabonskú zmluvu v oblasti rozpočtovej politiky, nepatrí k tomu len otázka techniky a postupov, ale aj preskúmanie potrebnej flexibility a priestoru na manévrovanie v rozpočte.
<SPEAKER ID="060" NAME="Jiří Havel" AFFILIATION="S&amp;D">
(CS) Vážený pán predsedajúci, na začiatok chcem pánovi Lamassourovi vyjadriť vďaku za správu, ktorú pripravil. Podľa môjho názoru je tento dokument potrebný a bol pripravený primerane rýchlo. Vieme, že Lisabonská zmluva nadobudne platnosť už v decembri tohto roku a túto správu určite potrebujeme. Chcel by som zareagovať na niektoré prejavy, ktoré sa týkali platnosti Lisabonskej zmluvy. Lisabonská zmluva v tejto chvíli už platí a nemá zmysel o tom ďalej diskutovať. Chcel by som sa vyjadriť k jednej poznámke, ktorú mal pán László Surján. Chcel by som pánovi Surjánovi za Českú republiku sľúbiť, že českí sociálni demokrati urobia všetko pre to, aby výnimka, ktorú žiadal Václav Klaus, bola za Českú republiku stiahnutá, pretože ju pokladáme za hanebnú.
<SPEAKER ID="061" NAME="Lajos Bokros" AFFILIATION="ECR">
(HU) Európski konzervatívci a reformisti s radosťou schvaľujú prechodné procedurálne usmernenia k rozpočtovým záležitostiam, ale s veľmi významným dodatkom, že nechceme, aby sa prechodné procedurálne usmernenia k rozpočtovým záležitostiam stali trvalými. Na druhej strane si myslíme, že prechod medzi dvoma rôznymi systémami je nevyhnutný, preto treba navrhnúť prechodné procedurálne usmernenia. To nemusí nevyhnutne znamenať, že postup je otvorený nebezpečenstvu nepotrebných prerozdeľovaní. V budúcnosti sa skutočne musíme vyhnúť situácii, v ktorej by sa prerozdelenia robili každý týždeň a každý mesiac. Preto sa v trvalých usmerneniach musí stanoviť, že takéto prerozdelenie nemôže prebehnúť viac než dvakrát do roka, aby sme zachovali jednotnosť, stabilitu a transparentnosť rozpočtu.
<SPEAKER ID="062" NAME="Predsedajúci">
Vážený pán Lamassoure, možno je to prvýkrát vo vašom živote, čo vám predsedajúci ponúka 15 minút rečníckeho času, ak si želáte uzatvoriť túto rozpravu.
<P>
Myslím, že môžete povedať čokoľvek, čo chcete, alebo môžete dodržať dve minúty, ktoré sú pre vaše záverečné poznámky vyhradené v programe.
<SPEAKER ID="063" NAME="Alain Lamassoure" LANGUAGE="FR">
Vážený pán predsedajúci, nebudem zneužívať toto výnimočné právo, ktoré mi prideľujete.
<P>
Rád by som poďakoval všetkým rečníkom zo skupín, ktoré podporujú hlavné návrhy správy, a všetky skupiny ubezpečil, že budeme s Európskou komisiou a Radou naďalej pracovať v takom istom kolektívnom duchu v prospech úspešného uzavretia rokovaní. Myslím, že v rozprave sa ukázalo, že obrovská väčšina tieto zásady podporuje. Pani Andreasenová - ktorá tu už nie je - predložila niekoľko pozmeňujúcich a doplňujúcich návrhov, ktoré si nemôžeme prejsť, pretože na to nemáme dostatok času.
<P>
Zdôrazňujem, že od 1. decembra budeme mať v Únii nové inštitúcie: predsedu Európskej rady, vysokého predstaviteľa s úplne novými právomocami, a Európsku službu pre vonkajšiu činnosť. Preto ak chceme, aby nová zmluva nadobudla platnosť v určenom termíne, budeme musieť urobiť veľmi rýchle rozhodnutia o rozpočte.
<P>
Bohužiaľ, už sme stratili príliš veľa času v snahách dosiahnuť dohodu medzi 27 štátmi, ratifikáciu 27 parlamentmi alebo 27 národmi, aby Lisabonská zmluva mohla nadobudnúť platnosť do konca tohto roka. Teraz je našou povinnosťou zabezpečiť, aby sa čo najskôr dokončili a začali uplatňovať prechodné ustanovenia.
<P>
Pani Gardiazábalovej Rubialovej priznávam, že konečná dohoda možno nie je založená na jednoduchosti, ktorú by sme si želali a potrebovali, ale v každom prípade sa budeme snažiť zaistiť, aby uspokojila všetky inštitúcie a zabezpečovala efektivitu, transparentnosť a demokratický charakter, ktorý Európska únia tak veľmi potrebuje.
<SPEAKER ID="064" NAME="Predsedajúci">
Týmto uzatváram rozpravu.
<P>
Hlasovanie sa uskutoční zajtra o 11.00 hod.
<P>
Písomné vyhlásenia (článok 149)
<SPEAKER ID="065" NAME="Georgios Stavrakakis  " LANGUAGE="EL">
Chcel by som predovšetkým zablahoželať spravodajcovi k vynikajúcej práci, ktorú urobil vo veľmi krátkom čase. Nadobudnutie platnosti Lisabonskej zmluvy je dôležitým krokom na ceste k zjednoteniu Európskej únie, posilňuje jej inštitúcie a prehlbuje našu európsku identitu. Zároveň Lisabonská zmluva zavádza dôležité zmeny v postupoch schvaľovania rozpočtu Spoločenstva. Ak máme na pamäti zvláštnosti rozpočtového postupu, musíme do schválenia právnych textov v novej zmluve zabezpečiť schválenie prechodných usmernení na nadchádzajúcich zasadnutiach s Radou. Tieto prechodné usmernenia musia zaručiť rovnaké zaobchádzanie s inštitúciami - najmä s Parlamentom - v súlade s novými právomocami, ktoré novou zmluvou získa. Popri zabezpečovaní schválenia prechodných usmernení by mali byť našou prioritou okamžitý návrh a následné schválenie nariadenia, ktoré by zahŕňalo viacročný finančný rámec Európskej únie aj rozpočtové pravidlá. Návrhy Európskej komisie na oba tieto texty by sa mali odovzdať ako balík, ktorý bude predmetom spoločných rokovaní s Radou.
