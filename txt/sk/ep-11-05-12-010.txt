<CHAPTER ID="010">
Vyhlásenie predsedníctva
<SPEAKER ID="114" NAME="Predseda">
Včera popoludní zasiahlo zemetrasenie španielsku provinciu Murcia. Najmenej sedem ľudí prišlo o život. Mnoho bolo zranených. Pred troma hodinami k tomu vydal vyhlásenie pán Martínez Martínez. V mene Európskeho parlamentu vyslovujem úprimnú sústrasť rodinám obetí. Všetkým zraneným želáme skoré uzdravenie. Vyslovujeme tiež obdiv v súvislosti s okamžitou reakciou a úsilím obyvateľov provincie, ktorí pomáhajú pri záchranných operáciách. V tejto veci posielam kondolenčný list španielskym orgánom.
<SPEAKER ID="115" NAME="Cristina Gutiérrez-Cortines" AFFILIATION="PPE">
(ES) Ďakujem vám veľmi pekne za sústrastné a podporné slová.
<P>
Tragédia v meste Lorca začína byť jasná. V tejto chvíli vieme, že zahynulo osem ľudí, medzi nimi dve tehotné ženy a dvanásťročný chlapec, viac než 250 osôb bolo zranených a postihnutých je 80 % domov. Znamená to, že odteraz bude určitý čas bez strechy nad hlavou mnoho občanov Lorky. Veľká časť obyvateľov prišla aj o pracovisko, a tým zároveň aj o nádeje, očakávania a príležitosti.
<P>
Mesto Lorca má 70 000 obyvateľov, z ktorých je 20 % prisťahovalcov, ktorých mesto prijalo, vzalo medzi seba a dokázalo im poskytnúť nový život s novým zmyslom. Viem, že starí a noví obyvatelia Lorky budú spoločne schopní začať novú cestu svojho života, ak im pomôžu inštitúcie a všetci ostatní. Musím tiež povedať a vyzvať Európsku úniu, aby nikoho nenechávala bokom a pomohla postihnutým osobám, uznala ich bolesť a stála po ich boku s otvoreným náručím a ponúkajúc príležitosti.
<P>
Rada by som vám všetkým veľmi pekne poďakovala a požiadala o minútu ticha.
<P>
(potlesk)
<SPEAKER ID="116" NAME="Predseda">
Žiadam všetkých, aby vstali. Teraz zachováme minútu ticha.
