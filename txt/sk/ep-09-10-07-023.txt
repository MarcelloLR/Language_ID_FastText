<CHAPTER ID="023">
Správa o vykonávaní nariadenia Rady (ES) č. 2157/2001 z 8. októbra 2001 o stanovách európskej spoločnosti (SE) (rozprava) 
<SPEAKER ID="270" NAME="Predsedajúca">
Ďalším bodom programu je rozprava o otázke na ústne zodpovedanie, ktorú Komisii predložil pán Klaus-Heiner Lehne v mene Výboru pre právne veci, ktorá sa týka správy o vykonávaní nariadenia Rady (ES) č. 2157/2001 z 8. októbra 2001 o stanovách európskej spoločnosti (SE) - B7-0211/2009).
<SPEAKER ID="271" NAME="Klaus-Heiner Lehne">
autor. - (DE) Vážená pani predsedajúca, dámy a páni, v roku 2001 Európska rada dospela k rozhodnutiu o stanovách európskej spoločnosti. Stanovy však z rôznych dôvodov nadobudli účinnosť až 8. októbra 2004. Tak ako je zvykom v prípade právnych predpisov Európskej únie, od Komisie sa po istom čase požaduje, aby predložila správu o vykonávaní a uplatňovaní stanov, aby bolo možné dospieť k záverom, či si tento právny akt vyžaduje doplňujúce a pozmeňujúce návrhy.
<P>
Dátum, ktorý som spomenul, 8. október 2004, bol takmer pred piatimi rokmi. Lehota bola päť rokov, správa Európskej komisie však stále chýba. Keďže všetci dodržiavame zákon a konkrétne od Komisie ako od strážcu zmlúv sa vyžaduje, aby zákon dodržiavala, Výbor pre právne veci má dôvod pýtať sa, prečo táto správa ešte nie je k dispozícii a prečo dokonca ešte nebola ani pripravená. Jednoducho chceme dať Komisii príležitosť, aby nám to zdôvodnila. V každom prípade takto bude jasné, že Parlament a konkrétne Výbor pre právne veci si v plnej miere plní svoju povinnosť monitorovať Komisiu.
<P>
Nevyužijem celý svoj päťminútový čas na otázku, no bol by som rád, keby Komisia teraz poskytla odpoveď na základe tejto stručnej otázky na ústne zodpovedanie, ktorú som práve predniesol.
<SPEAKER ID="272" NAME="Antonio Tajani" LANGUAGE="IT">
Vážená pani predsedajúca, dámy a páni, v prvom rade by som v mene komisára McCreevyho, ktorého v tomto Parlamente dnes zastupujem, rád poďakoval Výboru pre právne veci a jeho predsedovi pánovi Lehnemu za to, že tieto otázky predniesol. Ja osobne - pretože som bol takmer 15 rokov poslancom tohto Parlamentu - mám veľkú radosť, že Parlament uplatňuje svoju kontrolnú funkciu, pretože je to vhodný stimul na podporu Komisie, aby pracovala efektívnejšie.
<P>
Pokiaľ ide o prvé dve otázky, ktoré tu odzneli, s potešením vás môžem informovať, že práca na príprave požadovanej správy je už v pokročilej fáze. Komisia požiadala o externú štúdiu, ktorá by mala byť pripravená do konca tohto roka a poslúži ako spoľahlivý vecný základ na vypracovanie správy. Komisia uskutoční dôkladnú analýzu tejto štúdie a pozorne si vypočuje názory zainteresovaných strán. Správa by tak mohla byť zverejnená v druhej polovici budúceho roka a poskytnutá Európskemu parlamentu a Rade.
<P>
Samozrejme, o presných časových rámcoch a obsahu rozhodne nasledujúca Komisia. Správa bude obsahovať analýzu štyroch alternatívnych pozmeňujúcich a doplňujúcich návrhov ustanovených v článku 69 nariadenia a v tejto fáze Komisia zatiaľ neprijala stanovisko k týmto ani k žiadnym iným prípadným zmenám stanov. Musíme počkať na výsledky externej štúdie a ďalších konzultácií, pozorne monitorovať každý faktor a v prípade potreby aj výsledky všetkých rokovaní o stanovách európskej spoločnosti.
<P>
Pokiaľ ide o tretiu otázku, časové rámce a obsah všetkých ďalších krokov budú v budúcnosti prijaté v zmysle výsledkov vykonanej analýzy novou Komisiou, ktorá si, o čom som presvedčený, veľmi pozorne a so záujmom vypočuje názor Parlamentu pred prijímaním akýchkoľvek dodatočných opatrení.
<SPEAKER ID="273" NAME="George Sabin Cutaş" LANGUAGE="RO">
Myšlienka európskej spoločnosti pochádza už z 50. rokov a bola obnovená ako súčasť cieľa spoločného trhu po tom, ako nadobudla platnosť Rímska zmluva.
<P>
Súčasné stanovy európskej spoločnosti majú pre európske firmy symbolickú hodnotu. Ponúkajú výhodu istej voľnosti pri zakladaní spoločnosti a jej mobilite. Mnohé spoločnosti využívajú stanovy európskej spoločnosti, aby zdôraznili jedinečný európsky charakter spoločnosti, a zároveň sa tak z nich stáva významný nástroj pre spoločnosti, ktoré sa usilujú o vytvorenie stratégií cezhraničných fúzií.
<P>
Jedným z hlavných prínosov európskej spoločnosti je skutočnosť, že jej sídlo možno presunúť z členského štátu, kde spoločnosť zaregistrovali, do iného členského štátu bez toho, aby spoločnosť musela ísť do likvidácie či vytvoriť nový právny subjekt. Európska spoločnosť sa však veľmi vzdialila od pôvodného cieľa nezávislého postavenia riadeného jediným právnym predpisom. V dôsledku toho nedokáže dostatočne prakticky fungovať. Tento právny predpis sa neuplatňuje dôsledne a závisí od konkrétnych ustanovení vnútroštátnych právnych predpisov, zatiaľ čo mobilitu európskej spoločnosti obmedzujú ustanovenia, ktoré zakazujú zakladať sídla spoločností či ich ústredia v rozličných členských štátoch.
<P>
Táto situácia skutočne obmedzuje jednu zo základných slobôd Spoločenstva, voľný pohyb spoločností. Myslím si, že správa Európskej komisie o vykonávaní nariadenia, ako o tom hovoril pán komisár, bude musieť obsahovať štúdiu možnosti umiestnenia ústredných orgánov a sídla európskej spoločnosti v rôznych členských štátoch. Musíme tiež zvážiť revíziu nariadenia, aby sme postúpili ďalej k vytvoreniu nezávislého postavenia pre tento typ spoločnosti.
<SPEAKER ID="274" NAME="Antonio Tajani" LANGUAGE="IT">
Vážená pani predsedajúca, pozorne som si vypočul prejavy pána Lehneho a ďalšieho pána poslanca, ktorý vystúpil v rozprave. Je pravda, že nariadenie o stanovách európskej spoločnosti dopĺňa smernica o účasti zamestnancov na riadení a že lehota na jej transpozíciu uplynula 8. októbra 2004, v deň, keď nadobudlo účinnosť nariadenie o stanovách európskej spoločnosti.
<P>
Len osem členských štátov však prijalo potrebné opatrenia v stanovenej lehote a transpozícia smernice o účasti zamestnancov na riadení bola vo všetkých členských štátoch ukončená až začiatkom roku 2006. Preto bolo našou povinnosťou odložiť túto správu a zaistiť, aby nariadenie o stanovách európskej spoločnosti bolo účinné vo všetkých členských štátoch dostatočne dlhý čas na to, aby bolo možné vypracovať orientačnú správu o jeho vykonávaní.
<P>
To sú dôvody tohto oneskorenia. Za seba môžem s pánom Lehnem len súhlasiť a dúfať, že doženieme stratený čas a v druhej polovici budúceho roka poskytneme Európskej únii praktické odpovede v podobe konkrétnych usmernení o problematike stanov európskej spoločnosti, ktoré dokážu skutočne uspokojiť nielen požiadavky Parlamentu, ale aj sektora hospodárstva a zamestnanosti v rámci celej EÚ.
<SPEAKER ID="275" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="276" NAME="Lidia Joanna Geringer de Oedenberg  " LANGUAGE="PL">
Efektívne fungovanie vnútorného trhu závisí nielen od odstránenia obchodných bariér medzi štátmi, ale tiež od reorganizácie štruktúry výroby na úrovni Spoločenstva. V tejto súvislosti Európska komisia v 70. rokoch predložila návrh na vytvorenie právneho rámca pre európsku spoločnosť. V roku 2001 bolo prijaté nariadenie Rady (ES) č. 2157/2001 o stanovách európskej spoločnosti. Myšlienka nepriniesla očakávané výsledky a dodnes sa len o čosi viac než 100 spoločností pretransformovalo na Societas Europaea. Myšlienka sa však vyvíja smerom k začleneniu malých a stredných podnikov do rámca európskej spoločnosti, výsledkom čoho je návrh Komisie z marca 2008 na nariadenie Rady o stanovách európskej súkromnej spoločnosti. Vzhľadom na negatívnu skúsenosť so Societas Europaea je veľmi dôležité, aby mala Komisia sústavný dohľad nad vykonávaním nariadenia č. 2157/2001. Práve z tohto dôvodu samotné nariadenie stanovuje, že najneskôr päť rokov po nadobudnutí účinnosti Komisia predloží správu o jeho vykonávaní. Nariadenie nadobudlo účinnosť v roku 2004. Preto by som sa rada opýtala, kedy Komisia predloží príslušnú správu a aké kroky podnikne na základe vykonanej analýzy?
