<CHAPTER ID="007-04">
4. Koncentrácia a pluralizmus médií v Európskej únii (
<P>
- Pred začiatkom hlasovania
<SPEAKER ID="098" NAME="Ignasi Guardans Cambó" AFFILIATION="ALDE">
(ES) Požiadal som o slovo v súlade s článkom 166 rokovacieho poriadku v súvislosti s článkom 45 ods. 2 rokovacieho poriadku tohto pléna.
<P>
Článok 45 ods. 2 bol nedávno pozmenený tak, aby zakazoval pozmeňujúce a doplňujúce návrhy návrhov uznesení obsiahnutých v iniciatívnych správach.
<P>
Ako uvidíme v nadchádzajúcom hlasovaní, výsledok je taký, že ak chce parlamentná skupina pozmeniť jeden riadok alebo odsek iniciatívnej správy, musí predložiť úplne oddelený alternatívny návrh uznesenia, ktorý sa líši len čiarkou či doplnením, alebo vynechaním jediného slova.
<P>
Keď sa článok pozmeňoval, možno to vyzeralo ako dobrý nápad, ale teraz je situácia taká, že dospieť k dohode v rámci tohto pléna je ťažké, hoci by to mal byť jeden z našich hlavných cieľov. Dosiahnuť dohodu medzi politickými skupinami nie je možné, ak jediná možnosť, ktorú máme k dispozícii, je predložiť oddelený text, ako o chvíľu uvidíme pri hlasovaní.
<P>
Vážený pán predseda, žiadam o revíziu novelizácie článku 45 ods. 2, pretože jej účinok je absurdný a zasahuje do politických vzťahov medzi skupinami tohto pléna.
<P>
(potlesk)
<SPEAKER ID="099" NAME="Predseda">
Musím zdôrazniť, že toto rozhodnutie prijal Európsky parlament podľa svojho uváženia.
<P>
(Námietka zo strany pani Packovej)
<P>
Obávam sa, že nie je možné ho zmeniť, pani Packová. Zatiaľ musíme dodržiavať literu zákona.
<SPEAKER ID="100" NAME="Monica Frassoni" AFFILIATION="Verts/ALE">
(IT) Vážený pán predseda, dámy a páni, pán Guardans by sa možno mal obrátiť na svoju skupinu, pretože bola jedným zo zástancov tohto článku. Chcela by som však povedať toto: správa, o ktorej dnes hlasujeme, správa pani Mikkovej o koncentrácii a pluralizme médií, je prvou správou schvaľovanou podľa tohto postupu, ktorý nám bráni v plnohodnotnej rozprave a predkladaní pozmeňujúcich a doplňujúcich návrhov práve v deň, keď v Taliansku došlo k vážnemu, veľmi vážnemu útoku na slobodu prejavu. Bolo totiž ohlásené prepustenie 25 novinárov z jedinej televíznej stanice, ktorú Berlusconi momentálne neovláda. Myslím, že spôsob, akým o týchto problémoch diskutujeme, naznačuje aj nedostatok vôle tohto pléna zaviesť pravidlá, zákony alebo smernice o koncentrácii a pluralizme médií, ktorých potreba je v Európskej únii stále naliehavejšia.
<P>
(potlesk od poslancov stredu a ľavice)
<SPEAKER ID="101" NAME="Marianne Mikko" AFFILIATION="PSE">
Vážený pán predseda, chcela by som sa poďakovať všetkým, ktorí prispeli k tejto neobyčajne významnej a vysoko profilovanej správe o pluralizme a koncentrácii médií v Európskej únii. Je to správa o ochrane demokracie. Usilovali sme sa do nej zahrnúť všetko, čo demokraciu posilňuje. Preto by ste sa pred hlasovaním mali sústrediť a poriadne sa zamyslieť. Čo podporujete a proti čomu sa staviate? Dnes odovzdávame občanom toto posolstvo. Porozmýšľajte o tom, prosím.
<P>
(potlesk)
<SPEAKER ID="102" NAME="Pál Schmitt">
v mene skupiny PPE-DE. - (HU) Vážený pán predseda, ako tieňový spravodajca pre túto tému by som sa chcel pripojiť k tým, podľa ktorých tento systém v danej podobe nie je dobrý. Rád by som bol vyjadril názor Ľudovej strany v parlamentnej rozprave, ale ako tieňový spravodajca som nedostal priestor.
<P>
Chcel by som sa spýtať, prečo názorový pluralizmus nie je až taký dôležitý, ak pluralizmus médií je? Rád by som bol vysvetlil, že s niektorými vecami nesúhlasíme, ale nedostal som priestor. Z celého Parlamentu sa k tejto téme mohli vyjadriť len dve osoby - pani spravodajkyňa a pani komisárka. Musíme nevyhnutne zvážiť, či je tento systém dobrý, pretože sme zvedaví na názory druhých, a to sa nazýva názorový pluralizmus. Vážený pán predseda, pomôžte nám, prosím, zrealizovať to.
<P>
(potlesk od pravice)
<SPEAKER ID="103" NAME="Predseda">
Dámy a páni, udeľujem slovo pánovi Cohnovi-Benditovi, ale potom musíme pristúpiť k hlasovaniu. Z následkov nášho vlastného rozhodnutia môžeme vyvodiť náležité závery. Ak je toto rozhodnutie diskutabilné, máme právo sami ho zmeniť, ale musíme pri tom dodržať príslušné postupy.
<SPEAKER ID="104" NAME="Daniel Cohn-Bendit" AFFILIATION="Verts/ALE">
(DE) Vážený pán predseda, ten ojedinelý nezmysel, o ktorom ste sa práve zmienili, bol prijatý väčšinou pléna napriek tomu, že my sme hlasovali proti. Bolo to vaše rozhodnutie! A teraz predsedajúcemu urobte zo života peklo, aby ho zmenil!
<P>
(potlesk od poslancov stredu a ľavice)
<SPEAKER ID="105" NAME="Predseda">
V skutočnosti nechceme nikomu robiť zo života peklo, ale ak si to želá väčšina Parlamentu, môžeme vyvodiť isté závery.
<SPEAKER ID="106" NAME="Stefano Zappalà" AFFILIATION="PPE-DE">
(IT) Vážený pán predseda, dámy a páni, nemám v úmysle podrobne sa zaoberať nepresnými vyjadreniami pani Frassoniovej, ale pociťujem potrebu objasniť Parlamentu jednu vec. V Taliansku televízne stanice nevlastní prezident Berlusconi, ale iné skupiny. Vážený pán predseda, v Taliansku existujú tri štátne televízne kanály - Rai 1, Rai 2 a Rai 3, skupina Mediaset a ešte LA7...
<P>
(protesty poslancov stredu a ľavice)
<SPEAKER ID="107" NAME="Predseda">
Dámy a páni, nie je dôvod na prehnané emócie. Prijali ste rozhodnutie.
<P>
Ak Parlament prijal rozhodnutie, ktoré sa väčšine poslancov môže javiť ako nerozumné, je možné zmeniť ho. Kým sa však pravidlo nezmení, je potrebné rešpektovať ho. Toto je zásada, ktorú v Parlamente dodržiavame.
<P>
(potlesk)
