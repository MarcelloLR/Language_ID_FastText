<CHAPTER ID="013-01">
1. Guinea-Bissau
<SPEAKER ID="308" NAME="Predsedajúca">
Nasledujúcim bodom je rozprava o šiestich návrhoch uznesenia o situácii v Guinei-Bissau.
<SPEAKER ID="309" NAME="José Ribeiro e Castro" LANGUAGE="PT">
Vážená páni predsedajúca, pani komisárka, dámy a páni, žiaľ, opäť v tomto Parlamente rokujeme o situácii v Guinei-Bissau, ktorá je skutočne zarmucujúca. Táto krajina žila mnoho rokov v stave chronickej nestability a na začiatku 90-tych rokov dvadsiateho storočia sa pokúsila vydať na cestu k demokracii. Nič neprebiehalo, ako malo, došlo k štátnemu prevratu a menšej občianskej vojne a odvtedy sa krajina nachádza v situácii výraznej politickej a vojenskej nestability, napätia a intenzívneho súperenia. Nedávno sa dokonca objavil znepokojujúci záujem o obchodovanie s drogami, ktorý bol pre všetkých pozorovateľov čoraz očividnejší.
<P>
Dôrazne odsudzujeme nedávne útoky: bombový útok, pri ktorom zahynul náčelník štábu armády generál Tagmé Na Waié, ako aj výnimočne barbarskú, ak nie beštiálnu, vraždu prezidenta Nina Vieiru. Bez ohľadu na ich minulosť vyjadrujeme solidaritu ich rodinám, ako aj obyvateľom Guiney-Bissau. Zároveň vyjadrujeme ľútosť nad týmito útokmi a dôrazne ich odsudzujeme.
<P>
Boli by sme radi, keby sa situácia vrátila do normálneho stavu. Poučenie, ktoré som z tohto príkladu vzal a ktoré by som rád zdôraznil v tomto uznesení, je, že beztrestnosť nie je riešením. Ako sme v minulosti mohli v súvislosti s atentátmi na Ansumana Maného a generála Veríssima Correiu Seabru zatvárať oči pred skutočnosťou, že ich vrahovia neboli nájdení a postavení pred súd? Je jasné, že toto nie je riešenie. Musíme preto vyvíjať tlak na vládu Guiney-Bissau, aby našla osoby zodpovedné za tieto zločiny. Vinníkov treba postaviť pred súd a my k tomu musíme v potrebnej miere prispieť.
<P>
Napokon by som chcel upozorniť na naše obavy v súvislosti s prítomnosťou obchodu s drogami v tomto regióne, na riziko, ktoré tu vzniká aj pre Európsku úniu, ako aj na šokujúcu prítomnosť obchodu tohto druhu, ktorá je v Guinei-Bissau jasne viditeľná. Takisto chcem požiadať o vytvorenie užších vzťahov v tomto kontexte s Kapverdmi. Vytvorili sme zvláštne partnerstvo s Kapverdmi, ktoré udržujú veľmi úzke vzťahy s Guineou-Bissau a veľmi dobre túto oblasť poznajú, zároveň je však tento ostrovný štát sám veľmi zraniteľný. Táto otázka je preto mimoriadne dôležitá aj pre našu vlastnú bezpečnosť v Európe. To znamená, že aj zvláštne partnerstvo s Kapverdmi je v tomto kontexte veľmi dôležité.
<SPEAKER ID="310" NAME="Justas Vincas Paleckis">
autor. - (LT) Prípady zabíjania v Guinei-Bissau predstavujú tvrdú ranu nielen pre demokraciu v štáte, ktorý je vyčerpaný obchodom s drogami, ale pre celý západoafrický región. Zavraždenie prezidenta a náčelníka štábu armády ešte prehĺbilo situáciu v krajine, keď zlyhávajú inštitúcie, demokracia sa stáva čoraz krehkejšou a množia sa prípady korupcie a kultov osobnosti. Obyvatelia tohto štátu žijú v chaose a trpia nedostatkom vody, liekov a škôl. Obchod s drogami nepozná medze ani hranice a stáva sa hrozbou pre celý región, preniká dokonca do štátov Európskej únie.
<P>
Hoci doteraz velitelia ozbrojených síl dodržiavali svoj záväzok o nezasahovaní do vnútorných záležitostí štátu, nedávne udalosti by mohli úplne prevládnuť nad tým, čo v Guinei-Bissau ostalo z demokracie. Nová vláda musí rešpektovať ústavný poriadok, riešiť konflikty mierovou cestou a dôsledne vyšetrovať vraždy. Pomocou bezpečnostnej a obrannej misie Európskej únie musíme docieliť zvrat vo vývoji tejto krajiny, aby mohla ponúknuť stabilitu a dôstojný život. Musíme dúfať, že o niekoľko mesiacov sa budú konať prezidentské voľby a že prebehnú v súlade s medzinárodnými normami upravujúcimi organizovanie volieb. Vyzývame členské štáty Európskej únie a celé medzinárodné spoločenstvo, aby Guinei-Bissau poskytli finančnú a odbornú pomoc, ktorú potrebuje na zorganizovanie demokratických volieb. Proti sebe stojace politické frakcie v štáte Guinea-Bissau by sa v týchto pre krajinu ťažkých časoch mali snažiť nájsť spoločnú reč, dospieť ku kompromisom a čo najskôr prijať rozhodnutia o bezpečnosti krajiny, volebnom zákone a verejnej správe. Vyzývame ich, aby účinnejšie bojovali proti korupcii a aby viedli konzultácie s občianskou spoločnosťou a inými organizáciami o národnom zmierení v krajine.
<SPEAKER ID="311" NAME="Ewa Tomaszewska" LANGUAGE="PL">
Vážená pani predsedajúca, 2. marca tohto roku bol prezident Guiney-Bissau João Bernardo Vieira zastrelený vojakmi, ktorí patrili medzi prívržencov náčelníka štábu armády. Deň predtým zomrel náčelník štábu armády, generál Batista Tagmé Na Waié, na následky zranení, ktoré utrpel pri výbuchu. Smrť oboch týchto ľudí je spätá s dlhoročným politickým konfliktom v Guinei-Bissau, ktorý viedol k vzniku tejto tragédie a nedostatku stability v krajine. Hoci voľby v roku 2008 prebehli pokojne, krátko po nich došlo k prvému vražednému pokusu. Prezident ten útok prežil. Guinea-Bissau, jedna z bývalých portugalských kolónií, patrí medzi najchudobnejšie krajiny na svete. Zároveň cez túto krajinu prechádza trasa pašovania kokaínu.
<P>
Odsudzujeme pokusy o riešenie konfliktov prostredníctvom štátneho prevratu; žiadame, aby sa v Guinei-Bissau do dvoch mesiacov usporiadali prezidentské voľby; zároveň žiadame, aby tieto voľby prebehli v súlade s demokratickými normami a aby bol v krajine opäť nastolený ústavný poriadok.
<SPEAKER ID="312" NAME="Ilda Figueiredo" LANGUAGE="PT">
Pri analýze politickej situácie v Guinei-Bissau by sme nemali zabúdať, že obyvatelia tohto mladého afrického štátu boli obeťami portugalského kolonializmu, proti ktorému v skutočnosti veľmi odvážne bojovali. Vyjadrujeme ľútosť nad aktuálnymi udalosťami v tejto krajine, nad ktorými, najmä nad zavraždením prezidenta a náčelníka štábu armády, nesmieme však zabúdať, že tieto udalosti sú dôsledkom všetkých ťažkostí a rozporov prameniacich z koloniálnej minulosti, ktoré tu existovali celé roky a stále existujú. Rovnako musíme mať na pamäti, že ešte vždy ide o jednu z najchudobnejších krajín v Afrike, čo znamená, že Európska únia musí venovať väčšiu pozornosť spolupráci v oblasti verejného zdravia a vzdelávania s cieľom zlepšiť životné podmienky obyvateľstva a prekonať ťažkosti, ktorým ešte stále musí čeliť veľká časť obyvateľov Guiney-Bissau, najmä žien, matiek a detí.
<P>
Je veľmi dôležité, aby Európska únia posilnila svoju účasť a podporu týmto ľuďom. Takisto je potrebná podpora vzdelania, bezpečná dodávka pitnej vody a v niektorých prípadoch aj poľnohospodárskej výroby, aby sa zabezpečil prístup k potravinám pre celé obyvateľstvo. Pri poskytovaní tejto podpory sa však treba zdržať vonkajších intervencií a rovnako treba plne rešpektovať zvrchovanosť a právo obyvateľov krajiny na voľbu.
<SPEAKER ID="313" NAME="Marios Matsakis">
autor. - Vážená pani predsedajúca, táto chudobou postihnutá bývalá kolónia sa celé desaťročia zmietala v politickej nestabilite a kríze, ktorej výsledkom je hlboké a nekonečné utrpenie jej obyvateľstva.
<P>
V roku 2008, kedy parlamentné voľby prebehli zdanlivo pokojne a spravodlivo, sa zdalo, že prechod krajiny na demokratický spôsob vlády a príchod lepších časov pre jej obyvateľov nabrali sľubný smer. Po zastrelení prezidenta Vieiru rebelantskými vojakmi, ku ktorému došlo 2. marca, deň po smrti náčelníka štábu armády, sa nad krajinou opäť začali sťahovať tiene rozvracajúcej nenávisti a násilia. Obe tieto vraždy odsudzujeme a neostáva nám nič iné, len dúfať, že znepriatelené strany v Guinei-Bissau v sebe nájdu potrebnú ochotu a silu, aby v záujme dobra pre svojich občanov vyriešili jestvujúce konflikty formou dialógu za rokovacím stolom. Navyše sa Guinea-Bissau za posledné roky stala významnou krajinou v obchodovaní s drogami. Naliehavo žiadame nielen úrady v tejto krajine, ale celé medzinárodné spoločenstvo, aby urobili, čo je v ich silách a pomohli účinne poraziť toto smrtiace prekliatie.
<SPEAKER ID="314" NAME="Marie Anne Isler Béguin">
autorka. - (FR) Vážená pani predsedajúca, pani komisárka, dámy a páni, Skupina zelených/Európska slobodná aliancia dôrazne odsudzuje zavraždenie prezidenta Guiney-Bissau Joãoa Bernarda Vieiru, ako aj vraždu veliteľa ozbrojených síl, generála Tagmého Na Waiého, ku ktorým došlo 1. a 2. marca 2009.
<P>
Žiadame, aby boli tieto skutky dôkladne prešetrené a aby ich páchatelia boli riadne trestne stíhaní, a rovnaký postup žiadame pre páchateľov v prípade atentátov na generálov Maného a Correiru, ktorí boli zavraždení v rokoch 2000 a 2004, pričom ich vrahovia dodnes neboli identifikovaní.
<P>
Ako jedna z najchudobnejších z chudobných krajín, neslávne známa pre nízku priemernú dĺžku života svojho obyvateľstva, musí aktuálne Guinea-Bissau čeliť obchodu s drogami. Ako východisková stanica juhoamerických pašerákov drog sa Guinea-Bissau stala tranzitnou krajinou drog smerujúcich do európskych krajín, spomedzi ktorých sme my najväčším konzumentom. Rovnako veľmi dobre vieme, že sa tento problém týka celého subregiónu, keďže napríklad v Mauritánii bolo objavené veľké množstvo drog, dokonca aj na letisku.
<P>
Európska únia musí Guinei-Bissau pomôcť, aby sa otočila chrbtom k tomuto druhu obchodovania, a to bojom proti nemu u nás aj tam, a aby sa vrátila k rozvoju založenému na vlastných zdrojoch krajiny.
<P>
Keďže medzinárodné spoločenstvo uvítalo posledné voľby a Európska únia preukázala Guinei-Bissau svoju podporu v procese oboznamovania sa s demokraciou a jej zavádzania vo svojej krajine, môžu udalosti, ktoré sa tu práve odohrali, tento postoj podpory a pomoci len posilniť.
<P>
Armáda, ktorá do procesu volieb nezasahovala, musí taktiež pokračovať v prísnom dodržiavaní ústavného poriadku, ako sa zaviazala.
<P>
V situácii, keď susedné západoafrické krajiny po dlhých rokoch problémov a chaosu opäť našli cestu k demokracii, rešpektovaniu inštitúcií a ľudských práv, nesmie sa Guinea-Bissau nechať zlákať do pasce používania trestuhodných postupov. Európska únia musí byť prítomná a pripravená použiť svoj vplyv i príklad a pomôcť tak tejto krajine, aby zotrvala na ceste k demokracii.
<SPEAKER ID="315" NAME="Laima Liucija Andrikienė">
v mene skupiny PPE-DE. - Vážená pani predsedajúca, chcela by som doplniť to, čo tu už dnes bolo povedané v súvislosti so situáciou v Guinei-Bissau, a to formou pripomienok k dvom problematikám.
<P>
Po prvé by zavraždenie prezidenta Guiney-Bissau, Joãoa Bernarda Vieiru, ako aj vražda veliteľa ozbrojených síl, generála Tagmého Na Waiého, mali byť dôkladne prešetrené a zodpovedné osoby by mali byť postavené pred súd.
<P>
Po druhé vo svojom dnešnom uznesení vyjadrujeme nádej, že sa prezidentské voľby v tomto štáte uskutočnia do 60 dní. Chceli by sme vyzvať členské štáty Európskej únie a celé medzinárodné spoločenstvo, aby zabezpečili, že Guinea-Bissau dostane finančnú a technickú pomoc, ktorú potrebuje na uskutočnenie dôveryhodných volieb.
<SPEAKER ID="316" NAME="Leopold Józef Rutowicz" LANGUAGE="PL">
Vážená pani predsedajúca, destabilizácia, ktorá vyvoláva tragické následky, sa v chudobných afrických krajinách, ako je Guinea-Bissau, objavuje veľmi ľahko. Zavraždenie prezidenta Guiney-Bissau Joãoa Bernarda Vieiru a generála Tagmého Na Waiého, veliteľa ozbrojených síl, ku ktorým došlo v marci tohto roku, boli určite súčasťou pokusu o destabilizáciu krajiny a pravdepodobne ich iniciovala drogová mafia. Nedostatok účinných bezpečnostných síl v tejto krajine spôsobil, že rôzne druhy vrážd ostávajú prakticky nepotrestané. Musíme poskytnúť všetku nevyhnutnú pomoc, ktorú vláda tejto krajiny potrebuje, a práve túto otázku rieši uznesenie.
<P>
Navyše v záujme predchádzania incidentom tohto druhu musíme vyhlásiť neľútostnú vojnu obchodovaniu s drogami, ktoré je destabilizačným faktorom v mnohých chudobných krajinách v Afrike, Ázii a Južnej Amerike, podporuje terorizmus a prostredníctvom drogovej závislosti ničí životy stoviek miliónov ľudí na celom svete. Ak sa nám tento problém nepodarí prekonať, budeme za svoju bezmocnosť platiť čoraz vyššiu cenu.
<SPEAKER ID="317" NAME="Benita Ferrero-Waldner">
členka Komisie. - Vážená pani predsedajúca, dovoľte, aby som na úvod v mene Európskej komisie vyjadrila hlbokú ľútosť nad zavraždením Jeho Excelencie pána Joãoa Bernarda Vieiru, prezidenta Guinejsko-bissauskej republiky. Čo najdôraznejšie túto vraždu odsudzujeme, rovnako ako aj útoky, na následky ktorých zahynul náčelník štábu armády, generál Batista Tagmé Na Waié, spolu s ostatnými vojakmi. Tiež by som chcela vyjadriť čo najúprimnejšiu sústrasť ich rodinám.
<P>
Prítomnosť drogových dílerov a množstva zločinu je v súčasnosti viac než znepokojujúca. V rámci Európskeho rozvojového fondu (ERF) a iných nástrojov, ale aj poskytnutím príspevku vo výške 2 miliónov EUR Úradu OSN pre drogy a kriminalitu (UN ODC), podpísala Komisia veľmi ambiciózny plán v oblasti boja proti narkotikám. Myslíme si, že toto je skutočne veľmi dôležité a dokazujú to aj nedávne udalosti.
<P>
Naliehavo žiadame o pokoj a zdržanlivosť a zároveň naliehame na vnútroštátne orgány Guiney-Bissau, aby riadne prešetrili tieto udalosti a predviedli zodpovedné osoby pred súd. Beztrestnosť by nemala existovať. Tieto násilné činy, žiaľ, nasledovali po úspešných parlamentných voľbách, ktoré vydláždili cestu pre zvýšenie podpory zo strany EÚ, ako aj medzinárodnej podpory v snahe krajiny o rozvoj mieru. Tieto útoky prichádzajú aj v čase širších medzinárodných záväzkov, ktorých zámerom je vybudovať demokratickú a stabilnú Guineu-Bissau.
<P>
Za týchto výnimočne zložitých okolností sa Komisia plne zaväzuje naďalej poskytovať silnú podporu vnútroštátnym orgánom, s cieľom obnoviť stabilitu, ale aj trvalo udržať rozvoj. Mám na mysli vzdelanie, najchudobnejších z chudobných, nevyhnutnosť základných potrieb a základných služieb, ale aj hospodársky rast krajiny. Aktuálne začíname používať širokú škálu nástrojov, ktoré máme k dispozícii, a tým sa zameriavame na pomoc Guinei-Bissau pri dosahovaní trvalo udržateľného mieru a, dúfajme, aj pri upevňovaní jej demokratického procesu.
<P>
Minulý rok bol schválený ambiciózny dokument o stratégii krajiny na sumu 100 miliónov EUR na obdobie 2008 - 2013. Bude sa zameriavať na reformu bezpečnostného sektora - vrátane boja proti drogám, o ktorom som už hovorila - a na zvýšenia úrovne vnútroštátnych zvrchovaných inštitúcií.
<P>
Minulý rok Rada taktiež rozhodla o zriadení misie EÚ na podporu reformy bezpečnostného sektora v rámci Európskej bezpečnostnej a obrannej politiky. Nadchádzajúce prezidentské voľby, ktoré očakávame 60 dní po vymenovaní nového prezidenta, sa pravdepodobne budú konať ešte pred letnou prestávkou. Keďže toto časové obdobie je mimoriadne krátke, Komisia práve dôsledne posudzuje realizovateľnosť zavedenia volebnej pozorovateľskej misie. Poskytovanie pomoci po voľbách s cieľom podporiť potrebné reformy volebného rámca podľa odporúčaní formulovaných EÚ - IOM 2008, ako aj podpora pozorovaní nadchádzajúcich volieb regionálnymi organizáciami však medzi inými aj naďalej ostávajú našimi prioritami.
<SPEAKER ID="318" NAME="Predsedajúca">
Rozprava sa skončila.
<P>
Po skončení rozpráv pristúpime k hlasovaniu.
