<CHAPTER ID="015">
Akčný plán pre mestskú mobilitu (rozprava)
<SPEAKER ID="137" NAME="Predsedajúca">
Ďalším bodom programu je otázka na ústne zodpovedanie o akčnom pláne pre mestskú mobilitu - B6-0002/2009), ktorú predkladá Komisii pán Costa v mene Výboru pre dopravu a cestovný ruch a pán Galeote v mene Výboru pre regionálny rozvoj.
<SPEAKER ID="138" NAME="Paolo Costa" LANGUAGE="IT">
Vážená pani predsedajúca, pani komisárka, dámy a páni, Komisia, ktorej ste vy, pani Vassiliouová, súčasťou, niekoľkokrát oznámila zverejnenie svojho akčného plánu pre mestskú mobilitu. Tento plán mal byť predložený Rade a Parlamentu minulú jeseň. Komisia sa k tomu zaviazala minulý rok v marci na záver konzultácie o Zelenej knihe o mestskej mobilite, ktorá sa začala v roku 2007, a znovu v akčnom pláne pre logistiku nákladnej dopravy v roku 2007, ako aj vo svojom oznámení o stratégii internalizácie externých nákladov a dopravy v roku 2008.
<P>
Uplynul čas, ale akčný plán ešte neuzrel svetlo sveta. Keďže sa blížime ku koncu súčasného legislatívneho obdobia, Výbor pre dopravu a cestovný ruch, ktorý zastupujem, sa obáva, že množstvo práce za posledných niekoľko rokov môže vyjsť nazmar. Pani komisárka, môžete ma znovu ubezpečiť, že akčný plán je pripravený? Môžete mi povedať, že bude zverejnený v priebehu niekoľkých nasledujúcich týždňov, aby mohol Parlament finalizovať svoje odporúčania obsiahnuté v uznesení pána Racka "Za novú kultúru mestskej mobility", ktoré prijal tento Parlament v júli 2008?
<P>
Pani Vassiliouová, mestská mobilita je nepochybne záležitosť, ktorá ovplyvňuje miestnych obyvateľov a v ktorej miestna kompetencia bude mať vždy prednosť pred národnou kompetenciou alebo pred kompetenciou Spoločenstva. Neznamená to však, že by sa mala riešiť bez akéhokoľvek zásahu zo strany štátu alebo Spoločenstva. Kto iný, ak nie Európske únia, môže a má definovať úlohu Spoločenstva v tejto záležitosti? Kto môže a má vysvetliť obmedzenia zavedené princípom subsidiarity v tejto oblasti?
<P>
Vyhýbanie sa tejto téme zo strany Komisie, a teda aj EÚ, nijako nepomáha vyriešiť problém mestskej dopravy a mobility občanov a ani problémy znečistenia ovzdušia v mestách. Vieme, že 40 % emisií CO2 je spôsobených mestskou dopravou a že 70 % ostatných znečisťujúcich látok pochádza z mestskej dopravy. Nepomáha to ani problémom bezpečnosti cestnej premávky. Vieme, že 50 % smrteľných nehôd sa stane v mestách. Taktiež to nepomáha vyriešiť problémy týkajúce sa spotrebiteľov produkcie, občanov so zníženou schopnosťou, ktorých mobilita závisí od verejnej dopravy.
<P>
Môžeme pripustiť, aby existovali rozdiely medzi členskými štátmi? Rozdiely v normách ochrany mestského životného prostredia medzi mestami? V normách bezpečnosti cestnej premávky v mestách? V normách prístupu občanov k mobilite? Alebo nepatria medzi základné práva, ktoré by mala Únia pomáhať zaručiť všetkým Európanom? Musíme teda stanoviť normy a jednotné minimálne ciele, ale tiež osvedčené postupy a finančné stimuly. Potrebujeme koordináciu a inovatívne projekty, ako aj vypracovanie a vzájomnú výmenu spoľahlivej a porovnateľnej štatistiky.
<P>
Ak sa toho ujme Únia, nepomôže to zrealizovať tie subsidiárne riešenia, od ktorých majú členské štáty a miestne spoločenstvá plné právo byť chránené? Pani Vassiliouová, možno nám chcete poskytnúť zoznam dobrých dôvodov na meškanie či dokonca neschopnosť predstaviť akčný plán pre mestskú mobilitu. Ak sa chcete pokúsiť obhájiť neschopnosť dodržať tento záväzok, skôr, ako tak urobíte, položte si otázku - sú to skutočné dôvody a nie sú to len banálne výhovorky? Pani Vassiliouová, nepodporujte názor, ktorý sa v poslednej dobe stáva populárnym, a to, že Komisia sa tak začala báť, že znepokojí členské štáty, až sa vzdala riešenia európskych problémov. Pre inštitúciu, ako je Komisia, ktorú neposilnilo úspešné funkčné obdobie francúzskeho predsedníctva, by to bol samovražedný krok.
<P>
Činy, činy, činy: to jediné chcú európski občania a verím, že už len preto sú, alebo by mohli byť pripravení pozerať sa na naše inštitúcie priateľskejším pohľadom. Malý príklad plánu mestskej mobility by mohol byť skutočnou pomocou pri riešení tohto oveľa väčšieho problému.
<SPEAKER ID="139" NAME="Androulla Vassiliou">
členka Komisie. - Vážená pani predsedajúca, v prvom rade by som chcela vyjadriť ľútosť pána podpredsedu Tajaniho, že tu nemôže byť s nami. Je na veľmi dôležitej misii v Japonsku.
<P>
Dovoľte mi prejsť priamo k veci. Komisia zostáva plne oddaná vytváraniu politiky EÚ v oblasti mestskej mobility, pretože je presvedčená o tom, že hoci zodpovednosť za mestskú mobilitu majú hlavne miestne, regionálne a národné orgány, v niektorých špecifických oblastiach predstavujú aktivity na európskej úrovni pridanú hodnotu.
<P>
Aj keď sú mestá úplne rozdielne, v skutočnosti čelia spoločným problémom. Problémy v mestskej mobilite sú závažné a stále sa zväčšujú a ovplyvňujú mnoho občanov a podnikov, ktoré čelia problémom bezpečnosti premávky, obmedzenej dostupnosti verejnej dopravy, dopravným preťaženiam a zdravotným problémom zapríčineným znečistením. Dovoľte mi uviesť niekoľko údajov na ilustráciu dôležitosti mestskej mobility: V mestských oblastiach žije 60 % obyvateľstva a vytvára sa tam 85 % HDP Európskej únie. Mestá však tiež vytvárajú 40 % emisií CO2 a dve z troch dopravných nehôd sa stanú v mestských oblastiach. Napokon dopravné preťaženia, ktoré sú jedným z hlavných problémov, ktorým občania musia čeliť každý deň, sú každoročne zodpovedné za stratu približne 1 % HDP Európskej únie.
<P>
Trvalo udržateľná mestská mobilita je preto kľúčovým prvkom na dosiahnutie našich cieľov, pokiaľ ide o klimatické zmeny, ekonomický rast a bezpečnosť cestnej premávky. Komisia preto začala od roku 1995 v tejto oblasti robiť opatrenia na podporu výmeny osvedčených postupov. Ich vyrcholením je mimoriadne úspešný program CIVITAS, ktorý sa začal v roku 2000.
<P>
Zelená kniha "Za novú kultúru mestskej mobility" z roku 2007 potom určila širšie oblasti pre možné, vzájomne sa doplňujúce činnosti na úrovni EÚ s cieľom podporiť ekologickejšie a bezpečnejšie mestá a inteligentnejšiu a dostupnú mestskú dopravu.
<P>
Ale čo môžeme konkrétne urobiť na úrovni EÚ? Môžeme pomôcť miestnym orgánom realizovať príslušné politiky EÚ a čo najlepšie využiť financovanie poskytnuté Európskou úniou. Rozširovanie a opakovanie inovatívnych prístupov v celej EÚ môže poskytnúť orgánom možnosť dosiahnuť viac lepších výsledkov s nižšími nákladmi.
<P>
Môžeme pomôcť podporiť trhy s novými technológiami, ako sú napríklad čisté a energeticky účinné vozidlá, a umožniť zosúladenie noriem pre široké uvedenie nových technológií na trh. Nakoniec EÚ môže nasmerovať orgány k riešeniam, ktoré sú interoperabilné, a umožniť plynulejšie fungovanie jednotného trhu.
<P>
Komisia bude preto naďalej konať, pretože si tak, ako väčšina zainteresovaných strán myslíme, že prácou na úrovni EÚ sa dá veľa získať na podporu iniciatív na miestnej, regionálnej a národnej úrovni.
<P>
Dovoľte mi teraz zodpovedať vašu otázku: prečo sa oneskorilo prijatie akčného plánu mestskej mobility. Žiaľ, neboli vhodné podmienky na to, aby Komisia prijala komplexný akčný plán do konca roku 2008.
<P>
Môj kolega, pán podpredseda Tajani, by vás však chcel ubezpečiť, že sa bude naďalej angažovať v práci na prijatí akčného plánu a v tvorbe politiky EÚ v oblasti mestskej dopravy pri plnom rešpektovaní princípu subsidiarity a proporcionality. Na dosiahnutie tohto zámeru Komisia nemá v úmysle navrhnúť jednotné riešenie pre všetkých. Naopak, chceli by sme vytvoriť pomôcku vrátane krátkodobých a strednodobých praktických činností s cieľom poskytnúť mestám nástroje na riešenie konkrétnych problémov týkajúcich sa mestskej mobility integrovaným spôsobom. Potom bude už len na miestnych orgánoch, aby rozhodli, čo je podľa ich cieľov a potrieb pre nich vhodnejšie.
<P>
S cieľom odstrániť obavy, ktoré môžu ešte stále existovať v súvislosti so strategickou úlohou EÚ v oblasti mestskej mobility, zámerom pána podpredsedu Tajaniho je ukázať na konkrétnych činnostiach ako môže EÚ pridať hodnotu a kvalitu mestskej mobilite v Európe. Na základe reakcií na zelenú knihu a mnohých diskusií so zainteresovanými stranami bolo určených niekoľko činností, ktoré sa začnú neskôr v priebehu tohto roku.
<P>
Na podporu inovatívnych riešení a nových technológií sme už vyhlásili výzvu na predkladanie návrhov, ktorá končí v marci a poskytne financovanie pre vybrané projekty až do výšky 50 %. Hneď po nadobudnutí účinnosti smernice o podpore čistých a energeticky účinných vozidiel v cestnej doprave, niekedy v marci, budeme iniciovať vytvorenie internetovej stránky s cieľom umožniť spoločné obstarávanie ekologických vozidiel.
<P>
Čo sa týka informácií a výmeny prístupov, niekedy v apríli chceme spustiť internetovú stránku, ktorá bude poskytovať informácie o právnych predpisoch týkajúcich sa mestskej mobility a o financovaní v Európe, ako aj o osvedčených postupoch. So zainteresovanými stranami pouvažujeme o budúcnosti nášho programu CIVITAS a o tom, ako stavať na množstve vedomostí a skúseností získaných z činností podporených v rámci programu CIVITAS.
<P>
Na záver, s cieľom pomôcť rozšíriť vedomosti o trvalo udržateľných politikách mobility, začneme štúdiu o aspektoch týkajúcich sa zelených zón a štúdiu o možnostiach väčšej interoperability systémov verejnej dopravy. Máme tiež v úmysle vytvoriť sieť odborníkov na posúdenie aspektov spoplatňovania mestských ciest a internalizácie externých nákladov.
<P>
Som presvedčená, že tento balík opatrení, ktorý bude čoskoro odsúhlasený na úrovni EÚ, poskytuje dôležitý základ pre pokrok v oblasti mestskej mobility.
<SPEAKER ID="140" NAME="Reinhard Rack" LANGUAGE="DE">
Vážená pani predsedajúca, pani komisárka, pri všetkej úcte ku Komisii a k vám osobne, v skutočnosti ste neodpovedali na otázku predsedu výboru, pána Costu. Už ste nám správne naznačili, keď ste uviedli, a bolo to zrejmé už v Zelenej knihe o mestskej mobilite, že potrebujeme spoločné európske riešenia problému, ktorý majú všetky európske mestá v tej či inej forme, niektoré celkom rozdielne a niektoré celkom podobné. Vtedy, pred niekoľkými mesiacmi, sme to uvítali a nedočkavo sme očakávali návrhy, ktoré nám Komisia sľúbila. Neboli nám však predložené a ak ste nám to chceli svojím vyhlásením oznámiť, tak teraz som to takto pochopil: nebude žiadny súhrnný akčný plán. Prečo nebude?
<P>
Ak veríme tomu, čo počujeme - a v tomto Parlamente a v inštitúciách Európskej únie toho počujeme veľa - znamená to, že existuje jeden členský štát alebo možno niekoľko členských štátov, ktoré vyvolali obavy a žiaľ, vyvolali tiež obavy Komisie, pod zámienkou, že by mohla byť porušená subsidiarita. Európsky parlament vo svojich návrhoch výslovne uviedol, že nechce zasahovať do subsidiarity. Znovu ste zdôraznili, že nechcete predstaviť jednotný plán vhodný pre všetkých, ale nepredstavenie žiadneho plánu nie je riešením. Urobme tento krok a dodržme tento sľub! Nečinnosť a to, že neurazíte jeden alebo viac členských štátov, nezaručí Komisii znovuzvolenie. Znovuzvolenie sa však zaručí tým, ak sa predloží a predstaví niečo pozitívne.
<SPEAKER ID="141" NAME="Gilles Savary" LANGUAGE="FR">
Vážená pani predsedajúca, pani komisárka, práve ste nás podporili v iniciatíve, ktorú my, Európsky parlament, plánujeme vyvinúť v tejto záležitosti. Práve ste nám povedali, že zo zrejmých dôvodov, čiže z dôvodu významu mestskej dopravy v oblasti dopravy a cieľov európskeho plánu klimatických zmien, sa Európska únia nemôže nezaujímať o mestskú dopravu. Pán Barrault pred vami predstavil zelenú knihu s prísľubom akčného plánu. Nemôžete nám dnes tento akčný plán poprieť a vysvetliť nám, že ho v tichosti realizujete bez prerokovania v Parlamente, bez kontroly Parlamentu, bez akéhokoľvek zviditeľnenia.
<P>
Preto sa mi podarilo presvedčiť svojich kolegov, a musím im za to poďakovať, hlavne pánovi Rackovi, ktorý pripravil množstvo podkladov, aby súhlasili s tým, že Európsky parlament urobí niečo úplne nezvyčajné a pred voľbami pripraví akčný plán vo forme správy z vlastnej iniciatívy, ktorý vy nechcete pripraviť. Táto úplne neortodoxná iniciatíva bude mať značnú politickú váhu, pretože bude zahrňovať otázky pre nového európskeho komisára pre dopravu, ktorého vypočuje Výbor pre dopravu a cestovný ruch, a preto bude mať veľkú váhu z hľadiska jeho schválenia Európskym parlamentom. Považujem skutočne za poľutovaniahodné, že by Európska komisia mala dnes ustupovať akejkoľvek starej námietke zo strany ktoréhokoľvek starého členského štátu.
<P>
A práve preto, že sa zaujímame o tento vývoj, ktorý je inštitucionálnym posunom, na základe ktorého sa Európska komisia rozhodla nepostupovať ďalej na úrovni Spoločenstva, ale výhradne na medzivládnej úrovni, sa dnes uznáva naša snaha prediskutovať akčný plán u nás, predložiť vám ho a zabezpečiť, aby si budúci komisár pre dopravu dal jasný záväzok týkajúci sa následných opatrení, ktoré je potrebné k nemu prijať.
<SPEAKER ID="142" NAME="Jean Marie Beaupuy" LANGUAGE="FR">
Vážená pani predsedajúca, pani komisárka, pri všetkej úcte k vášmu postaveniu a k vám osobne, pani komisárka, rád by som, ak smiem, povedal dve veci v reakcii na váš prejav. Pokúsili ste sa vyhnúť otázke a vyhovieť všetkým.
<P>
Zdôraznili ste nám rôzne kapitoly, ktoré mali byť zahrnuté v tomto akčnom pláne, a verím, že moji kolegovia poslanci a ja môžeme byť iba radi, že sme na tomto zozname skutočne našli väčšinu svojich návrhov. Poskytli ste nám preto dôkaz, že v rámci Komisie disponujete všetkými prvkami potrebnými na publikovanie všetkých častí tohto akčného plánu.
<P>
Čo sa mňa týka, domnievam sa, že by mohli existovať štyri vysvetlenia vašej prvej vety druhej časti, v ktorej sa hovorí, ak som správne rozumel prekladu, že podmienky nie sú priaznivé.
<P>
Prvá možnosť: Generálne riaditeľstvo pre dopravu nemá dostatok technických informácií? Podrobnosti, ktoré poskytol pán Barrot v súvislosti so zelenou knihou, poukazujú na to, že Komisia je, naopak, veľmi dobre vybavená technickými informáciami.
<P>
Druhá možnosť: hovoríte, že podmienky nie sú priaznivé. Sú niektoré členské štáty proti tomuto plánu? Pokiaľ však viem, pani komisárka, Komisia je nezávislá od členských štátov. Neverím ani na sekundu, že by ste boli podľahli tlaku určitých členských štátov.
<P>
Tretia možnosť: existujú rozdiely v názoroch v rámci samotnej Komisie, ktoré by vám zabránili predložiť nám tento akčný plán? Preboha, dúfam, že nie!
<P>
A nakoniec, odmietate viesť diskusiu so súčasným Európskym parlamentom, aby ste ju odložili na budúci rok? Vzhľadom na výborné správy, ktoré posilnili naše vzťahy s pánom podpredsedom Barrotom počas prípravy zelenej knihy, si dovolím tomu neveriť.
<P>
Pani komisárka, sme niekoľko týždňov pred voľbami. Podľa mňa je tento akčný plán výborným príkladom, ktorým našim spoluobčanom dokážeme, že Európa zároveň s rešpektovaním subsidiarity sleduje ich zdravotné a iné problémy, ktoré ste vymenovali.
<P>
Veľmi ma mrzí toto odkladanie a podobne ako moji kolegovia poslanci dúfam, že to čo najskôr budete môcť napraviť.
<SPEAKER ID="143" NAME="Michael Cramer" LANGUAGE="DE">
Vážená pani predsedajúca, dámy a páni, tieto neustále prieťahy a vaša odpoveď, pani komisárka, nie sú prijateľné. Čas sa kráti.
<P>
Mestská doprava zohráva kľúčovú úlohu v súvislosti s klimatickými zmenami. Je zodpovedná za približne 70 % všetkých skleníkových plynov v mestách. EÚ dosiahne svoje ciele v oblasti ochrany klímy len v prípade, že zmení svoju dopravnú politiku. Najväčší potenciál je v mestách, pretože 90 % mestských jázd autom je kratších ako šesť kilometrov, čo je vzdialenosť, ktorá sa dá ľahko prekonať vlakom, autobusom, bicyklom alebo pešo.
<P>
Dúfam, že Komisia využila tento odklad na to, aby zvážila, ako môže EÚ účinne pomôcť vládam a mestám. V skutočnosti neexistuje nijaká európska pridaná hodnota, ak je správa taká nejasná a nezáväzná ako zelená kniha a správa pána Racka.
<P>
My, zelení, požadujeme, aby spolufinancovanie EÚ bolo prepracované tak, aby bolo ohľaduplné k životnému prostrediu. Do dnešného dňa bolo použitých 60 % peňazí EÚ na projekty budovania ciest, zatiaľ čo len 20 % išlo na verejnú dopravu a železnice. Chceme aspoň 40 % na železnice tak, ako o tom rozhodol Parlament v mojej správe o prvom železničnom balíku.
<P>
Po druhé, chceme poskytovať peniaze EÚ len v prípade, ak mestá vedia predstaviť trvalo udržateľný plán mobility. Po tretie, chceme zvýšiť bezpečnosť cestnej premávky zavedením všeobecného obmedzenia rýchlosti na 30 km/h s možnosťou pre mestá nezávisle stanoviť vyššie rýchlosti na určitých cestách.
<P>
Je to dobré nielen pre klímu, ale tiež to zníži počet nehôd, pretože na európskych cestách každý rok zomrie 40 000 ľudí.
<SPEAKER ID="144" NAME="Oldřich Vlasák" AFFILIATION="PPE-DE">
- (CS) Vážená pani predsedajúca, dámy a páni, je, samozrejme, veľká škoda, že došlo k oneskoreniu zverejnenia tohto dokumentu vrátane akčného plánu. Nezabúdajme, že 70 % obyvateľov v Európe býva v súčasnej dobe v mestách a naším záujmom musí byť čo najskôr zaistiť dostupnejšiu, bezpečnejšiu a hlavne spoľahlivejšiu mestskú dopravu, ktorá bude aj oveľa ohľaduplnejšia k životnému prostrediu. Očakávam preto, že zverejnený dokument bude zahrňovať nielen nové trendy, ale aj vyhodnotenie nových postupov a opatrení vrátane podpory zdravých spôsobov dopravy, ako je cyklistika a chôdza. Jednotlivé obce by si potom mali z tohto zoznamu vybrať to, čo je pre danú obec najdostupnejšie a najvýhodnejšie. Myslím si, že to je základný prístup. K tomu by sme mali zabezpečiť podporu, a to, samozrejme, zo štrukturálnych fondov tak, aby aj tieto prostriedky mohli slúžiť na tento účel.
<SPEAKER ID="145" NAME="Monica Giuntini" AFFILIATION="PSE">
(IT) Vážená pani predsedajúca, pani komisárka, dámy a páni, veľmi súhlasím s tými, čo hovorili predo mnou. V dnešnej dobe zohráva mestské prostredie zásadnú úlohu v životoch nás všetkých a nielen v životoch tých, ktorí žijú v mestách alebo vo väčších obciach.
<P>
Údaje, ktoré poskytla Komisia v Zelenej knihe "Za novú kultúru mestskej mobility", jasne ukazujú, že 60 % Európanov žije v mestskom prostredí a že tieto oblasti vytvárajú veľké percento európskeho HDP. Tieto štatistiky uviedla aj pani Vassiliouová.
<P>
Tieto čísla sa v posledných mesiacoch nezmenili a v skutočnosti musíme počítať s čoraz väčším problémom dopravného preťaženia vo veľkých mestách, ako aj s problémami životného prostredia, ktoré zostávajú naliehavou a pálčivou témou práve tak, ako nemôžeme prehliadnuť nedávne úsilie Parlamentu, ktoré vyvinul v rámci balíka týkajúceho sa klimatických zmien.
<P>
V rámci regionálnej politiky Európskej únie boli podniknuté opatrenia v oblasti mestskej mobility a existuje mnoho foriem financovania Európskou úniou. V poslednom parlamentnom období boli použité 2 miliardy EUR na Fond regionálneho rozvoja a približne 8 miliárd EUR bolo vyčlenených na roky 2007 - 2013. Kohézny fond môže tiež podporiť túto prácu.
<P>
Preto sa domnievam, že je pre Úniu skutočne dôležité prijať spoločnú politiku, celkový akčný plán, ktorý samozrejme bude rešpektovať princíp subsidiarity a právomoci členských štátov a miestnych orgánov. Výhody, ktoré by z toho vyplývali, sú jasne viditeľné. Skutočne je ťažko pochopiť, prečo plán takéhoto rozsahu nebol do dnešného dňa zverejnený.
<P>
Toto je stanovisko vyjadrené v otázke na ústne zodpovedanie, ktorú predložil predseda Výboru pre dopravu a cestovný ruch a ktorú podporil Výbor pre regionálny rozvoj. Vzhľadom na skutočnosť, že sme skoro na konci tohto volebného obdobia, dúfam, že si to znovu premyslíme a Komisia skutočne zverejní akčný plán pre mestskú mobilitu, ktorý bude mať taký pozitívny vplyv.
<SPEAKER ID="146" NAME="Jan Olbrycht" AFFILIATION="PPE-DE">
- (PL) Vážená pani predsedajúca, pani komisárka, otázky týkajúce sa mestskej dopravy sú jednoznačne veľmi dôležité z hľadiska hospodárskeho rozvoja a rovnako aj z hľadiska ochrany životného prostredia. Nemôžeme to spochybňovať a nemusíme o tom diskutovať.
<P>
V priebehu práce Európskeho parlamentu na texte zelenej knihy však vznikli problémy rôzneho charakteru. Tieto problémy už boli spomenuté a týkajú sa najmä rozdelenia právomoci medzi miestne orgány, národné orgány a orgány na európskej úrovni. Vznikli pochybnosti, či by Európska únia mala byť zainteresovaná v miestnych záležitostiach alebo či by to mala nechať na národné a miestne orgány.
<P>
V tejto súvislosti by som rád upozornil Parlament na skutočnosť, že v priebehu tejto rozpravy vznikla tiež otázka, či táto zelená kniha bude viesť k opatreniam, ktoré nejako pomôžu mestám, alebo či bude viesť k opatreniam, ktorá mestá zaviažu podniknúť určité kroky. Súhlasili sme, že tieto opatrenia by mali byť podporné, inými slovami, že by mali zahŕňať pomoc. Otázka, ktorá teraz vzniká vzhľadom na oneskorenie, znie takto: Aký cieľ sledovala Európska komisia predložením zelenej knihy? Aký bol jej dlhodobý plán? Chcela sa skutočne zapojiť do dynamickej činnosti alebo mala len záujem vyjadriť názor na túto záležitosť?
<P>
Vzhľadom na udalosti sa mi zdá, že po úvodnej, veľmi skeptickej reakcii Komisia značne spomalila postup ďalšej práce a stále zvažuje, ako postupovať vo vzťahu k činnosti, ktorú začala. Je najvyšší čas na jednoznačné rozhodnutia.
<SPEAKER ID="147" NAME="Saïd El Khadraoui" AFFILIATION="PSE">
(NL) Vážená pani predsedajúca, pani komisárka, dámy a páni, súhlasím s tým, čo už povedali moji kolegovia poslanci. Som veľmi sklamaný vašou odpoveďou. Uviedli ste, že Komisia, samozrejme, predloží množstvo návrhov týkajúcich sa mestskej mobility. Ak sa ma opýtate, čo je zrejmé, nie je to to, čo sme žiadali. Chceme ucelenú predstavu, akčný plán, ktorý podrobne opisuje opatrenia a návrhy, ktoré Komisia uvedie v niekoľkých nasledujúcich rokoch, aby sme o nich mohli diskutovať nielen medzi sebou, ale aj s verejnosťou a so všetkými zainteresovanými a dotknutými stranami.
<P>
Na základe toho by som vás chcel požiadať, aby ste nakoniec podali správu svojim kolegom, aby ste po tejto rozprave trvali na prehodnotení niekoľkých záležitostí a v každom prípade veľmi rýchlo prišli s návrhom ešte pred voľbami a pred letnými parlamentnými prázdninami.
<P>
Ako už veľakrát povedali naši kolegovia poslanci, mestská mobilita ovplyvňuje v Európe každého. Vo všetkých našich mestách čelíme problémom mobility. Únia môže na európskej úrovni zohrávať veľmi pozitívnu úlohu pri vyriešení tejto otázky a s ňou súvisiacich problémov; ako investor do nových technológií, ako orgán, ktorý stanovuje a šíri nové technologické normy, ako orgán, ktorý je skutočne v najlepšej pozícii na šírenie nových myšlienok a osvedčených postupov, ktorý môže podporovať doplnenia plánov mobility, ktorý môže spustiť nové mechanizmy financovania a podobne.
<P>
V tejto súvislosti by som chcel veľmi naliehavo požiadať Komisiu, aby prehodnotila svoju odpoveď a čoskoro predstavila plán činnosti.
<SPEAKER ID="148" NAME="Silvia-Adriana Ţicău" AFFILIATION="PSE">
(RO) Akčný plán pre mestskú mobilitu je nutnosťou pre mestské komunity EÚ. 67 % európskych občanov očakáva, že sa v tejto oblasti vypracuje európska politika.
<P>
Akú odpoveď môžeme poskytnúť občanom Európy?
<P>
Náklady vyplývajúce z upchávania mestskej premávky dosahujú približne 1 % európskeho HDP. Na zníženie úrovne znečistenia v mestskom prostredí a upchávania premávky potrebujeme investovať do verejnej dopravy a inteligentných dopravných systémov.
<P>
Minulý rok sme schválili správu o podpore používania ekologických vozidiel vo verejnej doprave.
<P>
Praha je hlavným mestom, ktoré ide príkladom tým, že minulý rok nakúpilo ekologické autobusy pre svoj systém mestskej verejnej dopravy, pričom využilo štátnu podporu.
<P>
Vyzývam Komisiu, aby mestskú mobilitu primerane zvážila aj počas priebežného hodnotenia rámca pre využívanie štrukturálnych fondov.
<SPEAKER ID="149" NAME="Androulla Vassiliou">
členka Komisie. - Vážená pani predsedajúca, skutočne si cením vaše príspevky. Určite vyjadrím všetky vaše obavy pánovi podpredsedovi Tajanimu a viem, že sa bude ďalej angažovať.
<P>
Akčný plán je v skutočnosti súčasťou plánu práce Komisie na rok 2009 a viem, že pán podpredseda Tajani sa osobne angažuje v napredovaní akčného plánu. Preto nepochybujem, že sa bude vážne zaoberať všetkým, čo ste povedali. Viem, že hodnotenie vplyvu bolo ukončené a ako som povedala, akčný plán je v legislatívnom programe a dúfam, že sa tento rok uskutoční.
<SPEAKER ID="150" NAME="Predsedajúca">
Rozprava sa skončila.
<P>
Písomné vyhlásenia (článok 142)
<SPEAKER ID="999" NAME="Krzysztof Hołowczyc  " LANGUAGE="PL">
V zelenej knihe z roku 2007 Komisia poukazuje na oprávnenosť rozpravy týkajúcej sa potreby jej angažovania sa v otázke zvyšovania mobility v mestách v rámci Únie na základe princípu subsidiarity. Podľa princípu subsidiarity koná Únia v rámci svojich kompetencií iba vtedy, keď je to nevyhnutné a keď to prináša pridanú hodnotu k činnostiam členských štátov. Cieľom princípu subsidiarity je zabezpečiť, aby sa rozhodovanie uskutočňovalo čo najbližšie k občanovi. Dosahuje sa to neustálou kontrolou oprávnenosti aktivít na úrovni Spoločenstva vo vzťahu k existujúcim možnostiam na národnej, regionálnej alebo miestnej úrovni. Úloha členských štátov týkajúca sa oprávnenosti zapojenia inštitúcii Európskej únie na miestnej úrovni je ďalej posilnená v Lisabonskej zmluve, ktorá je v súčasnosti v etape ratifikácie.
<P>
V prerokúvanom balíku týkajúcom sa možných opatrení zameraných na zvýšenie úrovne mobility v mestských aglomeráciách je tendencia zaoberať sa inovatívnymi technológiami oddelene od inteligentných dopravných systémov. Synergia medzi týmito dvomi oblasťami by sa mala využiť na ich vzájomné priblíženie v záujme zvýšenia plynulosti premávky na cestách a zvýšenia pohodlia cestovania. Ďalšími výhodami by boli lepšie podmienky cestovania, kratšie cestovné časy, úspory energie, nižšie úrovne emisií, nižšie náklady na riadenie automobilového parku a údržbu a opravu povrchu vozoviek. Zlepšila by sa aj bezpečnosť cestnej premávky.
<P>
V súvislosti s uvedeným bude základom akčného plánu Komisie pre mestskú mobilitu dokončenie ratifikácie Lisabonskej zmluvy a zavedenie programu českého predsedníctva. Prioritou programu českého predsedníctva je zlepšenie fungovania vnútorného trhu Únie v doprave.
