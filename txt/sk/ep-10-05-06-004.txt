<CHAPTER ID="004">
Masové zverstvá v nigérijskom meste Jos v januári a marci (rozprava)
<SPEAKER ID="051" NAME="Predsedajúci">
Ďalším bodom programu je vyhlásenie Komisie o masových zverstvách v nigérijskom meste Jos v januári a marci.
<SPEAKER ID="052" NAME="Olli Rehn">
člen Komisie. - Vážený pán predsedajúci, s nesmiernym zármutkom sme prijali správu, že bývalý prezident Umaru Musa Yar'Adua včera večer zomrel. Významne prispel k politickému a demokratickému životu v Nigérii a jeho politiky boli prínosom k stabilite predovšetkým v subregióne západnej Afriky.
<P>
Podľa ústavy sa zastupujúci prezident Jonathan automaticky stáva riadnym prezidentom. Nazdávame sa, že v krátkom čase, možno už dnes večer, ho do úradu vymenuje najvyšší sudca Nigérie. Od neho sa následne bude očakávať, že do úradu vymenuje viceprezidenta zo severu krajiny, čím sa otvárajú dvere novým špekuláciám o politickej scéne v Nigérii.
<P>
Európska únia je oddaným partnerom Nigérie a počas nedávnych zložitých mesiacov politickej neistoty jej nepretržite poskytovala intenzívnu a konštruktívnu podporu. Násilné konflikty v meste Jos a okolitých dedinách v januári a marci tohto roku boli zvlášť ničivé. Podľa správ boli počas nich zmasakrované alebo vážne zranené stovky občanov. Tisícky ľudí prišli o svoj domov a momentálne sú v táboroch.
<P>
Úplne sa stotožňujem so znepokojením, ktoré vyjadrili vážení poslanci v súvislosti so zverstvami v meste Jos, a chcel by som vás uistiť, že tie podnietili ráznu reakciu EÚ.
<P>
Hneď ako sa objavili správy o udalostiach v januári a v marci, Komisia sa skontaktovala s Červeným krížom v Nigérii a inými miestnymi agentúrami, ktoré potvrdili, že humanitárne potreby väčšiny obetí sa darí uspokojiť a že nemocnice zvládajú príliv zranených. EÚ bola medzi tými medzinárodnými partnermi Nigérie, ktorí ako prví zverejnili svoje stanoviská k násiliu.
<P>
V januári vydali vysoká predstaviteľka a podpredsedníčka Catherine Ashtonová spolu s Hillary Clintonovou, Davidom Milibandom a Bernardom Kouchnerom spoločné vyhlásenie, v ktorom vyjadrili hlbokú ľútosť nad násilím a tragickou stratou životov. Žiadali všetky strany, aby postupovali rozvážne a hľadali mierové prostriedky na riešenie rozporov, a súčasne vyzvali federálnu vládu, aby predviedla páchateľov pred súd. Vo februári a marci vydala EÚ ďalšie vyhlásenia o Nigérii a podala diplomatický demarš nigérijskému ministerstvu zahraničných vecí s cieľom odsúdiť najnovšie výbuchy násilia.
<P>
EÚ požiadala federálnu vládu Nigérie, aby vykonala riadne vyšetrovanie príčin nedávneho násilia a predviedla páchateľov pred súd. V priebehu posledných 10 rokov násilné konflikty v Nigérii zapríčinili smrť viac ako 14 000 ľudí a v rámci krajiny zanechali viac ako tri milióny vysídlených osôb.
<P>
Moslimskej alebo kresťanskej komunite nie je možné pripisovať úlohu agresora ani úlohu obete, pretože z historického hľadiska boli, žiaľ, oboje. Je však zrejmé, že konflikt sa vždy týka mimoriadne chudobných ľudí. Za konfliktmi, ktoré sa označujú ako nábožensky motivované, často stoja iné príčiny. Patria medzi ne konflikty medzi tradičnými vodcami, boj o pôdu a zdroje medzi komunitami, vnútorné politické spory, ako i napätie medzi štátom a federálnymi orgánmi. Náboženské rozdiely často ešte zosilňujú a znásobujú existujúce rozdiely, čo vedie k väčším zrážkam.
<P>
Opatrenia, ktoré prijíma EÚ v Nigérii, sú spojením diplomacie a dlhodobej rozvojovej spolupráce. V rámci Európskeho rozvojového fondu podporujeme rozvojovú spoluprácu v Nigérii. Dvomi najdôležitejšími sférami sú mier a bezpečnosť a potom správa vecí verejných a ľudské práva. Súčasne v súlade s Dohodou z Cotonou aktívne podporujeme mier a bezpečnosť prostredníctvom pravidelného politického dialógu s Nigériou a tiež sa zapájame do pravidelného dialógu s Nigériou o ľudských právach a demokratických zásadách vrátane etnickej, náboženskej a rasovej diskriminácie.
<P>
Na záver, som presvedčený, že je nevyhnutné, aby sme sústavne venovali pozornosť problému opakovaného násilia medzi komunitami v Nigérii. Navrhujem, aby sa táto otázka stala prioritou dialógu v rámci ďalšej schôdze ministrov EÚ a Nigérie, ktorá sa bude konať na jeseň tohto roku.
<SPEAKER ID="053" NAME="Gay Mitchell">
v mene skupiny PPE. - Vážený pán predsedajúci, dovoľte mi, aby som sa pridal k pánovi komisárovi a vyjadril úprimnú sústrasť obyvateľom Nigérie v súvislosti s úmrtím prezidenta Umara Yar'Aduu.
<P>
Nedávne výbuchy násilia v Nigérii sú odrazom širšieho problému, ktorému krajina čelí. Incidenty ktoré sa stali v meste Jos, ktoré má za sebou históriu násilia, sú veľmi alarmujúce. Mesto leží na rozhraní medzi moslimským severom a kresťanským juhom. Táto skutočnosť viedla mnohých k presvedčeniu, že incidenty sa zakladajú výlučne na náboženskej nenávisti.
<P>
V spoločnom návrhu uznesenia sme žiadali dôkladnejšie preskúmanie základných príčin konfliktu. Keďže pochádzam z Írska, viem, že o konflikte v Severnom Írsku sa príliš dlho hovorilo ako o konflikte medzi katolíkmi a protestantmi. V skutočnosti išlo o dosť odlišnú vec ako len tento dôvod a v jadre problému boli oveľa závažnejšie otázky, a to vrátane otázok týkajúcich sa občianskych práv.
<P>
Je nevyhnutné, aby sme sa vyhli zjednodušeným tvrdeniam, že toto zverské zabíjanie je výlučne výsledkom náboženskej nenávisti. Predtým ako dospejeme k nejakým záverom, musíme vziať do úvahy sociálne, politické i hospodárske faktory. Aj etnickú rivalitu medzi komunitami Hausa a Berom treba vnímať ako jeden z faktorov násilia. Pokiaľ ide o spôsob a následky tohto zabíjania, je podobné predchádzajúcim zrážkam v rokoch 2001, 2004 a 2008. V minulosti sa násilie použilo na riešenie sporov a znovu zvíťazilo nad dialógom.
<P>
Je nesmiernym sklamaním, že krajina ako Nigéria, ktorá je ôsmym najväčším producentom ropy na svete, má taký vysoký podiel obyvateľstva žijúceho pod hranicou chudoby. Iba vtedy, ak Nigéria zaistí mier a bezpečnosť, demokraciu a politickú stabilitu, sa jej podarí dostať z chudoby a vytvárať bohatstvo i sociálnu spravodlivosť, ktoré následne odvedú ľudí od násilia ako spôsobu riešenia konfliktov.
<P>
Vyzývam Komisiu, aby pokračovala v dialógu s Nigériou v súlade s Dohodou z Cotonou s cieľom preskúmať základné príčiny konfliktu a poskytla všetku nevyhnutnú pomoc s cieľom zaistiť, že tieto zverstvá sa nezopakujú.
<SPEAKER ID="054" NAME="Thijs Berman">
v mene skupiny S&D. - Vážený pán predsedajúci, naša Skupina progresívnej aliancie socialistov a demokratov v Európskom parlamente sa pridáva k pánovi komisárovi Rehnovi a vyjadruje svoju sústrasť v súvislosti s úmrtím nigérijského prezidenta Umara Yar'Aduu.
<P>
Násilie medzi moslimským a kresťanským obyvateľstvom v meste Jos v januári a marci tohto roku odhaľuje napätú a výbušnú situáciu v tomto regióne. Hoci sa zdá, že zjavný dôvod má náboženský rozmer, musíme sa tiež zamerať na ostatné základné príčiny, ako správne upozornil aj náš kolega Gay Mitchell. Najzávažnejšou skutočnosťou je, že tento región trápi nedostatok zdrojov a nerovnaký prístup rôznych skupín k týmto zdrojom. Dôležitou základnou príčinou násilných konfliktov medzi kresťanskými a moslimskými osadníkmi je aj boj o úrodnú poľnohospodársku pôdu. Miestni poľnohospodári sa cítia ohrození osadníkmi hľadajúcimi pastviny pre svoj dobytok.
<P>
Žiadame preto širšie prešetrenie príčin tohto konfliktu. Ak sa neurobí nič s chudobou a diskrimináciou, tieto zrážky budú pokračovať. Znamená to, že všetci obyvatelia musia mať rovnaké príležitosti a rovnaký prístup k základným výhodám, ako sú náležité vzdelávanie a prístup k politickej moci. Dlhodobé a trvalé riešenie možno nájsť, iba ak sa zohľadnia všetky tieto faktory. Žiadame spravodlivé a transparentné stíhanie páchateľov násilia. Šokovali nás však informácie, že miestni guvernéri sa teraz vyhrážajú popravami väzňov v celách smrti, len aby zmiernili preplnenie nigérijských väzníc, kde ľudia čakajú roky, aby sa vôbec stretli so sudcom. Nigérijskí štátni guvernéri by sa mali radšej venovať množstvu zásadných problémov v systéme trestného súdnictva. Iba potom môžu mať páchatelia násilných zrážok spravodlivý a transparentný súdny proces.
<SPEAKER ID="055" NAME="Charles Goerens" LANGUAGE="FR">
Vážený pán predsedajúci, iba teraz sme sa dozvedeli o smrti Umara Yar'Aduu. V mene našej skupiny by som aj ja chcel vyjadriť našu sústrasť v súvislosti s predčasnou smrťou prezidenta Nigérie.
<P>
Jeho smrť prichádza v čase, keď sa spory medzi moslimami a kresťanmi zvlášť vyostrujú. Dvesto zabitých kresťanov v regióne mesta Jos je dôvodom súčasného uznesenia. Mohli by sme toto barbarstvo opakovane skúmať, aby sme opäť skonštatovali, že jednoznačne pramení z náboženských rozporov. Môžeme tiež znovu konštatovať, že chudoba tomu vôbec nepomáha, že je to okrem iného aj výsledok neschopnosti politických orgánov premôcť korupciu. Mohli by sme ešte raz spomenúť spory súvisiace s niektorými skromnými prírodnými zdrojmi, najmä úrodnou pôdou v tomto regióne, ako i zmenu klímy, ktorá tiež zhoršuje práve spomenuté faktory.
<P>
Čo môže za týchto okolností urobiť Európska únia?
<P>
Môže sa, prirodzene, odvolať na článok 8 Dohody z Cotonou, aby posilnila dialóg s politickými orgánmi tejto krajiny. Urobíme to.
<P>
Môžeme takisto odsúdiť tieto zverstvá. Urobíme to v aktuálnom uznesení.
<P>
Samozrejme, môžeme odsúdiť skutočnosť, že táto bohatá krajina, ktorá je hlavným vývozcom ropy v Afrike, nie je schopná investovať svoje bohatstvo do boja proti chudobe.
<P>
V skutočnosti môžeme urobiť všetko, čo pre to treba. Môžeme to všetko neprestajne odsudzovať. Podľa mňa je tu záblesk nádeje a je to samotná Nigéria, ktorá musí podniknúť kroky, ktorých cieľom bude dostať túto krajinu na správnu cestu. Dočasný prezident Goodluck Jonathan má všetky potrebné vlastnosti, aby odvážne bojoval s problémami, ktoré som práve spomenul.
<P>
Je na samotnej krajine, aby sa zotavila, a myslím si, že ľudí jeho kalibru je len veľmi málo. Mali by sme mu zaželať veľa šťastia i jasnú myseľ a podporiť túto mimoriadnu osobnosť, ktorá je dočasným prezidentom tejto krajiny.
<SPEAKER ID="056" NAME="Nicole Kiil-Nielsen" LANGUAGE="FR">
Vážený pán predsedajúci, aj Skupina zelených/Európska slobodná aliancia by chcela zopakovať kondolencie, ktoré práve vyjadrili naši kolegovia poslanci.
<P>
Bezvýhradne podporujeme toto uznesenie o masových zverstvách v Nigérii, ktoré, žiaľ, predstavujú iba jeden aspekt deprimujúceho obrazu ľudských práv v tejto krajine.
<P>
V rámci prideleného času by som chcela hovoriť o nigérijských väzniciach, ktoré sú plné väzňov, ktorých práva sa sústavne porušujú. Ako odhalila správa organizácie Amnesty International z roku 2008, 65 % väzňov v tejto krajine nebolo nikdy uznaných za vinných. Niektorí čakajú na súdny proces 10 rokov.
<P>
Problémy sú také závažné, že Nigéria nemá inú možnosť, ako ich uznať a prisľúbiť reformu systému. Všetci na túto reformu čakáme.
<P>
Vo svojom vystúpení sa zameriavam na väznice, pretože súčasná situácia nám opäť pripomenula, aká nízka hodnota sa pripisuje ľudskému životu v Nigérii - a ešte horšie je to vo väzení.
<P>
Národná hospodárska rada Nigérie informovala o svojom pláne popraviť stovky väzňov nachádzajúcich sa v celách smrti, aby zmiernila preplnenie väzníc. Je to zabíjanie s cieľom znížiť preľudnenosť väzníc. Neexistuje nič šokujúcejšie, a to predovšetkým preto, že je jasné, že mnohí z týchto väzňov v celách smrti sú nevinní a väčšina z nich nemá právo na spravodlivý súdny proces, a hlavne preto, že nigérijský federálny minister zahraničných vecí vo februári 2009 vyhlásil pred OSN, že jeho krajina uplatňuje de facto moratórium na trest smrti.
<P>
Z tohto dôvodu predložím počas hlasovania ústny pozmeňujúci a doplňujúci návrh s cieľom odsúdiť tento nedávny krok niekoľkých nigérijských guvernérov.
<SPEAKER ID="057" NAME="Peter van Dalen" LANGUAGE="NL">
Vážený pán predsedajúci, aj ja by som chcel v mene našej skupiny vysloviť sústrasť nigérijskému ľudu v súvislosti s úmrtím jeho prezidenta.
<P>
Pán predsedajúci, zverstvá spáchané v meste Jos a jeho okolí sa dajú len ťažko popísať a, žiaľ, nie sú ojedinelými incidentmi. V budúcnosti sa budú opakovať, ak sa nič nezmení. Takmer každý deň dochádza k násiliu a jeho obeťami sú najmä kresťania.
<P>
Nigéria musí urobiť štyri veci. Po prvé, musí neodkladne začať nezávislé vyšetrovanie a preskúmať úlohu armády, ktorá očividne nedokázala poskytnúť občanom účinnú ochranu. Po druhé, musí predviesť páchateľov pred súd. Otrasné prípady tohto druhu sa nesmú tolerovať. Po tretie, musí podporovať dialóg medzi etnickými a náboženskými skupinami. Po štvrté, musí hľadať riešenie v súvislosti s napätím medzi rôznymi skupinami obyvateľstva, ktoré si nárokujú rovnakú pôdu.
<P>
Prirodzene, Európa musí Nigérii pomáhať s týmito opatreniami, ale musí zároveň vyvíjať tlak na túto krajinu, pretože špirálu násilia treba rozhodne zastaviť.
<SPEAKER ID="058" NAME="Marie-Christine Vergiat" LANGUAGE="FR">
Vážený pán predsedajúci, dámy a páni, aj ja by som sa chcela, samozrejme, pripojiť k vyjadreniam sústrasti nigérijskému ľudu v súvislosti s úmrtím jeho prezidenta.
<P>
Konfederatívna skupina Európskej zjednotenej ľavice - Nordická zelená ľavica nebude hlasovať za návrh spoločného uznesenia, ktorý nám bol dnes predložený, a zároveň sa odmieta k nemu pripojiť.
<P>
V skutočnosti sa domnievame, že na rozdiel od niektorých vecí, ktoré som si tu práve vypočula, uznesenie nerieši príčiny opakovaného násilia v tejto krajine a venuje sa im iba čiastočne, hoci toto násilie odsudzujeme a vlastne žiadame, aby boli páchatelia predvedení pred súd.
<P>
Nigéria je obrovská africká krajina s bohatou i dlhou históriou a so svojimi 140 miliónmi obyvateľov je nesporne tou najľudnatejšou krajinou kontinentu. Človek by dokonca povedal, že by to mala byť bohatá krajina, pretože sa tam našli ložiská ropy. Hodnota HDP ju stavia na druhé miesto v Afrike za Juhoafrickú republiku a pred Alžírsko. Väčšina jej obyvateľstva však žije pod hranicou chudoby a je jedinou krajinou bohatou na ropu, ktorá ma rozpočtový deficit.
<P>
Najironickejšia z tohto všetkého je skutočnosť, že Nigéria dováža všetky ropné produkty, ktoré jej hospodárstvo potrebuje, pretože nemá primerané rafinérske kapacity. Treba poukázať na to, že tri hlavné rafinérie sú mimo prevádzky. Čo je ešte horšie, produkcia ropy značne poklesla v posledných rokoch v dôsledku neustálych útokov na ropné zariadenia.
<P>
Prečo sa Nigéria nachádza v tejto situácii?
<P>
Pretože táto krajina je jasným príkladom toho, ako sa afrických zdrojov pri spoluúčasti niektorých našich vlád zmocňujú rôzne medzinárodné spoločnosti, v tomto prípade ropné spoločnosti, a to hlavne jedna, ktorá využíva 40 % nigérijskej ropy.
<P>
Tieto spoločnosti ovplyvňujú zostavenie a odvolávanie vlád podľa svojich potrieb a na úkor potrieb obyvateľstva tejto krajiny. Delta rieky Niger, flóra a fauna ktorej niekedy patrili k najkrajším na svete, sa stala skutočným smetiskom. Nie je to iba následok ťažby ropy, ale i skutočnosti, že každý mesiac prichádza do prístavu 500 kontajnerov plných rôzneho toxického odpadu, ktoré zostávajú na obrovských otvorených skládkach.
<P>
Nigéria je jednou z najskorumpovanejších krajín sveta. Sponzori jednotlivých po sebe nasledujúcich chúnt zhrabli viac ako 325 miliárd USD zo 400 miliárd USD, ktoré priniesla ropa tejto krajine. Kde sú tieto doláre? Na bankových účtoch vo Švajčiarsku, v Spojenom kráľovstve a vo Francúzsku.
<P>
Osobne považujem túto situáciu za neúnosnú a myslím si, že uznesenie, ktoré prijímame, nezodpovedá úlohám, ktoré zahŕňa vyjadrenie medzinárodnej solidarity Európskej únie voči Afrike.
<SPEAKER ID="059" NAME="Fiorello Provera" LANGUAGE="IT">
Vážený pán predsedajúci, dámy a páni, vieme, aké zložité je mierové spolužitie rôznych náboženských skupín v Nigérii, a to hlavne pokiaľ ide o vzťahy medzi kresťanmi rôznych vyznaní a moslimami. Ako nám uznesenie, o ktorom budeme hlasovať, pripomína, situácia je nesmierne vážna. V etnických či náboženských konfliktoch bolo od ukončenia vojenskej vlády v roku 1999 zabitých viac ako 14 000 ľudí. Hovorí sa o viac ako 500 mŕtvych za posledné tri mesiace.
<P>
Žiaľ, Nigéria nie je jedinou krajinou, v ktorej medzi náboženskými skupinami vládnu konflikty a napätá situácia. Bolo by teda vhodné vypracovať výročnú správu Európskeho parlamentu o náboženskej slobode vo svete, ktorá by štruktúrovaným spôsobom reagovala na problém, ktorý je kľúčovým pre stabilitu mnohých krajín. Chcel by som reagovať na tvrdenie pána komisára Rehna, ktorého si osobne vážim. Povedal, že Nigéria je veľmi chudobná krajina. Nie je to pravda. Nigéria je veľmi bohatá krajina, ktorú však ruinuje skorumpovaná a neschopná vládnuca trieda. Tá vyplienila zdroje svojej krajiny a zanechala milióny zbedačených občanov.
<P>
To je teda skutočný problém. Sociálna a hospodárska obnova v tejto krajine, ako i v iných afrických krajinách závisí od nástupu novej vládnucej triedy, ktorá bude dbať na potreby občanov.
<SPEAKER ID="060" NAME="Hans-Peter Martin" AFFILIATION="NI">
(DE) Vážený pán predsedajúci, po nadchádzajúcich majstrovstvách sveta vo futbale v Juhoafrickej republike sa stredobodom našej politiky zameranej na Afriku opäť stane Nigéria. Je to obrovská a bohatá krajina s veľkými sociálnymi nerovnosťami. Samozrejme, zároveň sa nachádza na rázcestí medzi čínskou a európskou cestou ku globalizácii. Som pevne presvedčený, že musíme zostať na európskej ceste. Znamená to postaviť sa proti zneužívaniu a porušovaniu ľudských práv a za partnerov si zvoliť skôr ľudí, ktorí boli uväznení, ako skorumpovaných vodcov skupiniek a skupín vo vláde, ktorí nám ponúkajú krátkodobé výhody. V takom prípade musíme podporiť uznesenie, ako aj to, čo povedala pani Vergiatová. Uznesenie nejde dosť ďaleko, je však dôležité, aby sa EÚ postavila za ľudské práva. Nesmieme tolerovať zámery, ktoré má Čína v Nigérii, a ani jej ľahostajnosť voči ľudským právam.
<SPEAKER ID="061" NAME="Mario Mauro" AFFILIATION="PPE">
(IT) Vážený pán predsedajúci, dámy a páni, násilie nerieši konflikty, násilie iba zväčšuje ich tragické následky. Okrem toho, že je zlé, nemorálne, nespravodlivé a nehumánne, nevypláca sa. Nie je výhodné. Je to najmenej účinný spôsob hľadania riešenia problémov, ktoré zasahujú celý región. Totiž ak násilie medzi kresťanskou menšinou a moslimami nevyvoláva iba náboženský fundamentalizmus, ale aj nedostatočný hospodársky rozvoj, ktorý podnecuje nenávisť a napätie medzi jednotlivými etnickými skupinami, potom musia Európska únia spolu s Africkou úniou a celým medzinárodným spoločenstvom urobiť všetko preto, aby federálna vláda v Nigérii - ktorá je zodpovedná za mnohé stránky tejto situácie - pochopila, že podporovanie civilizovaného a mierového spolužitia rôznych etník a skupín v krajine je výhodné pre každého a pre celé obyvateľstvo.
<P>
Okrem uplatnenia náležitého vyšetrovacieho systému, ktorý už mnohí požadovali, ako i stíhania osôb zodpovedných za strašné krviprelievanie v priebehu posledných mesiacov - dovolím si tvrdiť, že v priebehu posledných rokov - je nevyhnutné podniknúť všetky potrebné kroky s cieľom na jednej strane podporiť dialóg medzi etnickými a náboženskými skupinami a na strane druhej, ako už mnohí navrhli, vytvoriť novú vládnucu triedu.
<P>
Dúfame, že vďaka tomuto uzneseniu bude naozaj jasné, že riešenie konfliktov, najmä v prípade krajiny takej bohatej na nerastné suroviny - hlavne ropu -, ako je Nigéria, bude znamenať zlepšenie prístupu k zdrojom a ich lepšie rozdelenie. Som presvedčený, že dohoda, ktorú 12. decembra 2009 podpísali Nigérijská federatívna republika a Európska komisia, môže poskytnúť vhodné povzbudenie v tomto smere.
<P>
Dnes teda bezpečnosť leží v jadre mnohých problémov v tejto krajine. Hlavnou hrozbou nie je konflikt samotný, ale dôvody, ktoré ho vytvorili a spustili. A práve tu treba konať s cieľom pomôcť Nigérii na jej ceste ku skutočnému hospodárskemu a demokratickému rozvoju.
<SPEAKER ID="062" NAME="Corina Creţu" AFFILIATION="S&amp;D">
(RO) Aj ja by som sa chcela pridať k tým, ktorí vyjadrili sústrasť nigérijskému ľudu, ktorého prezident minulú noc zomrel.
<P>
Žiaľ, v dôsledku tejto udalosti sa k už existujúcemu napätiu pridáva nový rizikový faktor. Je ním strata ústredného orgánu v krajine ťažko postihnutej násilím. Ako iste viete, začiatkom roka bolo zmasakrovaných viac ako 300 moslimov. Ani nie o dva mesiace neskôr bol zavraždený takmer rovnaký počet kresťanov v priebehu iba dvoch hodín. V súčasnosti iba prítomnosť armády v uliciach bráni plánom niektorých kresťanov a moslimov pomstiť sa.
<P>
Podľa mňa práve teraz spočíva hlavný problém v tom, ako udržať poriadok a vyhnúť sa akýmkoľvek novým zverstvám. Z tohto dôvodu si myslím, že je tam potrebná medzinárodná prítomnosť. Po druhé, máme tu problém s beztrestnosťou, ktorá sa vo všeobecnosti vzťahuje na zóny konfliktov v Afrike. Keď dôjde k zatýkaniu a odsúdeniu neustále sa zvyšujúceho počtu masových zločincov, dočkáme sa poklesu násilia. Opäť je potrebná konkrétna účasť medzinárodného spoločenstva. Ukázalo sa ako vnímavé k problémom na Balkáne a Blízkom východe, ale zatvára oči pred utrpením Afriky.
<SPEAKER ID="063" NAME="Charles Tannock" AFFILIATION="ECR">
- Vážený pán predsedajúci, spomínam si, že som ako chlapec videl v televízii živé obrazy otrasnej občianskej vojny v nigérijskom regióne Biafra. Prešlo štyridsať rokov a ako sa zdá, len málo sa zmenilo. Ohavné obrazy z mesta Jos, kde boli stovky nevinných ľudí rozsekané na smrť v akte zúrivosti, nám pripomínajú, že Nigéria je chronicky nestabilnou krajinou.
<P>
Zdá sa, že napätie medzi etnickými a náboženskými skupinami, a to hlavne medzi kresťanmi a moslimami, napätie medzi kmeňmi, ako aj kultúrne i hospodárske napätie je v Nigérie endemické. Súčasná neistota po včerajšom úmrtí prezidenta - vyslovujem sústrasť nigérijskému ľudu - bude nevyhnutne viesť k boju o moc, čím sa ešte zhorší nestabilita v tejto veľkej africkej krajine. Mám preto obavy o dlhodobú udržateľnosť Nigérie ako jednotného štátu. Niektorí vrátane nekonformného líbyjského prezidenta Kaddáfího kontroverzne navrhli rozdeliť Nigériu na dve časti. Vyzerá to tak, že Sudán, ďalšia krajina rozdelená na moslimský sever a kresťanský juh, sa budúci rok pravdepodobne rozdelí na dve časti. Toto možné rozdelenie sa stane precedensom a koloniálne hranice v Afrike už viac nebudú nedotknuteľné, čo vyvoláva mnoho zaujímavých otázok, pokiaľ ide budúcnosť Afriky.
<SPEAKER ID="064" NAME="Joe Higgins" AFFILIATION="GUE/NGL">
- Vážený pán predsedajúci, otrasná masakra v štáte Plateau v Nigérii v januári a marci zanechala po sebe stovky nevinných obetí, a to najmä veľmi veľa žien a detí. Hoci sú rozdiely medzi sektami a kmeňmi faktorom v tejto a ostatných masakrách, skutočné príčiny musíme hľadať hlbšie.
<P>
Niekdajšie koloniálne zasahovanie a surové zabratie územia v Afrike, pričom sa často využívali rozdiely medzi komunitami a kmeňmi, zanechali trvalé dedičstvo. Analýza spravodajstva BBC nedávno ukázala, že hoci medzi moslimami a kresťanmi panuje násilie, podľa analytikov majú hlavné príčiny politický a hospodársky charakter, pričom sa zmieňujú o strašnej chudobe veľkého počtu Nigérijčanov, ako i otvorenej korupcii vládnucej elity.
<P>
Nigéria je jednou z najobdarenejších krajín na zemi, pokiaľ ide o prírodné a nerastné zdroje vrátane ropy. Žiaľ, skorumpované miestne elity a zahraničné nadnárodné spoločnosti vrátane spoločnosti Shell Oil si berú najväčší podiel z tohto bohatstva a nechávajú obrovský počet Nigérijčanov žiť v hroznej chudobe. Podporujem svojich kolegov z Demokratického socialistického hnutia v Nigérii, ktorí žiadajú verejné vlastníctvo bohatstva Nigérie a demokratickú kontrolu zo strany väčšiny obyvateľstva, pracujúcich a chudobných. Na tomto bohatstve je jednoznačne možné budovať slušný život pre všetkých obyvateľov Nigérie a na základe toho aj prekonať rozdiely medzi komunitami. Alternatívou je naozaj rozpad Nigérie a ďalšie barbarské hrôzy páchané na ľuďoch.
<SPEAKER ID="065" NAME="Filip Kaczmarek" AFFILIATION="PPE">
(PL) Vážený pán predsedajúci, Nigéria je dôležitou krajinou, veľmi dôležitou krajinou. Z tohto dôvodu prejavujeme záujem o to, čo sa 7. marca udialo v blízkosti mesta Jos.
<P>
Problémom v strednej Nigérii nie je iba skutočnosť, že ľudia, ktorých tam vraždia, sú kresťania, pretože v januári tohto roku boli zavraždení moslimovia. V prípade Nigérie sa náboženské rozdiely znásobujú množstvom iných rozdielov. Niektoré z nich sa tu už spomínali. Patria medzi ne hospodárske, etnické a sociálne rozdiely. Sú tu však aj ďalšie dva druhy rozdielov, a to historické - pretože v tejto časti krajiny sa kresťania považujú za miestnych obyvateľov a moslimovia za cudzincov, a to napriek skutočnosti, že tam žili už dve alebo tri generácie - a dokonca i politické rozdiely. Kresťania spravidla podporujú vládnucu Ľudovodemokratickú stranu a moslimovia zvyčajne podporujú opozičnú Nigérijskú všeľudovú stranu. Je tam teda veľa rozdielov. Nemôžeme preto považovať tieto udalosti za jasný príklad náboženského prenasledovania.
<P>
Nigérijská ústava zaručuje náboženskú slobodu: slobodu vierovyznania, slobodu náboženského kultu a právo zmeniť svoje vyznanie. Môžete si pomyslieť, že zmienka o nigérijskej ústave je naivným prístupom. Chcel by som však všetkým pripomenúť, že hodnoty prameniace z najstaršej písanej ústavy - americkej ústavy - a najstaršej písanej ústavy v Európe - poľskej ústavy - sú stále dôležité a majú trvalú hodnotu. Vyzývame preto federálnu vládu Nigérie, ako i guvernérov a miestne úrady, aby riešili tento problém, a to nie iba v mene našich hodnôt, ale v mene hodnôt a zásad zapísaných v ich vlastnej ústave. Myslím si, že je dôležité, aby sa odvolávali na svoje vlastné dokumenty.
<SPEAKER ID="066" NAME="Laima Liucija Andrikien" AFFILIATION="PPE">
- Vážený pán predsedajúci, chcela by som vyjadriť hlboké poľutovanie nad násilím, ktoré vypuklo v oblasti mesta Jos a zapríčinilo smrť niekoľkých stoviek ľudí. Bol to iba ďalší príklad významu procesu zmierenia, ktorý treba presadiť s cieľom umožniť mierové spolužitie moslimského obyvateľstva zo severu a kresťanského obyvateľstva z juhu.
<P>
Chcela by som vás upozorniť na to, že do značnej miery sú tieto zverstvá dôsledkom utrpenia a útlaku tých obyvateľov, ktorí žijú v oblastiach bohatých na ropu a nemajú prospech z celkového rozvoja krajiny. Naliehavo žiadame nigérijské orgány, aby zaistili spravodlivejší a demokratickejší rozvoj všetkých sociálnych skupín v krajine, ako aj ochranu a presadzovanie základných ľudských práv. Na záver, najmä dnes v súvislosti so smrťou nigérijského prezidenta patrí moja sústrasť nigérijskému ľudu.
<SPEAKER ID="067" NAME="Cristian Dan Preda" AFFILIATION="PPE">
(RO) Aj ja by som sa chcel pridať k tým, ktorí vyjadrili sústrasť nigérijskému ľudu po úmrtí prezidenta Umara Yar'Aduu.
<P>
Vo svojom vystúpení by som chcel upozorniť na dve skutočnosti. V prvom rade by som chcel začať názorom, ktorý vyslovil istý obyvateľ Nigérie, ktorého sa spýtali na príčinu tejto hrôzy v krajine. Celkom jasne povedal: "Sme svedkami toho, že ľudia zodpovední za zverstvá a trestné činy sú z nich obvinení a potom," pokračoval, "sa vytratia do hlavného mesta a nikdy ich už neuvidíme." Inými slovami, nie je tam žiadna známka verejnej zodpovednosti za spáchané zločiny.
<P>
Po druhé, chcel by som zdôrazniť, že nesmieme zabúdať ani na náboženský aspekt tohto konfliktu. Zdá sa, že doteraz niekoľkí rečníci uviedli, že náboženský aspekt tam je, ale všetko v podstate súvisí so sociálnymi a hospodárskymi záležitosťami. V skutočnosti mal zastupujúci prezident Jonathan Goodluck na zreteli túto stránku a vyzval náboženských vodcov na dialóg. Musíme ho v tomto smere podporovať.
<SPEAKER ID="068" NAME="Andrzej Grzyb" AFFILIATION="PPE">
(PL) Vážený pán predsedajúci, obrazy, ktoré sme nedávno videli vo vysielaní rôznych televízií, boli šokujúce. Scény, ktoré pripomínali víťaznú výstavu ľudí zavraždených v meste Jos a jeho okolí, boli šokujúce. Ako povedal pán Mauro, násilie sa nedá ospravedlniť, pretože násilie samo osebe je zlom. Ako európska spoločnosť a ako poslanci Európskeho parlamentu nesmieme prehliadať to, čo sa stalo. Preto bezvýhradne podporujem toto uznesenie.
<P>
Bez ohľadu na príčiny, ktoré sú podstatou konfliktu a ktoré sa považujú za pozadie tohto násilia, chceme reagovať, aby sa v Nigérii, v krajine, ktorá nám je vlastne blízka, rešpektovali ľudské práva a občianske slobody. Aj ja by som chcel využiť túto príležitosť a vyjadriť sústrasť nigérijskému ľudu v súvislosti s úmrtím jeho prezidenta.
<SPEAKER ID="069" NAME="Olli Rehn">
člen Komisie. - Vážený pán predsedajúci, rád by som sa vám poďakoval za dnešnú veľmi serióznu a zodpovednú rozpravu. Mnohí z vás zdôraznili zložitosť spoločenských problémov v Nigérii. Súhlasím s vami a Komisia si je vedomá zložitosti týchto problémov. Naďalej sa angažujeme v našom partnerstve s Nigériou. Môžem s vami iba súhlasiť, pokiaľ ide o dôležitosť boja proti korupcii a beztrestnosti. Korupcia je totiž, žiaľ, hlboko zakorenená a bráni spoločenskému pokroku a demokratickému procesu v tejto krajine bohatej na zdroje, čím škodí životu bežných ľudí.
<P>
Aktívne poskytujeme Nigérii silnú a konštruktívnu podporu. Využívame celý rad nástrojov, a to od diplomacie po rozvoj. Komisia aj naďalej venuje pozornosť násiliu v Nigérii a je odhodlaná zabrániť jeho šíreniu diplomatickými prostriedkami, ktoré máme k dispozícii.
<P>
Ďalším fórom, ktoré sa bude zaoberať touto veľmi dôležitou otázkou na vysokej úrovni je schôdza ministrov EÚ a Nigérie, ktorá sa bude konať na jeseň. Pri tejto príležitosti budeme určite diskutovať o tejto záležitosti.
<SPEAKER ID="070" NAME="Predsedajúci">
Na záver rozpravy mi dovoľte uviesť, že som dostal sedem návrhov uznesení v súlade s článkom 110 ods. 2 rokovacieho poriadku.
<P>
Rozprava sa skončila.
<P>
Hlasovanie sa uskutoční dnes o 11.00 hod.
<P>
Písomné vyhlásenia (článok 149)
<SPEAKER ID="998" NAME="Mara Bizzotto  " LANGUAGE="IT">
Už príliš veľa rokov je táto krajina s mnohými prírodnými zdrojmi dejiskom mnohých humanitárnych tragédií, masového vraždenia a zrážok medzi etnickými skupinami, ku ktorým dochádza z hospodárskych a sociálnych dôvodov. Chcela by som však len pripomenúť slová katolíckeho misionára, ktorý žil a pracoval v Nigérii. Otec Piero Gheddo nedávno poznamenal, že iba pred 20 rokmi boli vzťahy medzi moslimami a kresťanmi v oblastiach strednej a severnej Nigérie nepochybne zložité, pričom ich charakterizovali rôzne formy protikresťanskej diskriminácie. Nikdy však nedosiahli štádium, kedy by došlo k takému masovému násiliu, akého svedkami sme v poslednom desaťročí. Duchovný zároveň uviedol, že ak sa situácia za posledné roky zhoršila, je to aj dôsledok vplyvu islamského extrémizmu vyjadreného v ideológii hnutia al-Káida, ktorá sa rozšírila v Nigérii a hlavne v 12 štátoch na severe, ktoré prijali právo šaría za štátne právo. Súhlasíme s tým, že rôzne etnické skupiny v Nigérii hľadajú vo svojich rôznych náboženských vyznaniach zámienku na páchanie činov hromadného násilia smerovaného jeden proti druhému. Nezabúdajme však, že husto zaľudnený africký štát, ktorý tiež roky trpí pretrvávajúcou politickou nestabilitou, je už niekoľko rokov dejiskom vlny islamského extrémizmu, ktorú by sme nemali prehliadať.
<SPEAKER ID="071" NAME="Jarosław Leszek Wałęsa  " LANGUAGE="PL">
Ak má byť najvyššou hodnotou Európskej únie právo na sebaurčenie, inými slovami právo rešpektovať zásady a hodnoty vlastného svedomia, potom by sa mali všetky prejavy neznášanlivosti a nenávisti, ktoré viedli priamo k vraždám a masakrám súvisiacim s rasovým alebo etnickým pôvodom či náboženstvom, stretnúť s naším okamžitým a jednoznačným odsúdením. Toto odsúdenie by sa však nemalo obmedzovať iba na slová. Malo by zahŕňať kroky, ktoré zabezpečia mierové spolužitie v budúcnosti.
<SPEAKER ID="997" NAME="Zbigniew Ziobro  " LANGUAGE="PL">
Vážený pán predsedajúci, na úvod by som chcel vyjadriť hlboký zármutok v súvislosti s informáciami o nepokojoch v meste Jos v Nigérii v januári a marci, počas ktorých zahynuli stovky kresťanov a moslimov. Mali by sme mať na pamäti, že to nie je prvýkrát, čo sa v meste Jos stali takéto strašné udalosti. Boje medzi stúpencami týchto dvoch náboženstiev prebiehajú už od roku 2001. Skutočnosť, že napätie, ktoré sa niekedy zmení na otvorené zrážky, trvá už desaťročie, je potvrdením dôležitej úlohy, ktorú by mal zohrávať štát pri podporovaní procesov zmierenia. Zložité pozadie tohto konfliktu ukazuje, o aké hlboké rozdiely tu ide. Kresťania a moslimovia v Nigérii sa nelíšia iba z pohľadu náboženstva. Toto základné rozdelenie vychádza z historických rozdielov, pretože v regióne, kde dochádza k nepokojom, sa kresťania považujú za miestnych obyvateľov a moslimovia sú považovaní za cudzincov. Tieto dva rozdiely sa premietajú do podpory odlišných politických skupín zo strany kresťanov a moslimov, čím sa konflikt ešte rozširuje. Aby som to však skrátil, zdrojmi konfliktu sú náboženské rozdiely a nekompetentnosť úradov, respektíve ich neschopnosť dosiahnuť pokojné spolužitie týchto dvoch skupín. Na jeseň tohto roku sa má konať schôdza ministrov EÚ a Nigérie. Som presvedčený, že tento problém by mal byť súčasťou jej programu. Okrem toho by mala Komisia vynaložiť čo najväčšie úsilie a využiť diplomatické prostriedky, ktoré má k dispozícii, na zlepšenie situácie v Nigérii.
<P>
(Rokovanie bolo na niekoľko minút prerušené, kým sa začne konať hlasovanie.)
