<CHAPTER ID="010">
Zložitá menová, hospodárska a sociálna situácia krajín eurozóny (rozprava) 
<SPEAKER ID="195" NAME="Predsedajúca">
Ďalším bodom sú vyhlásenia Rady a Komisie o zložitej menovej, hospodárskej a sociálnej situácii krajín eurozóny.
<SPEAKER ID="196" NAME="Diego López Garrido" LANGUAGE="ES">
Vážená pani predsedajúca, v eurozóne sa nachádzame v bezprecedentnej situácii, pretože ide o prvú globálnu finančnú krízu počas existencie eura. V eurozóne a v celej Európskej únii dochádza k tomu, že napriek tomu, že krízu nespôsobila a že nezačala tu - vieme, že začala v Spojených štátoch -, trpíme jej vplyvom rovnako ako krajina, v ktorej začala.
<P>
Situácia verejných deficitov je jednoznačne následok krízy a pozitívnych opatrení vlády s cieľom zabrániť okrem iného kolapsu finančného systému. V dôsledku týchto deficitov majú vlády jednoznačne menej manévrovacieho priestoru v oblasti svojich rozpočtových politík.
<P>
Táto rozprava sa týka hospodárskej, menovej a sociálnej situácie. Pokiaľ ide o hospodársku situáciu, treba povedať, že eurozóna ako taká sa už dostala z recesie a vyhla sa aj riziku deflácie, aj keď v mierach rastu sú jednoznačné rozdiely a rast ešte nie je celkom ustálený. Musíme zabezpečiť, aby bol rast ustálený a konsolidovaný, čo je základným cieľom hospodárskej politiky v celej eurozóne, už však nie sme v recesii. Eurozóna ako celok už nie je v recesii.
<P>
Pravda však je, že vytváranie pracovných miest zaostáva. V tomto roku bude miera nezamestnanosti v eurozóne naďalej vysoká, ale sme na správnej ceste smerujúcej k rastu. Toto je v skutočnosti jedna z tém, ktorými sa bude Európska rada zaoberať na svojom neformálnom zasadnutí vo štvrtok: dôležitosť rastu s cieľom obnoviť trvalý rast, udržať európsky sociálny model a začať opätovne vytvárať pracovné miesta - kvalitné pracovné miesta.
<P>
Pokiaľ ide o menový systém, môžeme povedať, že aj keď je na trhoch s cennými papiermi určité napätie, konali Európska únia a jej inštitúcie správne. Európska centrálna banka si urobila svoju prácu dobre a naďalej ju robí dobre, keď hodnotí stratégie, ktoré nás dostanú z krízy. Preto nie je vhodné, aby sme v roku 2010 rušili stimuly. Európska centrálna banka ich však postupne vyraďuje a už odstraňuje aj niektoré z opatrení, ktoré prijala. Ako príklad uvediem odstraňovanie finančných výhod poskytovaných bankám, čo je možné vďaka tomu, že sa úverové trhy pomaly vrátili do normálu.
<P>
Treba poukázať aj na to, že Euroskupina a Rada Ecofin zvládli krízu dobre a vytvorili štruktúru dohľadu pre finančný systém, o ktorej budeme v tomto Parlamente viesť rozpravu. Dúfame, že to bude jedna z hlavných tém politickej diskusie počas funkčného obdobia španielskeho predsedníctva.
<P>
Pokiaľ ide o sociálnu situáciu, jednoznačne trpíme dôsledkami vysokej nezamestnanosti v celej eurozóne. Napriek tomu, že v mierach nezamestnanosti v eurozóne sú rozdiely, je nezamestnanosť bezpochyby hlavným súčasným problémom Európanov. Chcú zamestnanosť a návrat k rastu, ktorý podnieti zamestnanosť. Nie však nestálu a neistú zamestnanosť, ktorá pravdepodobne existovala v niektorých krajinách eurozóny, ale kvalitnú zamestnanosť.
<P>
Okrem iného treba tiež zdôrazniť, že "automatické stabilizátory", ktoré mali za následok podporu v nezamestnanosti a dotácie, spustila jednoznačne vysoká nezamestnanosť. To zase ovplyvnilo deficity, ktoré majú členské štáty v dôsledku nášho politického a sociálneho systému ochraňujúceho ľudí v najťažších situáciách, napríklad tých, ktorí prídu o prácu.
<P>
Ďalšia téma, ktorej sa bude Európska rada venovať na svojom neformálnom zasadnutí vo štvrtok, je, že v budúcnosti budeme musieť mať politiku zamestnateľnosti, ktorú nazývame "Európa 2020" a ktorá bude predstavovať model rastu a vytvárania kvalitných pracovných miest.
<P>
Vážená pani predsedajúca, na záver chcem povedať, že som presvedčený, že v tomto prípade sa ukázalo, že koordinácia a posilnenie eurozóny boli životne dôležité a že eurozóna je naďalej miestom poskytujúcim výraznú menovú a hospodársku ochranu. Ukázalo sa, že eurozónu treba posilniť a že ju bude možné rozšíriť, ak budú krajiny schopné splniť požiadavky, a že rozšírenie je aj pozitívne.
<P>
Je tiež dôležité - už končím -, aby sme išli smerom k integrácii a hospodárskej konvergencii v Európskej únii. V hospodárskej situácii členských štátov Únie sú aj naďalej rozdiely. Od menovej únie sa musíme posunúť k skutočnej hospodárskej únii tak, ako je stanovené v zmluvách. Zmluvy hovoria o hospodárskej a menovej únii, a bola tak aj opísaná, menová únia bola však zrealizovaná skôr než hospodárska.
<P>
Koordinácia hospodárskych a sociálnych politík a politík zamestnanosti je stanovená v zmluvách. Je to záväzok a jedna zo zásad, smerov alebo myšlienok, na ktoré upozornilo španielske predsedníctvo. Koordinované verejné politiky boli účinné vtedy, keď boli skutočne skoordinované. Bolo to tak vtedy, keď sa tvoril plán hospodárskej obnovy Európy, keď sa vykonávali fiškálne politiky, ktoré udržali dôveryhodnosť Paktu stability a rastu, čo bolo životne dôležité. Bolo to tak aj vtedy, keď sa uskutočňovali koordinované finančné politiky, napríklad v oblasti bankových záruk a zvyšovania fondov ochrany vkladov. V skratke ide teda o to, že sa to, čo ekonómovia nazývajú "úsporami z rozsahu", vykonáva aj na politickej úrovni, pretože výrazná koordinácia na politickej úrovni prináša dobré výsledky.
<P>
Takýto je teda pohľad Rady na túto zložitú situáciu, z ktorej sa však dostávame a po prekonaní ktorej musíme byť oveľa silnejší a pevnejší. Toto bude bezpochyby jeden z hlavných cieľov neformálneho zasadnutia Európskej rady vo štvrtok.
<SPEAKER ID="197" NAME="Joaquín Almunia">
podpredseda Komisie. - Vážená pani predsedajúca, Komisia je znepokojená závažnými hospodárskymi a fiškálnymi problémami Grécka. Zložitá situácia v Grécku vyvoláva v eurozóne a v EÚ ako celku znepokojenie, pretože veľká pretrvávajúca domáca a externá nerovnováha ohrozujú makrofinančnú stabilitu krajiny a vážne hrozí, že sa rozšíria do iných častí eurozóny.
<P>
Grécke úrady a obyvatelia Grécka si uvedomujú problém, pred ktorým stoja. 15. januára predstavila vláda ambiciózny program stability, ktorého cieľom je riešenie týchto problémov. Program predpokladá zníženie deficitu z odhadovaných 12,7 % v roku 2009 na menej ako 3 % v roku 2012, pričom sa začne znížením o štyri percentuálne body HDP v tomto roku. Vzhľadom na čistý rozsah potrebnej konsolidácie prejavuje tento program primeranú úroveň ambícií a sústreďuje sa na začiatok obdobia. Podrobnejšie vám viem povedať, že grécke úrady ohlásili balík konkrétnych opatrení na rok 2010. Niektoré z nich už boli predložené gréckemu parlamentu a onedlho sa začnú vykonávať. Plány programu na ďalšie roky sú zatiaľ menej podrobné.
<P>
Minulý týždeň, 3. februára, prijala Komisia jednotný prístup a mechanizmus dohľadu, ktorý v sebe spája naše hodnotenie programu stability, odporúčanie týkajúce sa postupu pri nadmernom deficite s cieľom znížiť deficit v roku 2012 pod úroveň 3 %, ako to vo svojom programe stanovila vláda, a ďalšie odporúčanie, v ktorom sa po prvýkrát využil článok 121 odsek 4 Zmluvy o EÚ s cieľom zabezpečiť, aby boli hospodárske politiky Grécka v súlade s našimi všeobecnými usmerneniami pre hospodársku politiku a s dobrým fungovaním našej hospodárskej a menovej únie. Začali sme aj proces o porušení práva s cieľom zabezpečiť, aby Grécko riešilo problémy, ktoré doteraz bránili vykazovaniu spoľahlivých rozpočtových štatistík, a Komisia oznámila svoju okamžitú iniciatívu o právomociach Eurostatu v oblasti auditu.
<P>
Pokiaľ ide o program stability, Komisia plne podporuje Grécko v úsilí napraviť zložitú hospodársku a fiškálnu situáciu. Opatrenia a politické zámery uvedené v tomto programe sú dôležitým krokom správnym smerom. Vydanie veľkého množstva vládnych dlhopisov dňa 25. januára naznačuje, že účastníci trhu sú rovnakého názoru, aj keď za cenu vysokých úrokov, a následný nárast rizikovej prirážky na dlhopisy ukazuje, že sú naďalej opatrní.
<P>
Ciele programu a strednodobá fiškálna úprava sú však ohrozené. Makroekonomický scenár uvedený v programe je dosť optimistický a panuje určitá neistota týkajúca sa súvisiacich očakávaných príjmov, najmä odhadovaného dosahu účinkov riešenia daňových únikov počas hospodárskeho poklesu. Vzhľadom na nedávny vývoj trhu sa odhady úrokov a výdavkov tiež javia byť nízke. Pokiaľ ide o odporúčania týkajúce sa postupu pri nadmernom deficite, naše odporúčania v oblasti opatrení, ktoré treba prijať tento rok, sa plne opierajú o opatrenia, ktoré oznámili grécke orgány vo svojom programe stability. Zahŕňajú opatrenia, ktoré sa majú zaviesť počas prvého štvrťroka tohto roka, ako sú napríklad znižovanie mzdových výdavkov, znižovanie verejnej zamestnanosti, urýchlenie reformy zdravotníctva a dôchodkovej reformy, zvyšovanie daní a spotrebných daní a reforma daňovej správy. Niektoré z opatrení na fiškálnu konsolidáciu už boli predložené gréckemu parlamentu a onedlho by sa mali začať vykonávať. Komisia vyzýva vo svojom návrhu pre Radu grécke orgány, aby do polovice marca predložili podrobnú správu o vykonávaní, v ktorej oznámia, ktoré opatrenia prijali, a uvedú kalendár oznámených opatrení. Malo by sa vykonať aj hodnotenie rizík tak, aby sa v prípade skutočného rizika mohli podľa potreby využiť kompenzačné opatrenia.
<P>
V tejto súvislosti víta Komisia oznámenie z 2. februára o ďalších opatreniach, najmä o zmrazení nominálnych miezd vo verejnom sektore a zvýšení spotrebnej dane na palivá s cieľom zaručiť dosiahnutie rozpočtového cieľa na tento rok, a ochotu gréckych úradov prijať a rýchlo vykonať dodatočné opatrenia, ak to bude potrebné.
<P>
Čo sa týka ďalších rokov programu, vyzývame na ďalšie úpravy trvalého charakteru, pokračovanie reformy daňovej správy a zlepšenie rozpočtového rámca. Od Grécka sa, samozrejme, očakáva, že bude pokračovať v úsilí o zlepšenie zhromažďovania a spracúvania všeobecnej vládnej pomoci. Vzhľadom na to, že sú plány menej podrobné, navrhujeme vytvorenie pevného systému vykazovania, prostredníctvom ktorého budú grécke úrady štvrťročne podávať správy o vykonaných opatreniach, dosiahnutých výsledkoch a opatreniach, ktoré sa majú zaviesť. Tento pevný systém vykazovania zabezpečí, aby sa plány realizovali tak, ako boli prijaté. Prijali sme aj odporúčanie o ukončení nesúladu so všeobecnými usmerneniami pre hospodárske politiky a rizikami ohrozenia dobrého fungovania hospodárskej a menovej únie vzhľadom na pokračujúcu stratu konkurencieschopnosti gréckeho hospodárstva a o ukončení prehlbovania externej nerovnováhy, ktorá je aj dôsledkom vysokej rizikovej prirážky v porovnaní s porovnateľnými dlhopismi na finančných trhoch.
<P>
Paralelné pohyby rizikových prirážok v iných krajinách sú navyše dôkazom jasného rizika rozšírenia do iných členských štátov. V tejto súvislosti sa od Grécka očakáva prijatie komplexného programu štrukturálnych reforiem, ktorých cieľom bude zvýšenie účinnosti verejnej správy, zintenzívnenie dôchodkovej reformy a reformy zdravotníctva, zlepšenie fungovania trhu práce a účinnosti systému rokovania o mzdách, podporenie fungovania trhu s výrobkami a podnikateľského prostredia a udržanie stability bankového a finančného sektora.
<P>
Aké sú ďalšie kroky v tomto veľmi podrobnom postupe dohľadu? Budúci týždeň budú o našich odporúčaniach diskutovať Euroskupina a Rada Ecofin a v polovici marca by mala byť hotová prvá správa týkajúca sa vykonávacieho harmonogramu s cieľom zabezpečiť plnenie cieľov na rok 2010. Grécko by následne malo od mája štvrťročne podávať správy o spôsobe plnenia rozhodnutia a odporúčania Rady. Každú správu bude hodnotiť Komisia. Samozrejme, že ak sa ukáže, že sa riziká napĺňajú, bude treba prijať ďalšie opatrenia. Preto je veľmi dôležité, že grécka vláda vyjadrila ochotu prijať ďalšie opatrenia, ak to bude potrebné.
<P>
Na záver chcem povedať, že zažívame bezprecedentnú situáciu, ale riešime ju. Grécko prijalo ambiciózny program na vyrovnanie svojho deficitu a reformu verejnej správy a hospodárstva. Pri tejto náročnej úlohe si zaslúži podporu a Komisia Grécko podporuje. Integrovaný mechanizmus dohľadu je spolu s ochotou gréckych úradov riešiť problémy zárukou úspešného vykonania opatrení fiškálnej konsolidácie a štrukturálnych reforiem, ktoré privedú Grécko späť na cestu udržateľného rastu. Včasné a dôsledné vykonávanie rozpočtových opatrení a štrukturálnych reforiem, pričom sú fiškálne opatrenia aj štrukturálne reformy obsiahnuté v programe, ktorý v Grécku prijali grécke úrady, je spoločne s podrobným monitorovaním situácie rozhodujúcim faktorom pri hľadaní vhodného riešenia pre súčasné napätie na našich trhoch.
<SPEAKER ID="198" NAME="Corien Wortmann-Kool" LANGUAGE="NL">
Poslanecký klub Európskej ľudovej strany (kresťanských demokratov) inicioval túto rozpravu, pretože problémy v krajinách eurozóny veľmi naliehavo vyžadujú silný európsky prístup. Táto situácia nás všetkých znepokojuje.
<P>
Členské štáty sa v posledných rokoch príliš často dištancovali od Paktu stability a rastu. Preto dnes vyzývam Radu, aby sa na neformálnom samite, ktorý sa bude konať vo štvrtok, a aj na zasadnutí Rady Ecofin na budúci týždeň vo väčšom rozsahu a plne zasadzovala za oveľa lepšiu koordináciu menovej politiky, a to v prípade Grécka a aj v iných prípadoch.
<P>
Španielske predsedníctvo môže tak ísť príkladom vlastnej krajine, lebo tamojšia situácia je taktiež naliehavá.
<P>
Vážený pán podpredseda, v mene našej skupiny by som chcela vyjadriť úprimnú podporu spôsobu, akým Európska komisia zaobchádza s Gréckom. Deje sa to síce s niekoľkomesačným oneskorením, ale je to absolútne nevyhnutné. Rovnako treba zaobchádzať aj s inými krajinami, ktoré sú v ohrození. Riešenie problému nespočíva v poskytovaní väčšieho objemu financií z európskeho rozpočtu, ale v skutočnom vykonávaní plánov reforiem.
<P>
Dúfam, že pracujete aj na núdzovom pláne, ak by bol potrebný, a preto skúmate všetky možnosti vrátane spolupráce s Medzinárodným menovým fondom. Zároveň si musíme zachovať chladnú hlavu, pretože vzhľadom na rozsah problému s rozpočtom sú reakcie na finančných trhoch dosť prehnané. To potvrdzuje naliehavú potrebu urýchleného posilnenia regulácie finančných trhov na úrovni EÚ.
<SPEAKER ID="199" NAME="Udo Bullmann" LANGUAGE="DE">
Vážená pani predsedajúca, pán Almunia, najmä počas tohto prechodného obdobia vám ďakujem za odhodlanie prejavené počas vášho predchádzajúceho mandátu a v novej funkcii vám želám veľa šťastia. Toto želanie by som chcel adresovať aj vášmu nástupcovi pánovi Rehnovi. Želám mu odvahu a šťastie pri plnení dôležitých úloh, ktoré prevzal.
<P>
Zo súčasnej situácie sa môžeme poučiť v troch veciach. Prvou je, že to, čo nám pán Barroso predstavil ako stratégiu Európa 2020, nemá skutočnú podstatu. Táto stratégia ani zďaleka nepostačuje na vytvorenie súladu v Európskej únii, ktorý naliehavo potrebujeme na to, aby sme zabránili opakovaniu súčasnej situácie v budúcnosti. Stratégia potrebuje jadro a ja dúfam, že medzníky naplánované na najbližšie týždne poskytnú príležitosť na jej zlepšenie. Naliehavo potrebujeme lepšiu koordináciu hospodárskej politiky. Španielske predsedníctvo to veľmi správne zdôrazňuje. Predsedníctvo by sa v tejto súvislosti nemalo nechať zastrašiť.
<P>
Druhou vecou, z ktorej sa v súčasnej situácii môžeme poučiť, je, že niektoré členské štáty, samozrejme, potrebujú modernizáciu a údaje v tejto oblasti sú určite správne. Modernizáciu však nepotrebuje iba jedna krajina. Niektoré krajiny musia spraviť aj viac, pretože sú schopné spraviť viac. Nepochybujem o tom, že nový grécky minister financií pán Papakonstantinou vykoná vynikajúcu prácu a nepoznám žiadneho seriózneho politika, ktorý o tom pochybuje. Zaslúži si našu dôveru a mali by sme ho podporiť.
<P>
Tretia vec, z ktorej sa môžeme poučiť, je, že Európska únia musí mať pripravené zbrane. Ak trhy podrobia eurozónu skúške, musí byť Európa schopná zareagovať, pričom jej reakcia by mala vedieť byť aj nekonvenčná. Ak budú naďalej existovať špekulácie o jednotlivých krajinách, musíme byť schopní poskytnúť úvery s nižšou než priemernou európskou úrokovou sadzbou. Toto bude treba zabezpečiť. V Lisabonskej zmluve nájdeme podporu pre tento druh opatrení. Rade a Komisii by som chcel povedať: buďte pripravení na potrebu viesť rokovania.
<SPEAKER ID="200" NAME="Guy Verhofstadt" LANGUAGE="NL">
Myslím si, že na rozdiel od predstaviteľov Poslaneckého klubu Európskej ľudovej strany (kresťanských demokratov) v skutočnosti nie som zástancom zásahu Komisie.
<P>
V prvom rade si musíme uvedomiť, že to, čo sa deje v Grécku, je aj dôsledkom zlyhania lisabonskej stratégie. Za posledných desať rokov rozdiely medzi krajinami vlastne vzrástli. Rozdiel medzi Nemeckom a Gréckom sa za posledných desať rokov nezmenšil, ale zväčšil, čo je dôsledkom skutočnosti, že sme sa riadili lisabonskou stratégiou, ktorá bola príliš slabá.
<P>
Po druhé si myslím, že sa aj európske inštitúcie - Európska komisia a Európska centrálna banka - dopustili taktickej a strategickej chyby, keď neprijali okamžité opatrenia. Konať sa začalo až príliš neskoro. Európski vedúci predstavitelia šesť týždňov prijímali rôzne vyhlásenia o tom, že grécki predstavitelia musia prijať opatrenia, že opatrenia nie sú dostatočne silné alebo dokonca že nedôverujú schopnostiam gréckych predstaviteľov a tak ďalej. Všetko sme to počuli. Môžem vám povedať, že aj my sme čiastočne zodpovední za reakciu finančných trhov na situáciu v Grécku. Ako môžete teraz očakávať, že budú finančné trhy dôverovať klubu, ak samotní členovia klubu už nedôverujú Grécku a opatreniam, ktoré Grécko navrhuje? Preto si myslím, že bol celý prístup nesprávny. Ak by Európska centrálna banka a Európska komisia boli od začiatku oveľa rýchlejšie vytvorili balík pre Grécko, nestali by sme sa svedkami takého druhu nákazy v eurozóne, aký zažívame v súčasnosti.
<P>
Nemali by sme hovoriť ani to, že o problémoch Grécka nikto nevedel. Ľudia sa už tri či štyri mesiace rozprávajú po chodbách Európskej komisie o záležitostiach v Grécku a hovoria, že v určitom momente bude s Gréckom problém. Dámy a páni, to je jednoznačne jediný dôvod, ktorý vysvetľuje, prečo bola pre Grécko s deficitom 12,7 % na rozdiel od Spojeného kráľovstva s deficitom 12,9 % stanovená vysoká úroková sadzba. Preto sa to už netýka iba samotných údajov, ale finančných trhov, ktoré sústreďujú svoju kritiku na Grécko v dôsledku toho, že my sami neprejavujeme dostatočnú súdržnosť, dôveru a solidaritu. Tejto situácii sme sa mohli vyhnúť veľmi silnou intervenciou Európskej komisie a Európskej centrálnej banky.
<P>
Preto mi dovoľte povedať stratégiu alebo odporúčanie, pán komisár: vyriešme to sami! Som jednoznačne proti tomu, že ideme zapojiť Medzinárodný menový fond (MMF) do riešenia problémov v eurozóne. Problémy v eurozóne vyriešime sami, takže nepotrebujeme MMF.
<P>
Na záver moja posledná pripomienka, ktorá sa týka aj iných vecí než Grécka. Súčasná situácia je skúškou súdržnosti a vnútornej jednoty eurozóny.
<SPEAKER ID="201" NAME="Pascal Canfin" LANGUAGE="FR">
Vážená pani predsedajúca, v mene Skupiny zelených/Európskej slobodnej aliancie by som chcel španielskemu predsedníctvu povedať, že plne podporujeme jeho analýzu politickej vôle smerovať k novým nástrojom riadenia a nielen k menovej, ale k hospodárskej únii, ako povedal aj pán Bullmann. Pri tejto činnosti budete mať plnú podporu našej politickej skupiny.
<P>
Odhliadnuc od Grécka, ktoré je teraz v stávke, som v skutočnosti presvedčený, že musíme preskúmať všetky nástroje hospodárskeho riadenia eurozóny, najmä Pakt stability a rastu. Viac než polovica členských štátov v eurozóne už nedodržiava Pakt stability a rastu.
<P>
Okrem toho nezabúdajme, že až donedávna - pred začiatkom krízy - Španielsko plne dodržiavalo Pakt stability a rastu, čo mu však nezabránilo, aby o dva roky neskôr bolo v úplne odlišnej situácii s 20 % nezamestnanosťou a aby úplne prestalo brať ohľad na kritériá paktu.
<P>
Čo to znamená? Znamená to, že pomocou Paktu stability a rastu, ktorý sa podrobne sústreďuje na kritériá verejných financií, ktoré sú nevyhnutne potrebné, ale nedostačujúce, Španielsko donedávna kontrolovalo svoj verejný dlh aj verejný deficit, ale zároveň dovolilo rast súkromného dlhu. Výrazne narástli súkromný dlh, špekulatívna bublina na trhu s nehnuteľnosťami a recesia v oveľa väčšom rozsahu než inde, a to s takým dôsledkom, že je potrebná veľká injekcia v podobe súkromných financií. Toto je jednoznačným dôkazom toho, že v dôsledku pohľadu na riadenie eurozóny, zúženého Paktom stability a rastu, a pohľadu, ktorý sa sústreďuje výhradne na verejný dlh, prestávame vnímať širší obraz, ktorý by nám umožnil predvídať ďalšiu krízu a zabrániť jej.
<P>
Preto by som chcel vedieť, aké návrhy predložili španielske predsedníctvo a Komisia s cieľom, samozrejme, opätovne potvrdiť Pakt stability a rastu a najmä integrovať ho do komplexnejšieho systému.
<P>
Po druhé hovoríte, a máte pravdu, že verejné financie musia byť lepšie kontrolované a že je potrebný návrat k stabilnejším úrovniam dlhu. Závisí to podľa vás len od zníženia verejných výdavkov alebo aj od schopnosti zvýšiť určité dane a ak áno, o ktoré dane by išlo? A akú úlohu môže zohrávať fiškálna spolupráca medzi nami pri umožnení členským štátom opätovne získať určitý manévrovací priestor, ktorý im umožní vyrovnať deficit nielen znížením výdavkov, ale aj opätovným nadobudnutím nejakého priestoru na manévrovanie s cieľom zvýšenia príjmov?
<SPEAKER ID="202" NAME="Kay Swinburne">
v mene skupiny ECR. - Vážená pani predsedajúca, riziková prirážka na štátne dlhopisy v niektorých členských štátoch eurozóny v posledných mesiacoch výrazne vzrástla, čo viedlo na trhoch k mnohým špekuláciám o nesplatených dlhoch, pomoci a dokonca aj o životaschopnosti niektorých členských štátov v rámci eurozóny.
<P>
EÚ nemôže na tieto členské štáty uvaľovať fiškálne kritériá prostredníctvom Európskej centrálnej banky. Účinky tejto krízy majú však dôsledky pre EÚ aj pre ECB v tom zmysle, že musia vypracovať riešenie, vybudovať medzinárodnú dôveru v model eura a budúce hladké fungovanie trhov so štátnymi dlhopismi v eurozóne.
<P>
Minulý rok sme venovali veľa času aj energie skúmaniu procesov, dohľadu, transparentnosti a účinného riadenia rizík účastníkov medzinárodných kapitálových trhov. Tieto opatrenia zasiahnu sekundárny trh s cennými papiermi, ale som presvedčená, že máme silný argument v záujme presadenia rovnakých zásad na primárnom trhu, najmä v jedinečnej situácii krajín eurozóny emitujúcich dlhy.
<P>
Konkrétne v Spojenom kráľovstve prišla banka Northern Rock o svoju platobnú schopnosť tým, že prostriedky na financovanie dlhodobých záväzkov získavala na krátkodobých trhoch. Keď trh spochybnil obchodný model banky a odmietol poskytnúť pôžičku, obchodný model sa de facto zrútil. Niektoré členské štáty v eurozóne sa teraz nachádzajú v rovnakej situácii. Navrhujem, aby ECB, ktorá nemá právomoci v oblasti rozpočtu alebo získavania kapitálu, mohla zasahovať do doby splatnosti dlhov v prípadoch, keď je určitý členský štát priveľmi ohrozený v dôsledku pohybov na krátkodobom trhu.
<P>
V najbližších týždňoch musí Grécko získať 31 miliárd EUR. Portugalsko musí prolongovať dlh vo výške 17 % HDP v čase, keď musí Francúzsko prolongovať svoj dlh vo výške 20 % HDP. O dobe splatnosti dlhu rozhodujú členské štáty, ale kumulatívny účinok simultánneho využívania trhu zaťažuje EÚ v čase krízy a spôsobuje ťažkosti so získavaním kapitálu na trhoch.
<P>
Možno by mala mať v eurozóne ECB dohľad nad emitovaním kumulatívneho dlhu a radiť členským štátom v oblasti zodpovedného riadenia.
<P>
Na záver chcem povedať, že pre EÚ a konkrétne pre členské štáty v eurozóne by jednoduchý prvý krok predstavovalo, ak by mali udržateľnú stratégiu splatnosti dlhu, pretože súčasná úroveň absolútneho dlhu je menej dôležitá než suma dlhu, ktorý je potrebný na obnovu.
<SPEAKER ID="203" NAME="Nikolaos Chountis" LANGUAGE="EL">
Vážená pani predsedajúca, dámy a páni, nová Komisia nastupuje do práce s obrovskou lžou: nielenže nám Lisabonská zmluva a lisabonská stratégia nepomáhajú ochrániť sa pred krízou, ale sú jednou z príčin, ktoré nás do krízy dostali. Absolútne zlyhali.
<P>
Celosvetová kríza zdôraznila limity, silné stránky a štrukturálne problémy európskeho modelu globálneho rozvoja. Pakt stability už neexistuje, lebo ho zrušila kríza, ako dokazujú deficity a tempo rastu verejného dlhu v Nemecku, Španielsku, Taliansku, Portugalsku, Veľkej Británii a Grécku.
<P>
Kríza sa netýka iba Grécka. Týka sa Európskej únie a v dôsledku prijatých rozhodnutí sa týka eurozóny. Ľavica varovala pred týmito politikami a bola proti nim. Pravica a sociálni demokrati, žiaľ, trvajú na využití rovnakých nástrojov na riešenie krízy.
<P>
Pomocou lisabonskej stratégie sme rozložili sociálny štát. Hovoríme o spolupráci v Európe, ale Európska centrálna banka poskytuje obchodným bankám pôžičky s úrokovou sadzbou 1 % a zároveň dovoľuje členským štátom, aby si požičiavali financie na finančných trhoch s úrokovou sadzbou 6 %. Európska únia nasleduje Spojené štáty v oblasti modelu a služby v armáde. Ako je možné, že akceptujeme, aby americké firmy na hodnotenie úverového rizika, ako napríklad Moody a iné, oficiálne posudzovali hospodársku politiku členských štátov, a dovolíme im, aby nám predpisovali hospodársku politiku?
<P>
Preto potrebujeme zmeniť Pakt stability a nahradiť ho Paktom rozvoja a zamestnanosti. Európska únia nemôže a nesmie súťažiť na globálnej úrovni na základe mzdových nákladov. Na záver chcem povedať, že musíme zabrániť podpore konkurencieschopnosti na základe zhoršenia pracovnoprávnych vzťahov a práv.
<SPEAKER ID="204" NAME="Nikolaos Salavrakos" LANGUAGE="EL">
Vážená pani predsedajúca, vypočuli sme si programové vyhlásenie pána Barrosa a jeho nového tímu komisárov.
<P>
Ja osobne som nadobudol dojem, ako keby sme my poslanci boli všetci na rovnakej lodi, ale akoby sme neboli súčasťou jednej armády. V tom je obrovský rozdiel.
<P>
Na základe programového vyhlásenia pána Barrosa sa teda teším na budúcnosť Únie, ktorá sa bude zakladať na pevnejších zväzkoch členských štátov, a to najmä v oblasti hospodárskej, sociálnej a v oblasti rozvoja. Obávam sa však obrovského nárastu "pohyblivého" kapitálu, "nomádskeho kapitálu", ktorý sa pohybuje na trhoch a s ktorým sa na trhoch hýbe. Tento kapitál tým, že podporí a potom zase opustí lokálne trhy ako prechádzajúce tornádo, ničí reálne hospodárstvo a žne zisky, pričom v skutočnosti nič neinvestuje. Samozrejme, že euro obmedzilo potenciál "pohyblivého" kapitálu v oblasti špekulácií s výmennými kurzami.
<P>
Toto je dôvodom útoku, ktorým v súčasnosti trpí Grécko. Potrebuje našu špeciálnu podporu. Takže vzhľadom na to, že podľa štatistík z roku 2008 vytvára Európska únia približne 38 % svetového bohatstva, si myslím, že v súčasnej menovej kríze Európska únia nedokázala alebo nechcela využiť svoje právomoci na hospodársku intervenciu na globálnych finančných trhoch.
<P>
Chcem tomuto Parlamentu aj všetkým kolegom poslancom vyslať odkaz - slová Josefa Schumpetera. Kreatívna deštrukcia sa nedotkne Európy, európskej meny ani Grécka, ale je absolútne nevyhnutná na to, aby Grécku a ostatným členským štátom ukázala solidaritu členských štátov.
<SPEAKER ID="205" NAME="Jean-Marie Le Pen" AFFILIATION="NI">
(FR) Vážená pani predsedajúca, dámy a páni, to, čo sa dnes deje v Grécku a Portugalsku a čo sa bude zajtra diať v Španielsku a Írsku, je škandalózne. Tie isté anglosaské agentúry, ktoré sa poslušne prizerali, kým podvodníci vydávali toxické aktíva, a ktoré nevideli, že sa niečo blíži, sa teraz správajú najprísnejšie k členským štátom, ktoré sa ponáhľali na pomoc finančnému sektoru, ktorý si ju nezaslúžil.
<P>
Kríza, ktorú spôsobilo nezodpovedné správanie trhov a bánk, a obrovský objem pomoci sú priamo zodpovedné za nárast verejného deficitu a verejného dlhu, ktoré sa tieto trhy teraz snažia penalizovať.
<P>
Toľko k etickému kapitalizmu, ktorý oznámili pán Sarkozy, Európska únia a skupina G20. Jediné ponaučenie, ktoré si "bankstri" vezmú z tejto krízy, bude, že daňový poplatník predstavuje nekonečný zdroj financií, ziskov a záruk, pretože sa povráva, že táto panika má korene v istej americkej banke, ktorá dostala pomoc od vlády Spojených štátov, a v dvoch hedžových fondoch taktiež zo Spojených štátov, ktoré chcú zarobiť na premrštených úrokových sadzbách uvalených na Grécko a na trhu so swapmi úverového zlyhania, teda na poistení pôžičiek vlády, ktoré sú samotné predmetom nezávislých špekulácií.
<P>
Regulovanie hedžových fondov, čo sa bojíte urobiť, alebo trhov s derivátmi, ako navrhuje pán Barnier, nebude stačiť. Nemá zmysel vytvárať európsku hospodársku vládu. Dvadsaťsedem členských štátov EÚ sa beztak nachádza v rovnakej kaši a solidarita nám nepomôže. Treba spochybniť medzinárodný voľný obeh kapitálu, v opačnom prípade nebudeme mať obnovu, ale opakovanú krízu.
<SPEAKER ID="206" NAME="Jean-Paul Gauzès" AFFILIATION="PPE">
(FR) Vážená pani predsedajúca, pán predseda, pán komisár, rovnako ako pani Wortmannová-Koolová predo mnou, aj ja vám poviem, že schvaľujeme pozície Komisie týkajúce sa riešenia súčasnej situácie v Grécku.
<P>
Pokiaľ ide o španielske predsedníctvo, s potešením sme zaznamenali cieľ, ktorý ste si stanovili, týkajúci sa zlepšenia koordinácie hospodárskych politík. Túto silnú politickú vôľu treba využiť aj na presadenie dvoch aktuálnych a dôležitých projektov: na vytvorenie skutočnej formy finančného dohľadu a na reguláciu hedžových fondov.
<P>
Je pravda, že Európa nesmie byť pevnosťou, ale nesmie byť ani sitom. V oboch týchto oblastiach musí mať predsedníctvo dostatočný manévrovací priestor na produktívne rokovania s Parlamentom. Očakávame od Rady, že na budúcom zasadnutí vyšle verejnosti a trhu silný signál: verejnosti preto, aby obnovila jej dôveru v euro, a trhu preto, aby prejavila solidaritu s Gréckom. Rada musí vyslať jasné znamenie, že sa nenechá zastrašiť pokusmi o destabilizáciu eura z dielne určitých špekulantov, ktorí neváhajú rozvíjať svoje špekulácie proti členským štátom, ktoré sa momentálne nachádzajú v hospodárskych a sociálnych ťažkostiach.
<SPEAKER ID="207" NAME="Pervenche Berès" AFFILIATION="S&amp;D">
(FR) Vážená pani predsedajúca, pán López Garrido, komisári, táto rozprava je dôležitá, nie však iba preto, lebo je ohrozené euro, ale aj preto, lebo vo štvrtok budeme mať prvý samit pod vedením pána predsedu Van Rompuya.
<P>
Vidím, že dnes sú Európania zjednotení a sú presvedčení, že nemôžu dovoliť intervenciu MMF v Grécku. Ja to vítam, lebo by to znamenalo zatvorenie dverí pred všetkým, čo sme toľké roky žiadali, konkrétne pred hospodárskou správou eurozóny.
<P>
Keď žiadame hospodársku správu eurozóny, znamená to, že vzhľadom na nestálosť trhov sa musíme vyzbrojiť prostriedkami na reagovanie a udržanie tempa s trhmi. Dnes v tejto oblasti jasne zlyhávame.
<P>
Vidím tiež súčasnú situáciu v našom európskom aparáte, keď sa vám dá "pomôcť", ak ste mimo EÚ, ale ak ste v nej, veci sú oveľa zložitejšie. Nikdy som si nemyslela, že sa eurozóna stane priestorom, v ktorom nebude solidarita. Samotné fungovanie eurozóny je predsa založené na koncepcii solidarity.
<P>
Žiadna z členských krajín eurozóny, bez ohľadu na jej stratégiu vývozu, výšku deficitu či výšku verejného dlhu, nemá šancu prekonať krízu, ak bude napadnutá jedna z jej väzieb.
<P>
Ale čoho svedkami sme dnes? Vidíme mechanizmus, ktorý pracuje takým spôsobom, že finančné trhy stavajú rôzne strany proti sebe, testujú možnosti našej solidarity a našu schopnosť udržať nažive samotnú koncepciu eurozóny. Koncepciou eurozóny je myšlienka, že ak si chceme poskytnúť priestor na manévrovanie a nepovažovať viac špekulácie za jediný mechanizmus, ktorý máme k dispozícii, musíme si vyvinúť vlastnú stratégiu.
<P>
Ale schopnosť stať sa v zásade trochu imúnnymi voči spôsobu, ktorým fungovali devízové trhy pred prijatím eura spolu s mechanizmom hodnotenia štátnych dlhopisov, bola opätovne zavedená v samotnej eurozóne.
<P>
Na toto sa musíme sústrediť. Ďaleko to presahuje návrhy, ktoré máme teraz pred sebou, a je úlohou predsedu Van Rompuya, aby sa na budúci štvrtok zaoberal týmito projektmi, ktoré sú veľmi dôležité.
<SPEAKER ID="208" NAME="Peter van Dalen" AFFILIATION="ECR">
(NL) Iba nedávno umožnilo Grécko nahliadnuť do skutočnej výšky svojich dlhov. Sú oveľa vyššie, než sa predpokladalo. Rozpočtový deficit je takmer 13 %. Španielsko, Portugalsko a Taliansko majú, žiaľ, tiež vysoký rozpočtový deficit.
<P>
Európa nesmie vytiahnuť trójskeho koňa, čo by sa stalo, ak by sme týmto krajinám poskytli podporu tak, ako si to niektorí ľudia želajú. To sa nesmie stať, lebo by to znamenalo, že odmeníme zlú politiku bonusom. Pakt stability a rastu jasne hovorí, ako musia štáty konať v časoch krízy, a primárne ukazuje, čo sa musí urobiť pred tým, ako kríza nastane, konkrétne včas zostaviť pevný rozpočet a výdavkovú politiku. Holandsko s tým začalo viac než pred rokom. Členské štáty v južnej Európe s tým pridlho váhali. Našťastie teraz - radšej neskoro ako nikdy - konečne začali dávať veci do poriadku.
<P>
S veľkým záujmom budem sledovať účinky opatrení, ktoré prijímajú. Ak burzy a euro medzičasom trochu padnú, nebude to predstavovať katastrofu ani pre investorov, ani pre vývozné spoločnosti, práve naopak.
<SPEAKER ID="209" NAME="Charalampos Angourakis" AFFILIATION="GUE/NGL">
(EL) Vážená pani predsedajúca, Európska únia, buržoázne vlády a iné imperialistické združenia naplno využívajú rozhovory o špekulatívnych tlakoch na eurozónu a na euro a o riziku pádu hospodárstiev v Grécku a v iných krajinách v južnej Európe v dôsledku problémov s verejnými financiami, vysokým zadlžením a deficitom ako zámienku na zintenzívnenie kapitalistickej reštrukturalizácie a zvýšené vykorisťovanie pracujúcich a bežných občanov.
<P>
Európska únia a vlády vydierajú a terorizujú pracujúcich, aby získali ich súhlas s pravidlami trhového hospodárstva a európskou koncepciou veľkého obchodu s cieľom znižovať mzdy a dôchodky, zavádzať flexibilné formy zamestnanosti, výrazne redukovať sociálne príspevky, uvaľovať nemilosrdné daňové opatrenia a odtŕhať chudobných a bežných farmárov od ich pôdy.
<P>
Je lžou povedať, že kapitalistická kríza je iba dôsledkom zlej správy a korupcie. Dlhy a deficity sú výsledkom kapitalistického systému, Maastrichtskej zmluvy a, samozrejme, lisabonskej stratégie. Preto buržoázne vlády a Európska únia, ktoré nesú plnú zodpovednosť za vzniknutú situáciu, vyzývajú pracujúce triedy, obyčajných občanov, aby sa podriadili národným kampaniam a zapájali sa do nich. Pracujúci ľudia by to však mali odmietnuť, pretože vzhľadom na to, že žijeme v kapitalistickej spoločnosti, sú záujmy plutokracie iné, než sú záujmy pracujúcich.
<P>
Pracujúci spoločne demonštrujú proti vyhlásenej vojne a my to vítame a podporujeme ich.
<SPEAKER ID="210" NAME="Barry Madlener" AFFILIATION="NI">
(NL) Grécku môže spoločne s inými krajinami dokonca hroziť, že vyhlási bankrot, a to vďaka rokom slabej ľavicovej politiky ľavicových politikov, ktorí zastávali funkcie v Európe: Gordon Brown, páni Barroso, Schulz, Cohn-Bendit, Guy Verhofstadt. Pán Verhofstadt, mohli by ste ma, prosím, počúvať aj vy? Miliardy tiekli do slabých členských štátov a aj pri vstupe Grécka sa zdalo, že manipuluje s údajmi, ale nie, to ste nechceli vidieť. Európa sa musela rozšíriť a aj sa rozšírila. Vďaka nanič politikom ako vy boli tieto hospodárstva umelo posilnené a teraz zase slabnú.
<P>
Čo sa teraz deje? Pokračujete vo svojej katastrofálnej politike tak ako doteraz. Kto klope na dvere Európskej únie? Ešte viac chudobných krajín: Albánsko, Island, Macedónsko, Chorvátsko, Srbsko, Kosovo a dokonca aj Turecko. Chudobné krajiny, ktoré trpia aj obrovskou korupciou. Potom máme Španielsko, ktoré napriek vysokej nezamestnanosti zlegalizovalo približne 700 000 nelegálnych prisťahovalcov, ktorí si priviedli aj svoje rodiny, a teraz je v Španielsku 20 % nezamestnanosť!
<P>
Pán predseda, táto prisťahovalecká politika musí skončiť.
<SPEAKER ID="211" NAME="Anni Podimata" AFFILIATION="S&amp;D">
(EL) Vážená pani predsedajúca, nemožno pochybovať o tom, že Grécko, rovnako ako iné krajiny v eurozóne, má obrovský verejný deficit a dlh, a ako viete a ako spomenul aj pán komisár, grécka vláda už predložila dôsledne vypracovaný a ambiciózny, ale zároveň realistický program ich riešenia.
<P>
Rovnako nemožno pochybovať o tom, že Grécko, rovnako ako iné krajiny v eurozóne, bolo a je epicentrom koordinovaného špekulatívneho tlaku, ktorého hlavným cieľom je podkopanie eura a hospodárskej súdržnosti v eurozóne. Toto nie je grécky, portugalský alebo španielsky problém. Je to európsky problém a našou povinnosťou je ukázať skutočné príčiny tejto situácie.
<P>
Rovnako ako pred rokom zdôrazňujeme, že globálna úverová kríza je spojená s nekontrolovaným fungovaním finančných trhov a dnes musíme rovnako priamo povedať, že nekontrolované využívanie špekulatívneho kapitálu je základným parametrom súčasnej situácie v eurozóne a ide na úkor európskych daňových poplatníkov.
<P>
Našou prvou dnešnou povinnosťou teda musí byť obrana eura a eurozóny pred špekulatívnymi tlakmi a po druhé si musíme uvedomiť, že sa už nemôžeme ďalej viazať na tesné menové zjednotenie a že kým sa medzi členskými štátmi podarí dosiahnuť skutočnú hospodársku konvergenciu, budú zasiahnuté vyrovnané krajiny aj celková dôveryhodnosť eurozóny a stabilita eura.
<SPEAKER ID="212" NAME="Burkhard Balz" AFFILIATION="PPE">
(DE) Vážená pani predsedajúca, nestáva sa mi často, že by ma niekto prehliadal. Ale rád prehovorím aj teraz.
<P>
Všetci vieme, že nie všetky členské štáty v eurozóne zasiahla finančná a hospodárska kríza rovnako. Podľa mňa však musia štáty, ktoré zasiahla kríza mimoriadne tvrdo, prijať rozsiahlejšie opatrenia než tie, ktoré kríza až natoľko nezasiahla.
<P>
Stabilita eura musí, samozrejme, zostať hlavným a dominantným cieľom. To sa vzťahuje aj na opatrenia týkajúce sa konsolidácie rozpočtov jednotlivých členských štátov eurozóny. Tieto opatrenia nie sú iba v záujme krajín samotných, ale aj v záujme krajín, ktoré zasiahla kríza menej.
<P>
Musíme však aj pozorne zvážiť, ktoré opatrenia sú potrebné a ktoré by možno mohli mať menší účinok pri pomoci štátom prekonať krízu. Aj keď by sme krajinám v menovej únii, ktoré majú najväčšie hospodárske problémy, mohli pomôcť získať financie za výhodných podmienok, napríklad formou pôžičky EÚ pre niekoľko štátov eurozóny, tento výhodný externý úver by asi nevedel zmierniť akútne problémy, ktoré majú, a ani by nevyriešil príčiny problémov.
<P>
Tieto krajiny podľa môjho názoru v minulosti nevykonali dôležité reformy a teraz na to doplácajú. Problémy si teda spôsobili prevažne samy a v budúcnosti si ich tiež budú musieť vyriešiť samy. Preto musíme zaviesť prísne šetriace a reformné programy, ako ohlásila Komisia. Podľa mňa by bolo katastrofálne, keby napokon vždy museli daňoví poplatníci zaplatiť účet.
<SPEAKER ID="213" NAME="Patrick Le Hyaric" AFFILIATION="GUE/NGL">
(FR) Vážená pani predsedajúca, pán komisár, hovoria sa tu mnohé zaujímavé veci, ale myslím si, že musíme mať odvahu spochybniť kritériá, na ktorých je dnes Európska únia založená. V Lisabonskej zmluve a v Maastrichtskej zmluve sa dokonca nachádza článok, ktorý zakazuje Európskej únii pomôcť Grécku.
<P>
Skutočnosť, že sa špekulantom dala voľná ruka umožnením úplne voľného obehu kapitálu, a podpora daňovej súťaže, ktorá má za následok nulové zdanenie kapitálu a spoločností, spôsobili, že národné rozpočty pomaličky vysychajú a teraz návrhmi, aký predložil aj pán Almunia, žiadame občanov, aby prevzali toto bremeno a nechali si znížiť mzdy, posunúť vek odchodu do dôchodku a zničiť systémy sociálneho zabezpečenia.
<P>
Preto musí byť zmenené každé jedno z týchto kritérií, Pakt stability a rastu musí byť nahradený paktom ľudského rozvoja v oblasti práce, zamestnanosti a vzdelávania a musí sa prijať rozhodnutie, ktoré zmení rolu a úlohy Európskej centrálnej banky, aby sa euro stalo spájajúcou spoločnou menou a nie menou, s ktorou sa dajú robiť špekulácie, ako to je dnes. Musí sa prijať rozhodnutie o zavedení nových iniciatív proti daňovým únikom a úniku kapitálu a o odstránení daňových rajov tak, ako bolo sľúbené. A napokon treba prejaviť odvahu s cieľom zdaniť obeh špekulatívneho kapitálu.
<SPEAKER ID="214" NAME="Andrew Henry William Brons" AFFILIATION="NI">
Vážená pani predsedajúca, medzi súčasným stavom štátneho hospodárstva a hodnotou jeho meny existuje prirodzený vzťah. S rastom hospodárstva by mala rásť aj hodnota jeho meny, aby mohlo využívať nízke ceny tovaru a služieb, ktoré sa rozhodne dovážať. Rovnako ako stagnuje alebo dokonca upadá hospodárstvo, sa správa aj hodnota jeho meny, čo vedie k nárastu vývozu a obnoveniu hospodárstva, samozrejme, za predpokladu, že globalizácia nezničila odvetvie výroby a služieb.
<P>
Mena krajiny zviazanej v eurokazajke sa však nevie prispôsobiť potrebám svojho hospodárstva a svojich obyvateľov. V rokoch 1990 až 1992 to ochromilo Veľkú Britániu, keď sme boli v mechanizme výmenných kurzov, a teraz to dusí Grécko a iné štáty v eurozóne.
<P>
Toto by malo byť varovaním pre všetky krajiny mimo eurozóny. Pridajte sa k nám na vlastné riziko. Onedlho uvidíte, že sa potrebám vášho hospodárstva nikto nevenuje. Keď sa rozhodnete vystúpiť, budete mať pred sebou dlh voči eurozóne, ktorý bude narastať pre vašu vlastnú devalvovanú menu.
<SPEAKER ID="215" NAME="José Manuel García-Margallo y Marfil" AFFILIATION="PPE">
(ES) Vážená pani predsedajúca, po prvýkrát v dejinách eura sa tu stretávame preto, aby sme hovorili o finančnej situácii v niekoľkých krajinách. Zdôrazňujem slovo "krajinách", lebo španielske predsedníctvo sa vyjadrilo tak, ako keby hovorilo o vesmíre, a komisár Almunia spomenul iba Grécko. Chcel by som vedieť, či bude komisár vo svojom záverečnom prejave naďalej hovoriť, že problémy v Španielsku a v Portugalsku sú podobné problémom v Grécku, a ak áno, čo by s nimi urobil.
<P>
Sme tu však preto, aby sme hovorili o týchto finančných situáciách, pretože financie niekoľkých krajín by mohli zničiť menu všetkých a otvoriť dvere do dvojrýchlostnej Európy. Rozdiel by sa mohol ešte zväčšiť uplatnením únikovej stratégie, ktorú navrhuje španielske predsedníctvo, pretože by sme mohli zistiť, že menej rozvinuté krajiny musia riešiť menové problémy a prísnejšie menové politiky, a čo je dôležitejšie, musia vynaložiť oveľa viac peňazí na splácanie dlhov a oveľa menej peňazí na vytváranie pracovných miest. Dámy a páni, verte mi, že bez udržateľného hospodárstva nebude možné vytvoriť rovnováhu vo financiách. Bez zamestnanosti budú naďalej klesať daňové príjmy a objem vyplácanej podpory v nezamestnanosti sa bude naďalej zvyšovať.
<P>
Nachádzame sa v kríze dôvery a prvou vecou, ktorú musíme urobiť v kríze dôvery, je povedať pravdu. Musíme povedať, ako sme sa sem dostali. Čo robia postihnuté krajiny pre to, aby sa dostali z dlhov? Sú pakty stability dôveryhodné alebo nie? Musíme najmä vedieť, čo robia pre zlepšenie svojich hospodárstiev, lebo ako som už povedal, bez udržateľného rastu nebude udržateľné ani hospodárstvo, ani financie.
<SPEAKER ID="216" NAME="Elisa Ferreira" AFFILIATION="S&amp;D">
(PT) Vážená pani predsedajúca, pán komisár, v menovej únii neexistujú žiadne útoky na Grécko, Španielsko, Írsko či Portugalsko, ale len útoky na Úniu a na euro, ktoré v najväčšej možnej miere využívajú každý náznak slabosti a každú trhlinu, ktorá sa objaví v pevnom bloku ako celku. V tejto súvislosti vás, pán komisár, musím informovať, že vaše výroky boli nevhodné a nebezpečné, ale keďže pochádzajú od človeka s vašimi skúsenosťami a vaším zázemím, môžem len predpokladať, že sú odrazom nespokojnosti s tvrdošijnosťou a nečinnosťou Komisie, ktorej ste súčasťou, pretože, ako dobre viete, menová únia je omnoho viac než len jednotná mena, Pakt stability, či jednotná centrálna banka.
<P>
Ak má byť menová únia dlhodobo udržateľná, nemôže sa obmedzovať na sledovania krátkodobých, nominálnych ukazovateľov, nemôže zabúdať na reálne hospodárstvo, hospodársky rast a zamestnanosť a nemôže ignorovať podstatné vnútorné odlišnosti regionálnej a sociálnej povahy, ktoré sa vyskytujú súbežne s ňou a ktoré Komisia veľmi dobre identifikovala v rámci činnosti pri príležitosti 10. výročia hospodárskej a menovej únie (EMU@10).
<P>
Z týchto dôvodov má každý členský štát svoje povinnosti. Každý, kto si myslí, že menová únia je už dokončený projekt, sa však dopúšťa neodpustiteľného omylu. Musíme prestať rozprávať a začať konať. Lisabonská stratégia nefungovala, pretože nemala ani prostriedky, ani nástroje. Ak dnes chceme, aby menová únia pretrvala a zostala pevná, musíme výrazy ako "solidarita" a "koordinácia hospodárskej politiky" nahradiť konkrétnymi prostriedkami a nástrojmi, ktoré doteraz neboli k dispozícii.
<P>
Nová Komisia nebola uvedená do funkcie preto, aby pokračovala v tom, čo sa robilo doteraz, ale aby sa poučila a začala novú etapu. Toto očakávam a verím, že to tak bude.
<SPEAKER ID="217" NAME="Ilda Figueiredo" AFFILIATION="GUE/NGL">
(PT) Vážená pani predsedajúca, v tejto rozprave bolo dôležité zabezpečiť, aby Európska únia skoncovala so svojimi menovými politikami a slepými kritériami Paktu stability. Dôležité bolo podporiť spoločenský pokrok, aby sa prioritou stalo riešenie problémov nezamestnanosti a chudoby, aby sa podporila výroba a tvorba pracovných miest s príslušnými právami, aby sa zaručila hospodárska a sociálna súdržnosť, aby sa zaviedli opatrenia na podporu rozpočtu tých krajín, ktoré sa nachádzajú v najvážnejšej situácii, a to najmä prostredníctvom finančných prostriedkov, ktoré by národné vlády nemuseli spolufinancovať. Nič z toho sme tu však, žiaľ, nepočuli.
<P>
Pán komisár Almunia trval na tých istých politikách a tých istých neoliberálnych receptoch v snahe dosiahnuť, aby dôsledky zlých politík Európskej únie znášali stále tí istí ľudia. Pán komisár, k týmto dôsledkom patrí aj vaša vlastná zodpovednosť za nešťastné a poľutovaniahodné výroky na adresu Grécka, Španielska a Portugalska, ktoré napríklad v prípade našej krajiny Portugalska viedli k rozpútaniu špekulatívnych útokov. Z vašich výrokov skutočne profitovali špekulanti. Naša a ďalšie krajiny však v dôsledku týchto výrokov a súčasných politík utrpeli stratu. Preto vám hovoríme, že je načase zmeniť politiku.
<SPEAKER ID="218" NAME="Othmar Karas" AFFILIATION="PPE">
(DE) Vážená pani predsedajúca, vážení páni komisári, euro je naším štítom a dokázalo, že je stabilizujúcou silou. Tým sa tiež dokazuje, že nevyhnutný základ stratégie týkajúcej sa deficitu a stratégie na ukončenie krízy musia tvoriť maastrichtské kritériá a Pakt stability a rastu. Týmto základom by však nemali byť samy. Obe stratégie musia byť podporené politikou trvalo udržateľného rastu a zamestnanosti. Stratégiu Európa 2020 musíme spojiť s ostatnými stratégiami. V Európskej únii potrebujeme dohodu o inováciách, dohodu o investíciách a dohodu o koordinácii za účasti všetkých členských štátov.
<P>
Som preto za to, aby ministri financií čo najrýchlejšie zrealizovali trojbodový plán na posilnenie Eurostatu, ktorý pán Almunia navrhol 22. decembra 2004. Týmto rozumným a potrebným opatreniam sa päť rokov kladú prekážky. Musíme zlepšiť postavenie Eurostatu, preskúmať štatistiky členských štátov a koordinovať štatistiky Európskej centrálnej banky a Európskej únie. Potrebujeme počiatočnú bilanciu pre Európsku komisiu, musíme prehodnotiť financovanie členských štátov na základe spoločných kritérií stanovených Komisiou a potrebujeme riadiaci výbor pre národné akčné plány, v ktorom bude zastúpená Komisia, Eurostat, Európska centrálna banka, Európska investičná banka a členské štáty.
<P>
Od členských štátov a ministrov financií sa vyžaduje zodpovednosť, poctivosť a transparentnosť a nie hry na skrývačku, či na mačku a myš.
<SPEAKER ID="219" NAME="Antolín Sánchez Presedo" AFFILIATION="S&amp;D">
(ES) Vážená pani predsedajúca, hospodárska kríza nám dáva možnosť oceniť hodnotu eura a hospodárskej koordinácie.
<P>
Je už nepopierateľné, že úloha eurozóny a Európskej centrálnej banky pri zabezpečení stability a reakcie na úverovú krízu, spolu s koordinovanými opatreniami na európskej a medzinárodnej úrovni, v ktorých ste vy, pán Almunia, zohrávali dôležitú vedúcu úlohu, zásadným spôsobom pomohli zabrániť najvážnejším, ba dokonca katastrofálnym účinkom krízy.
<P>
Kríza spôsobila rozsiahly pokles hospodárskej činnosti, obrovský úbytok pracovných miest a vážne zhoršenie stavu verejných financií. Hoci sa zdá, že existujú náznaky rastu a oživenia, podľa predpovedí príde tento rok v Európskej únii k poklesu zamestnanosti a zvýšeniu verejného dlhu.
<P>
Kríza poukázala aj na rôznorodosť situácií a rozdiely, ktoré existujú medzi jednotlivými členskými štátmi. Objavilo sa napätie, ktoré - nebuďme naivní - nie vždy súvisí s hospodárskymi zásadami, či potenciálom. Musíme zabezpečiť, aby nám toto napätie nedovolilo zabudnúť na našu podstatnú vzájomnú hospodársku závislosť a na naše hlavné záväzky.
<P>
Európska únia čelí najväčším problémom od svojho založenia. Niekto charakterizoval medzinárodné oživenie písmenami LUV: L za Európu, U za Spojené štáty a V za krajiny s rozvíjajúcim sa hospodárstvom.
<P>
Európa nemôže zostať pozadu. Je čas na reformy, predstavivosť a integráciu. Základnou prioritou by malo byť zvýšenie potenciálu rastu nášho hospodárstva.
<SPEAKER ID="220" NAME="Alfredo Pallone" AFFILIATION="PPE">
(IT) Vážená pani predsedajúca, dámy a páni, oslabenie a nedávna kríza v niektorých krajinách eurozóny nie sú len výsledkom problémov v Grécku, Portugalsku a Španielsku, ale aj problémov Únie samotnej.
<P>
Nejde len o problém týkajúci sa hospodárskych zdrojov, ale aj o politický problém. Skôr než sa Európa začne starať o postihnuté krajiny, musí sa postarať sama o seba, pretože skutočným problémom v pozadí tejto krízy je aj slabosť Únie. Potrebné sú spoločné a účinné pravidlá a nástroje.
<P>
Po prvé, musíme uskutočniť reformu dohľadu a vytvoriť systém, ktorý bude skutočne fungovať a nebude len rozmnožovať súčasné orgány, ktoré nedokázali účinne predvídať a zvládnuť krízy z posledného obdobia, a musíme prekonať byrokratickú logiku, ktorá sa doposiaľ uplatňovala pri riešení systémových kríz.
<P>
Po druhé, treba preto koordinovať a harmonizovať fiškálne politiky, dokonca aj za cenu vynechania neochotnejších krajín. Niektorí zastávajú názor, že je potrebný zásah zo strany Medzinárodného menového fondu, a neberú do úvahy, že pre finančné trhy by to bolo vyslaním katastrofického signálu vo vzťahu k smerovaniu eurozóny. V prípade súčasnej krízovej situácie vo viacerých krajinách eurozóny má Európska únia politickú, spoločenskú a morálnu povinnosť konať.
<SPEAKER ID="221" NAME="George Sabin Cutaş" AFFILIATION="S&amp;D">
(RO) Niektoré krajiny eurozóny čelia v súčasnosti vážnym finančným problémom. Prejavuje sa to rozsahom verejného dlhu a rozpočtového deficitu, ktorý je omnoho vyšší ako hranica povolená Paktom stability a rastu. Hlavnou myšlienkou Paktu stability a rastu bolo stanoviť maximálnu výšku verejného dlhu, a tým zabrániť výskytu prípadov "čiernych pasažierov". Nemyslelo sa však pri tom na potrebu zvyšovať verejný dlh pri zhoršení finančnej situácie na makroekonomickej úrovni, ktorú ešte viac postihuje exponenciálny rast súkromného dlhu.
<P>
Prudké zhoršenie sa stavu financií v niektorých členských štátoch predstavuje hrozbu pre stabilitu eura aj pre súdržnosť na úrovni Európskej únie. Aby sme sa vyhli takýmto dôsledkom, musia členské štáty preukázať vzájomnú solidaritu prijatím spoločných opatrení, ktoré ponúknu vzájomnú podporu krajinám v ťažkostiach. Treba tiež uvoľniť kritériá Paktu stability a rastu. Túto možnosť poskytuje vyhlásenie pripojené k záverečnému aktu Lisabonskej zmluvy.
<P>
Je preto stále našou povinnosťou preukázať jednotnú politickú vôľu a uskutočniť reformu paktu, ktorá sa teraz stala nevyhnutnou.
<SPEAKER ID="222" NAME="Theodoros Skylakakis" AFFILIATION="PPE">
(EL) Vážená pani predsedajúca, mnohí poslanci hovorili o pomoci, ktorú Grécko potrebuje. To je nesprávny odkaz. Neplodná rozprava o pomoci nemá žiadny význam. Grécko má, samozrejme, obrovské finančné problémy, dokáže si však s nimi poradiť. V tejto veci teraz existuje široká zhoda, a to nielen medzi politickými silami, ale aj medzi obyvateľmi Grécka, čo je omnoho dôležitejšie.
<P>
Počul som tiež, že hlavným problémom eura sú špekulanti. Čím boli títo špekulanti vtedy, keď sa euro posilňovalo? Eurofilantropmi? Musíme sa pozrieť na to, čo robíme nesprávne.
<P>
Diskutuje sa aj o gréckych štatistikách. Nezabúdajme však, že tieto štatistiky boli aj európske. Eurostat, Európska komisia a Rada ECOFIN nevedeli, že grécky dlh nemôže rásť bez zodpovedajúceho deficitu? Klesol niekedy dlh, a to nielen grécky dlh, natrvalo na 60 %? Podľa môjho názoru základný problém eurozóny spočíva v tom, že pravidlá sa uplatňovali najmä na základe politických kritérií a že tí, ktorí kontrolujú, a tí, ktorých kontrolujú, sú jedni a tí istí.
<P>
Ďalším problémom, o ktorom sa primálo hovorí, je celková strata konkurencieschopnosti a neustále sa zvyšujúce konkurenčné rozdiely medzi severom a juhom. Pri zvyšujúcich sa konkurenčných rozdieloch medzi jednotlivými členmi neexistuje žiadna eurozóna, žiadna menová oblasť. Ide o zhubné dlhodobé riziko pre súdržnosť eurozóny a o otázku, ktorou by sme sa určite mali zaoberať.
<SPEAKER ID="223" NAME="Robert Goebbels" AFFILIATION="S&amp;D">
(FR) Vážená pani predsedajúca, prostredníctvom tohto totálneho útoku proti euru zo strany niekoľkých medzinárodných bánk svet znovu čelí hlúposti a chamtivosti trhov.
<P>
Je pravda, že krajiny, v ktorých sa hovorí po anglicky, neboli euru nikdy naklonené. Euro sa napriek tomu stalo najstabilnejšou menou na svete. Dolár a euro vlastne tvoria dvojvládie. Dvojvládie bude vždy nestabilné. Medzi týmito dvoma menami bude vždy existovať pohyb. Ak však majú trhy nejakú schopnosť vnímať, mali by vidieť, že deficit v eurozóne ako celku je omnoho nižší ako deficit Spojených štátov či Japonska.
<P>
Je pravda, že nová grécka vláda zdedila rozpočet v nezávideniahodnom stave, je však jasné, že aj keby Grécko malo zbankrotovať, čo je absolútne nemožné, nespôsobilo by to rozpad eurozóny. Vláda Spojených štátov práve predstavila rozpočet s deficitom vo výške 1 600 miliárd USD. Na vyrovnanie tohto rozpočtu si Washington musí každý deň požičať viac ako 5 miliárd USD. Dodatočný ročný dlh Grécka sa rovná menej ako jednému týždňu dodatočného dlhu Spojených štátov. Ktorá krajina ohrozuje svetovú finančnú stabilitu? Grécko alebo Spojené štáty?
<P>
Vážená pani predsedajúca, Európa konfrontovaná s hlúposťou špekulantov musí na trhoch, ktoré sú skutočne príliš chamtivé, presadiť vyššiu transparentnosť a účelnejšiu reguláciu.
<SPEAKER ID="224" NAME="Diogo Feio" AFFILIATION="PPE">
(PT) Vážená pani predsedajúca, v rozprave o hospodárskej situácii niektorých členských krajín eurozóny je spôsob nápravy jasný: potrebujeme posilniť hospodársku a menovú úniu, zlepšiť konkurencieschopnosť a zvýšiť solidaritu. Obraciam sa na vás, pán komisár, ako človek, ktorý ako Portugalec veľmi dobre vie, aké ťažké je sledovať rastúci verejný dlh, čoraz ťažšie kontrolovateľný deficit, či neprimerane vysoké verejné výdavky. Tieto krajiny potrebujú solidaritu a správne signály. Žiaľ, signály, ktoré svojimi nedávnymi výrokmi vyslal pán komisár Almunia, keď prirovnal situáciu Portugalska a Španielska k situácii v Grécku, neboli dobré. Boli to nešťastné a neobozretné výroky, ktoré mali okamžitý účinok na trh. Burzy v Lisabone a Madride padli. Veci by sa nemali ešte viac zhoršovať.
<P>
Politické riadenie je mimoriadne dôležité. Viem len to, že z tejto situácie sa musíme poučiť do budúcnosti, aby sme mali lepšiu hospodársku úniu, ktorá výraznejšie podporí Európu s cieľom vybudovať solidaritu a pochopiť, že jednotlivé členské štáty sa nachádzajú v rôznych situáciách, ktoré sa nedajú porovnávať. Je isté, že ak sa z toho dokážeme poučiť, budúcnosť eurozóny bude lepšia.
<SPEAKER ID="225" NAME="Frank Engel" AFFILIATION="PPE">
(FR) Vážená pani predsedajúca, treba tu uviesť nasledujúcu poznámku: hospodárska a menová únia je naozaj menová, ale sotva je hospodárska. Záujmy Európy v menovej oblasti sú v rozpore s hospodárskou a rozpočtovou zvrchovanosťou členských štátov.
<P>
Špekulatívne útoky na euro by v tejto chvíli mohli mať katastrofálne dôsledky. Najviac postihnuté je Grécko, Portugalsko, Írsko a Španielsko. Okrem nich je však ohrozená celá eurozóna.
<P>
Aby sa Európa vyhla najhoršiemu, musí naliehavo zaviesť nejakú formu spoločného riadenia svojich hospodárskych a rozpočtových politík. V hospodárskej únii ide napokon práve o to. Len tak budeme mať spoločne reálnu šancu konsolidovať verejné financie v eurozóne a mimo nej.
<P>
Obávam sa, že so súčasnými nástrojmi a pri trvaní na rozpočtovej zvrchovanosti členských štátov je táto konsolidácia len nesplniteľným snom so všetkými dôsledkami, ktoré to so sebou prináša.
<SPEAKER ID="226" NAME="Edward Scicluna" AFFILIATION="S&amp;D">
Vážená pani predsedajúca, musíme identifikovať všetky nedostatky eurozóny a musíme ich energicky riešiť, pretože alternatívy sú príliš pochmúrne. Očividným nedostatkom je absencia dôkladného centralizovaného sledovania celého hospodárstva eurozóny.
<P>
Osobitnú pozornosť treba venovať predovšetkým ukončeniu účtovníctva peňažných tokov zo strany ktoréhokoľvek členského štátu EÚ, ako aj financiám týchto štátov. Po druhé, audit verejných financií a príslušných správ sa musí vykonávať v súlade s normami schválenými Európskou úniou. Po tretie, mal by sa zabezpečiť dohľad nad hospodárskymi predpoveďami, ktoré boli príčinou zbytočných a zavádzajúcich plánov v oblasti verejných financií. Po štvrté, pravidelne sa musia zverejňovať výsledky záťažových skúšok, ktoré vykonáva EÚ. A napokon sa domnievam, že by sme mali členov eurozóny odrádzať od jednoduchej únikovej cesty vo forme finančného inžinierstva a jednorazových fiškálnych opatrení, ktorými sa odďaľujú skutočné úpravy, ktoré, ako všetci vieme, musia vychádzať z dôveryhodných a udržateľných programov výdavkov.
<SPEAKER ID="227" NAME="Olle Schmidt" AFFILIATION="ALDE">
(SV) Vážená pani predsedajúca, to, čo sa deje v Grécku, sa netýka len členov eurozóny, ale celej EÚ. Preto je dôležité, aby sa EÚ touto zložitou situáciou zodpovedne zaoberala. Grécko musí vykonať svoju časť, dodržať sľuby a zreformovať svoju politiku. Pre mňa ako pre človeka, ktorý veľmi chce, aby Švédsko vstúpilo do eurozóny čo najskôr, je nanajvýš dôležité, aby sme v EÚ túto zložitú situáciu vyriešili. Napokon treba povedať, že euro bolo neuveriteľne úspešné pri prekonávaní najvážnejšej finančnej krízy. Kto by chcel tvrdiť, že 16 mien by bolo lepších ako jedna silná mena? Nikto!
<P>
Grécko sa vkradlo do eurozóny zadnými dverami a táto situácia nám teraz ukazuje, aké je dôležité, aby pravidlá pristúpenia boli prísne, ale spravodlivé. Dobre usporiadané hospodárstvo je predpokladom rastu a bohatstva aj pre tých, ktorí sú mimo eurozóny, a to sa, prirodzene, v rovnakej miere týka aj krajín, ktoré sú súčasťou eurozóny. Tí, ktorí hovoria o špekuláciách, by mali mať na pamäti, že základom je dobre usporiadané hospodárstvo a verejné financie.
<SPEAKER ID="228" NAME="Michail Tremopoulos" AFFILIATION="Verts/ALE">
(EL) Vážená pani predsedajúca, Grécko, o ktorom sa tu veľa hovorí, nemá problém len s verejnými financiami. Ide o úplný kolaps modelu, ktorý sa uplatňoval počas posledných pätnástich rokov a podľa ktorého malo byť grécke hospodárstvo založené na sústavnom zvyšovaní a rozširovaní súkromnej spotreby.
<P>
Niektorí ľudia sa okrem toho dlhé roky domnievajú, že výdavky na zbrojenie sú výdavkami na rozvoj. Podľa správy Štokholmského medzinárodného inštitútu pre výskum mieru (SIPRI) takto Grécko zbytočne vynakladá 3,3 % HDP. Je to druhý najvyšší percentuálny podiel v NATO po Spojených štátoch amerických. V absolútnych číslach je Grécko piatym najväčším dovozcom zbraní na svete, čo predstavuje 4 % svetového obchodu. V rozpočte na rok 2010 sa, samozrejme, plánuje zníženie výdavkov na obranu. Rozpočet ministerstva národnej obrany klesol o 6,63 % na 6 miliárd EUR.
<P>
Bol by som rád, keby sa zmenila zbrojárska diplomacia, ktorá nás priviedla do tejto slepej uličky. Grécko nemá žiadne kolónie, ktoré by mohlo využívať, ale určite má výdrž. Musíme tiež oživiť európsku solidaritu a podporovať medzinárodné iniciatívy týkajúce sa celosvetového zeleného nového údelu.
<SPEAKER ID="229" NAME="John Bufton" AFFILIATION="EFD">
Vážená pani predsedajúca, aká je budúcnosť eura vzhľadom na problémy v Grécku a v tejto súvislosti aj v Španielsku, Taliansku, Portugalsku a Írsku? Pre Spojené kráľovstvo musí byť určitým uspokojením, že sme euro nikdy nezaviedli. Zdá sa, že sľuby týkajúce sa sily prostredníctvom solidarity nemohli byť ďalej od pravdy.
<P>
Problém 16 krajín eurozóny spočíva v tom, kto drží pokladnicu. Bez dostatočnej fiškálnej koordinácie a bez štátnej pokladnice členstvo v eurozóne v žiadnom prípade nie je elixírom dobrého zdravia hospodárstva. Ukazuje sa, že keď sa všetko pokazí, niet nikoho, kto by vám pomohol z ťažkostí. Radšej využijú príležitosť, aby získali väčšiu kontrolu, kým ste na kolenách. Musíme počkať, ako Grécko zareaguje na to, že sa stáva hospodárskym protektorátom Európskej únie, a či to vyvolá občianske nepokoje. Je toto skutočne ten európsky sen? Kto je na rade - Španielsko, Portugalsko, Taliansko alebo Írsko? Skôr než sa členské štáty, a najmä štáty eurozóny, začnú zaoberať rozhovormi o hospodárskej politike po roku 2020, možno by mali dôkladne popremýšľať o súčasnosti, pretože v tom čase už možno vôbec nebude existovať euro, ktoré by bolo treba chrániť.
<P>
Pán Barroso dnes dopoludnia hovoril o európskom sne, ktorý sa pre dobrých ľudí v Grécku stal európskou nočnou morou.
<SPEAKER ID="230" NAME="Andreas Mölzer" AFFILIATION="NI">
(DE) Vážená pani predsedajúca, ako všetci vieme, Európska komisia uvalila na Grécko dohľad z dôvodu prudko stúpajúceho gréckeho rozpočtového deficitu. Toto masívne narušenie štátnej zvrchovanosti možno naozaj odôvodniť iba tým, že musíme zachrániť aj jednotnú menu a vyhnúť sa riziku poškodenia ďalších zúčastnených krajín. Pakt stability ako základný kameň, ktorý je nevyhnutným predpokladom pre zavedenie eura, však očividne existuje iba na papieri. Mnohé členské štáty a Rada v posledných rokoch vynakladali menej energie na rozpočtovú disciplínu ako na oslabovanie tejto dôležitej dohody. Komisia nerobila nič a len sledovala vývoj týchto vlažných postupov proti tým, ktorí porušovali ustanovenia o deficite.
<P>
Ak nechceme našu menu a náš hospodársky priestor vystaviť vážnemu riziku, musíme vyvíjať tlak na drastické obmedzenie rastu čistej zadlženosti členských štátov. Na to sú potrebné absolútne kľúčové a účinné opatrenia.
<SPEAKER ID="231" NAME="Elena Băsescu" AFFILIATION="PPE">
(RO) Som presvedčená, že každý členský štát musí byť pripravený na vstup do eurozóny s cieľom vyhnúť sa mimoriadne závažným potenciálnym nepriaznivým účinkom na národné hospodárstvo. Hospodárska nestabilita, ktorú zažívajú niektoré krajiny eurozóny, sa musí sledovať, aby sa zabránilo dôsledkom pre celú Európsku úniu. Hospodárstva Grécka, Španielska a Portugalska zaznamenali v roku 2009 veľký rozpočtový deficit nielen vzhľadom na svetovú hospodársku krízu, ale aj vzhľadom na neprimerané opatrenia vykonávané ich vlastnými národnými vládami.
<P>
V súlade s rokovaniami s Medzinárodným menovým fondom a Európskou komisiou predstaví Rumunsko do konca februára konvergenčný plán pre vstup do eurozóny. Naša krajina navrhla na rok 2012 zavedenie mechanizmu výmenného kurzu, čo je vlastne fáza, ktorá predchádza vstupu do eurozóny. To znamená, že náš rozpočtový deficit musí klesnúť pod 3 %.
<SPEAKER ID="232" NAME="Stavros Lambrinidis" AFFILIATION="S&amp;D">
(EL) Vážená pani predsedajúca, pán komisár, ďakujem vám za milé slová o opatreniach, ktoré prijala grécka vláda. Vláda naozaj zaviedla prísne opatrenia a Európska komisia naozaj schválila program vlády a na sledovanie uplatňovania opatrení, ktoré vláda presadila a ktoré vláda chce, bol naozaj schválený veľmi prísny program.
<P>
A rozpätia sa napriek tomu zvýšili. Problém nie je v tom, že trhy boli zdržanlivé, ako ste povedali. Problém je v tom, že trhy špekulovali a že špekulovali bezohľadne. Tí istí ľudia, ktorí spôsobili krízu, teraz zarábajú na troskách, ktoré sú ich dielom. A čo na to Európska komisia?
<P>
Pýtam sa vás nasledovné: po prvé, prijmete okamžité opatrenia, a to nielen na prísne sledovanie štátov, ale aj na prísne sledovanie trhov, a ak áno, tak aké?
<P>
Po druhé, je neprijateľné, aby sa diskusia o Medzinárodnom menovom fonde v eurozóne ťahala celé mesiace. Medzinárodný menový fond však robí jedno: ukladá prísne opatrenia a potom lacno požičiava, čo nenecháva žiadny priestor špekulantom. Máte v úmysle prijať kroky na poskytnutie finančnej podpory krajinám, ktoré uplatňujú takéto prísne programy v oblasti verejných financií?
<SPEAKER ID="233" NAME="Czesław Adam Siekierski" AFFILIATION="PPE">
(PL) Situácia, ktorá vznikla v niektorých krajinách eurozóny, si vyžaduje plnú pozornosť. Hľadanie príčin tejto situácie v hospodárskej kríze je odôvodnené len čiastočne. Mnohé z týchto príčin spočívajú v niečom inom. Po prvé, ignorovali sa veľké rozdiely v úrovni hospodárskeho rozvoja jednotlivých krajín eurozóny. Po druhé, nedodržiavala sa disciplína Paktu stability a rastu. Chýbalo zodpovedné dodržiavanie rozpočtovej disciplíny, čo viedlo k veľkému nárastu deficitu verejných financií. Po tretie, banky a ďalšie finančné inštitúcie neboli dostatočne sledované a to sa netýka len týchto krajín. Ako proti tomu môžeme bojovať? V súlade so zásadou solidarity musí program nápravy, ktorý pripravia jednotlivé krajiny, získať podporu Európskej únie, čo oprávňuje Európsku komisiu a Európsku centrálnu banku na sledovanie realizácie príslušného programu. Pretože neprijateľné je aj to, aby náklady krízy znášali predovšetkým najchudobnejší, príkladom čoho boli protesty gréckych poľnohospodárov.
<SPEAKER ID="234" NAME="Georgios Papanikolaou" AFFILIATION="PPE">
(EL) Vážená pani predsedajúca, približne desať rokov po vytvorení eurozóny je jasné, že Európska únia existuje, ale že stále máme, žiaľ, veľmi ďaleko k hospodárskej únii. Vidíme, že útok na euro cez najslabšie národné hospodárstva naberá rozmery epidémie a Európa je v konečnom dôsledku divákom, a to ani nie tak preto, že bola prekvapená, ale skôr preto, že nemá finančné nástroje, ktoré by jej umožnili reagovať.
<P>
S výnimkou Výboru pre hospodársku súťaž neexistuje žiadna inštitúcia, ktorá by mohla koordinovať zásahy a opatrenia národných hospodárstiev v čase recesie. Medzi členskými štátmi, žiaľ, neexistuje zhoda názorov ani spoločné odhodlanie napriek tomu, že máme spoločnú menu.
<P>
Myslím si, že na dnešnú skúšku sa nezapísala žiadna krajina. Táto skúška sa týka eura samotného. Rád by som veril, že keď sme sa rozhodli, že budeme mať jednotnú menu, boli sme už rozhodnutí, že teraz budeme vystupovať jednohlasne a v jednotnej línii.
<SPEAKER ID="235" NAME="Mairead McGuinness" AFFILIATION="PPE">
Vážená pani predsedajúca, ďakujem vám za to, že tejto otázke dožičíte toľko minútových vystúpení. Domnievam sa, že novú Komisiu teší uvedenie do funkcie, vzhľadom na problémy, o ktorých tu diskutujeme, sa však bude musieť dať energicky do práce.
<P>
Existujú ľudia, ktorí sa z problémov eurozóny radujú, ale myslím si, že väčšina z nás chce vidieť riešenie. Nemyslím si, že po desiatich rokoch by sme mali s vaničkou vyliať aj dieťa. V súvislosti s tým je pri počúvaní tejto rozpravy úplne jasné, že v niektorých členských štátoch existujú vážne problémy a že závažnosť týchto problémov je v jednotlivých štátoch, ku ktorým patrí aj Írsko, rôzna. Pravidlá však, podľa mňa, nie sú účinné. Musíme predvídať a nie reagovať: keď k nám príde kríza, je už príliš neskoro. Musíme byť krok pred trhmi. Trhy nemôžeme zväzovať, ako sa tu niektorí snažia navrhnúť, takže musíme mať prísny a včasný dohľad a kontrolu a potom musíme okamžite konať. Želám vám všetko dobré.
<SPEAKER ID="236" NAME="Hans-Peter Martin" AFFILIATION="NI">
(DE) Vážená pani predsedajúca, napriek všetkej kritike, ktorú ľudia ako ja vyjadrujú voči žalostnému stavu konkrétnych vecí v Európskej únii, sme vždy veľmi podporovali zavedenie eura. Keď som bol ešte dopisovateľom časopisu Der Spiegel, bol som svedkom špekulácií voči konkrétnym menám a euro nás pred tým chránilo.
<P>
Teraz sme však svedkami masívnej straty dôvery sporiteľov a najmä občanov krajín, v ktorých boli rozpočtové kritériá do istej miery plnené. Pán komisár, mám pre vás otázku. Nebolo vám v posledných rokoch úplne jasné, že Grécko nás podvádza? V tejto súvislosti existovalo množstvo chýrov. Vedeli sme však, že Grécko v skutočnosti celkom nesplnilo kritériá hneď na začiatku. Prečo sa to intenzívnejšie nesledovalo? Ako chcete takúto zložitú otázku riešiť v budúcnosti? Pýtam sa to so zreteľom na našu vlastnú krajinu Rakúsko, kde v súčasnosti kolujú rovnaké chýry ako pred pár rokmi o Grécku.
<SPEAKER ID="237" NAME="Arturs Krišjānis Kariņš" AFFILIATION="PPE">
(LV) Vážená pani predsedajúca, útoky špekulantov na Grécko, Španielsko alebo Portugalsko nie sú príčinou problému, ale jeho dôsledkom. Vieme až príliš dobre, že žiadna rodina si nemôže dovoliť dlhodobo míňať viac ako zarobí. Výsledkom je bankrot. To isté platí pre vlády. Žiadna vláda si nemôže dovoliť dlhodobo míňať viac ako získa z daňových príjmov. Výsledkom je buď bankrot štátu, alebo útoky špekulantov na menu, ktorých sme v súčasnosti svedkami. Tieto krajiny musia urobiť to, čo Lotyšsko, ktoré bolo krízou postihnuté pred rokom, robí v skutočnosti už takmer rok a pol. To znamená drasticky znížiť štátne výdavky prostredníctvom tzv. vnútornej devalvácie. Gréckej vláde by som odporučil, aby sa s lotyšskou vládou poradila o možnosti prijatia takýchto rozhodnutí. Tieto rozhodnutia sa musia prijímať a v minulosti už boli v Európe prijaté. Ďakujem vám.
<SPEAKER ID="238" NAME="Diego López Garrido" LANGUAGE="ES">
Vážená pani predsedajúca, domnievam sa, že naša rozprava bola veľmi obsiahla a že hospodárskej situácii sa dostalo veľkej pozornosti a záujmu. Zároveň to bola veľmi konštruktívna rozprava, ktorá obsahovala viacero bodov, na ktorých sa pri posudzovaní situácie môžeme zhodnúť.
<P>
Predovšetkým sa domnievam, že počas rozpravy sa prejavovala všeobecná dôvera v eurozónu. Z neočakávaných pohybov na trhoch, ktoré nemožno vysvetľovať stavom reálneho hospodárstva, vyjde eurozóna nepochybne posilnená. Ako upozornili páni Karas, Sánchez Presedo a Goebbels, ktorí hovorili o význame ochranného štítu eurozóny, ako ho ktosi nazval, sme presvedčení, že keby eurozóna neexistovala, kríza by európske krajiny postihla omnoho viac.
<P>
Okrem toho si nemyslíme, že Pakt stability a rastu je v kríze. Dôkazom je podrobný postup pre dohľad nad programami realizovanými gréckou vládou, o ktorom sa zmieňoval pán komisár Almunia.
<P>
Problémy eurozóny sa vyriešia v rámci eurozóny, ktorá má na to príslušné mechanizmy, v situácii, keď, ako som povedal vo svojom predchádzajúcom prejave, Európa očividne vychádza z recesie a vymaňuje sa z najvážnejšej krízy, akej sme boli svedkami takmer za posledných sto rokov. Deje sa to v pomerne krátkom čase, čo dokazuje hospodársku silu Európskej únie a zároveň aj to, že vlády konali okamžite, keď sa stalo niečo, čo mohlo spôsobiť kolaps medzinárodného finančného systému. Tento okamžitý zásah musel, prirodzene, vyústiť do deficitu. V takejto situácii sa v súčasnosti nachádza 21 krajín Európskej únie, čo je logickým dôsledkom nevyhnutného zásahu, pretože, ako som už povedal, v Európe existujú okrem iného aj systémy sociálnej ochrany, ktoré znamenajú, že ľuďom, ktorí sú najviac ohrození, patrí pomoc z verejných zdrojov.
<P>
Pán Canfin sa ma opýtal, aké návrhy má v tejto súvislosti španielske predsedníctvo. O krátkodobých zásahoch vlád som sa už zmienil. Vzniká stratégia, ktorá nás vyvedie z tejto situácie, ale, samozrejme, ako východisko z krízy v strednodobom horizonte španielske predsedníctvo Rady jasne navrhuje hospodársku úniu. Podľa návrhu predsedníctva by nemala existovať len menová únia, ale v Európskej únii by mala mať dôležité miesto aj hospodárska únia, čo, napokon, ustanovuje aj Lisabonská zmluva.
<P>
Článok 5 Zmluvy o fungovaní Európskej únie o tom hovorí veľmi jasne: "Členské štáty koordinujú svoje hospodárske politiky." "Únia prijíma opatrenia na zabezpečenie koordinácie politík zamestnanosti." "Únia sa môže ujať iniciatívy na zabezpečenie koordinácie sociálnych politík."
<P>
Je to ustanovené v Lisabonskej zmluve, a preto veľmi súhlasím so smerovaním k harmonizácii. Vo svojich prejavoch sa o tom zmienili napríklad pani Wortmannová-Koolová, pán Feio a pán Papanikolaou. Pán Bullmann, rovnako ako pani Podimatová, sa zmienili o potrebe spoločensko-politickej koordinácie. Odznelo tu tiež podobné stanovisko pána Canfina zo Skupiny zelených/Európskej slobodnej aliancie a pánov Palloneho a Gauzèsa, ktorí hovorili o potrebe regulácie finančných trhov. Pán Verhofstadt hovoril o potrebe vnútornej súdržnosti Únie. To všetko by sme mohli nazvať hospodárskou úniou, vnútornou hospodárskou súdržnosťou Únie.
<P>
Pod jasným politickým vedením Únie, ktoré sa už prejavuje, sa musíme zamerať práve na to. Musíme mať na zreteli, že napozajtra - mimochodom, práve na začiatku španielskeho predsedníctva Únie - sa bude konať neformálne stretnutie Európskej rady s cieľom, politicky povedané, ovládnuť situáciu. Som si istý, že toto stretnutie zároveň vyšle silný európsky odkaz verejnosti a hospodárskym a sociálnym subjektom, proeurópsky odkaz, odkaz európskej jednoty, dôvery v európske vlády vrátane tej gréckej a dôvery v naše možnosti.
<P>
Ide o dôležité zasadnutie Európskej rady, ktoré sa teraz koná s cieľom sústrediť naše úsilie na stratégiu pre rast a tvorbu pracovných miest, ktorú nazývame Európa 2020. Som presvedčený, že na tomto bezprostrednom, veľmi včasnom zasadnutí Rady, ktoré znamená, že v čase núdze chceme konať okamžite a s politickým vedením Európskej únie, sa položia prvé základy tejto stratégie.
<SPEAKER ID="239" NAME="Joaquín Almunia" LANGUAGE="ES">
Vážená pani predsedajúca, ďakujem všetkým poslancom Parlamentu, ktorí v rozprave vystúpili, za odkazy na politiky, postoje a návrhy Európskej komisie, ktoré sme obaja s mojím kolegom pánom Ollim Rehnom vzali na vedomie.
<P>
Dovoľte mi povedať niekoľko vecí, o ktorých sa zmienim v štyroch bodoch. Odznelo tu množstvo vystúpení a ja nemôžem reagovať na každé jedno z nich, ale som presvedčený, že prostredníctvom týchto štyroch bodov môžem v zásade odpovedať na všetky.
<P>
Po prvé, ako komisár pre hospodárske a menové veci som takmer za šesť rokov v Parlamente mnohokrát povedal, že plne súhlasím s potrebou zvýšiť koordináciu v rámci hospodárskej a menovej únie a v rámci Európskej únie. Všetky členské štáty Únie, ktoré ešte nie sú členmi eurozóny, čiže konečnej fázy hospodárskej a menovej únie, sa nimi stanú, okrem dvoch členských štátov, ktoré majú výnimku typu "opt-out". Myslím si však, že o niekoľko rokov budeme svedkami toho, že od svojej výnimky upustia a tiež budú chcieť vstúpiť do hospodárskej a menovej únie.
<P>
Na dosiahnutie koordinácie musíme prehĺbiť a rozšíriť dohľad a analytické činnosti, diskusiu a odporúčania založené na tejto analýze a diskusiu o fiškálnej politike a ďalších makroekonomických a štrukturálnych politikách.
<P>
Ak si spomínate, toto bol jeden z prvých záverov správy, ktorú som tu predniesol v mene Komisie v prvej polovici roku 2008, ešte pred krachom spoločnosti Lehman Brothers, pri príležitosti desiateho výročia hospodárskej a menovej únie. Od tej doby sme v Komisii, Euroskupine a Rade, a tiež tu v Parlamente, diskutovali o tom, ako tento dohľad zlepšiť, ako ho zvýšiť prostredníctvom Paktu stability a rastu, ktorý je teraz jadrom dohľadu a rámcom pre rozpočtovú disciplínu, a ako ho zároveň rozšíriť.
<P>
Súhlasím s tými z vás, ktorí tvrdia, že tu nejde len o vykonávanie fiškálnej a rozpočtovej politiky, ktorá bude v súlade s našimi pravidlami, ale že treba ísť ďalej, pretože existujú ďalšie rozdiely, ktoré sú ohrozením rastu, zamestnanosti a stavu verejných financií.
<P>
Súhlasím so všetkými tými, podľa ktorých sa s tým nemusíme obrátiť na Medzinárodný menový fond. Je pravda, že všetky naše krajiny sú členmi Medzinárodného menového fondu, ale s týmto si môžeme a musíme poradiť sami.
<P>
Ak budeme dostatočne koordinovaní, ak budeme mať politickú vôľu, ak využijeme nástroje, ktoré nám poskytuje zmluva, ak dovedieme naše vyhlásenia o zámeroch a hlavné ciele do ich úplného konca, budeme mať viac než dostatočné kapacity a nástroje na to, aby sme urobili všetko potrebné na riešenie zložitých situácií, ako je napríklad tá, v ktorej sa práve nachádzame.
<P>
V súvislosti s Gréckom sa zmienim o dvoch otázkach, ktoré boli predmetom rozpravy a o ktorých som už podrobne hovoril. Po prvé, pán Verhofstadt, ktorý tu už, žiaľ, nie je, povedal, že Komisia zasiahla príliš neskoro. Neviem, ako rýchlo požiadala krajina pána Verhofstadta Komisiu, aby prijala opatrenia v rozpočtových otázkach, ale rád by som mu pripomenul, že začiatkom októbra sa v Grécku konali voľby. Dva týždne po nástupe k moci nová grécka vláda korigovala oznámenie, ktoré sme dostali niekoľko dní pred voľbami, a po troch týždňoch zmenila deficit zo 6 % na 12,7 %.
<P>
To nebola len štatistická oprava. Pri masívnom náraste gréckeho deficitu takmer vôbec neexistovala kontrola rozpočtovej politiky. To nie je otázka štatistiky. Riešenie tejto otázky nežiadajú od Eurostatu. Je to otázka riadenia týkajúca sa vlády, ktorá umožnila pokles príjmov, pretože nerobila nič, keď príjmy klesali, a umožnila zvyšovanie výdavkov, či sama tieto výdavky zvyšovala, pretože sa blížili voľby. Prosto, presne toto sa stalo.
<P>
Vo vzťahu k problémom týkajúcim sa štatistiky a v reakcii na vystúpenie pána Martina dodávam, ako už, myslím, pripomenul pán Karas, že koncom roka 2004 som v mene Komisie navrhol Rade, aby sme posilnili právomoc Eurostatu vykonávať kontroly v prípade štatistických problémov, ktoré sa nedali riešiť prostredníctvom štandardných oznámení. Eurostat údaje nezostavuje. Eurostat dostáva oznámenia od členských štátov. Aby mohol preveriť orgány, ktoré oznámenia zasielajú, potrebuje Eurostat právomoci, ktoré nemá. Komisia o tieto právomoci požiadala a Rada ich neudelila. Povedal som Rade, že ju o tieto právomoci požiadame znova. Môj kolega pán Olli Rehn, ktorý bude od zajtra zodpovedný, už bez ďalších presunov, za hospodárske a menové veci, má pripravený návrh, ktorý by mal byť schválený na prvom oficiálnom zasadnutí novej Komisie, keď nám dnes láskavo dáte svoj súhlas.
<P>
Po tomto oznámení grécka vláda predložila rozpočet na rok 2010, ktorý nebol predložený pred voľbami, a nielen Komisia, ale aj Euroskupina a Rada Ecofin nadmerný deficit vzhľadom na novú situáciu schválili. Urobili sme tak s odporúčaniami, ktoré sa nedali pripraviť, kým sme nemali pred sebou program, ktorý grécka vláda vypracovala a zaslala 15. januára. Ako som už povedal, odporúčania na základe tohto programu sme predložili 3. februára.
<P>
Je pravda, že keby sme mali čarovnú paličku, mohli sme konať hneď v noc volieb. Môžem vám však povedať, že som presvedčený o tom, že grécka vláda, Komisia, Euroskupina aj Rada Ecofin konali pohotovo. Posledné dve menované inštitúcie dokonca začali o situácii diskutovať skôr, ako sme im predložili odporúčania. Ak chceme skutočne riešiť problémy, neexistuje žiadna možnosť, ako konať rýchlejšie. Ak chceme iba prednášať vyhlásenia, tak by sme, samozrejme, mohli konať.
<P>
Po tretie, plne súhlasím s tým, že je potrebné zvýšiť dôveru v euro a hospodársku a menovú úniu. Za to sú zodpovední všetci: členské štáty, Komisia, Rada a Parlament.
<P>
Mimochodom, dovolím si malú odbočku. Keďže niektorí z vás sa odvolávali na moje výroky pri predstavovaní odporúčaní pre grécky program, v záujme dôvery vás žiadam, aby ste sa odvolávali na to, čo som naozaj povedal, a nie na to, čo som podľa niekoho údajne povedal. Žiadam len toľko.
<P>
A na záver posledný bod. Zasadnutie Rady, ktoré sa uskutoční napozajtra 11. februára a o ktorom sa medzi inými zmienil pán López Garrido, je veľmi dôležité. Je to mimoriadne zasadnutie Rady, pretože na programe nie je veľa vecí. Je to zasadnutie, na ktorom odznejú dve vystúpenia, a to vystúpenie predsedu Komisie a vystúpenie predsedu Európskej rady, a uskutoční sa otvorená politická diskusia, ktorá je v súčasnosti mimoriadne dôležitá vzhľadom na napätie na finančných trhoch, aké sme v eurozóne nezažili od vytvorenia jednotnej meny, a vzhľadom na najhoršiu krízu za posledných 80 rokov. Na túto situáciu musíme reagovať nielen prostredníctvom stratégie na ukončenie krízy, ale aj prostredníctvom strednodobej stratégie, aby toto desaťročie bolo desaťročím rastu a zamestnanosti.
<P>
Ak mi dáte minútu, aby som predniesol posledné slová ako komisár pre hospodárske a menové veci, poviem vám, čo by som rád počul na záver tohto zasadnutia Európskej rady. Rád by som počul jasnú požiadavku na každý jeden z členských štátov, v tomto prípade počínajúc Gréckom, aby si plnili svoje povinnosti a aby vykonávali opatrenia, ku ktorým sa zaviazali ako členovia hospodárskej a menovej únie, a odporúčania, ktoré im predkladajú orgány hospodárskej a menovej únie. Musíme žiadať, aby všetky členské štáty dodržiavali a uplatňovali pravidlá, ktoré sme spoločne vytvorili.
<P>
Po druhé, rád by som bol svedkom politického záväzku na najvyššej úrovni týkajúceho sa väčšej koordinácie, lepšej koordinácie a posilnenia hospodárskej a menovej únie ako hospodárskej zóny, nielen ako centrálnej banky pre hospodársku a menovú zónu, nielen ako orgánu, ktorý vydáva odporúčania.
<P>
V rámci našich hraníc i mimo nich musí hospodárska a menová únia, eurozóna, znieť jasne, pevne a dôveryhodne, pretože to zvyšuje dôveru našich občanov a ďalších občanov Európskej únie a sveta v našu menu a v náš projekt, ktorý nie je len hospodárskym projektom, ale siaha omnoho ďalej.
<P>
Na záver by som chcel, aby vedúci predstavitelia Európy povedali gréckym orgánom: "Výmenou za svoje úsilie máte našu podporu." Podpora nemôže byť zadarmo. Vytvorila by sa tým atmosféra pre budúce prípady nerovnováhy a kríz. Podpora musí byť jasná, nástroje na to máme, výmenou za jasný záväzok, že každý prevezme príslušnú zodpovednosť.
<SPEAKER ID="240" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="241" NAME="José Manuel Fernandes  " LANGUAGE="PT">
Dúfam, že európski komisári budú činiteľom, ktorý podporí stabilitu, a že ich výroky budú dôsledné a podložené, na rozdiel od prípadu posledných výrokov pána komisára Joaquína Almuniu, ktorý preukázal nedostatok obozretnosti a prispel k stratám na trhoch a k nedostatočnej dôvere zahraničných investorov vo vzťahu k Portugalsku a Španielsku.
<P>
Členské štáty EÚ zaviedli plány obnovy a poskytli hospodárstvu stimuly a podnety, aby sa vyrovnali s krízou, a v dôsledku toho sa zvýšil ich deficit. Vieme však aj o takých členských štátoch, ktoré sa buď pre nekompetentnosť, alebo zámerne vo svojich deficitoch mýlili. Nedávne udalosti zaväzujú Európsku úniu k novému impulzu pre návrhy týkajúce sa dohľadu a k vykonávaniu posilnenej stratégie hospodárskej koordinácie.
<P>
Navrhuje sa tiež oficiálne zavedenie systému na sledovanie hodnoty deficitu každého členského štátu s cieľom rýchlo určiť nápravné opatrenia a vyhnúť sa tak nezvratným situáciám. Tento systém by mal fungovať takmer v reálnom čase. Dôležité je tiež vyjasnenie vzorca na výpočet deficitu s cieľom zabrániť manipulovaniu s verejnými účtami a opakovanému využívaniu postupov odstraňovania výdavkov z rozpočtu so zámerom maskovať hodnotu deficitu.
<SPEAKER ID="242" NAME="João Ferreira  " LANGUAGE="PT">
Kampaň, ktorá sa rozpútala v dôsledku situácie v Grécku, ktorú sa teraz niektorí ľudia snažia rozšíriť na ďalšie krajiny, je odsúdeniahodná a odhaľuje skutočné ciele jej hlavných protagonistov, ku ktorým treba prirátať samotnú Európsku komisiu a niektoré hlavné hospodárske mocnosti EÚ.
<P>
Tlak, ktorý sa vyvíja na také krajiny ako Grécko, Portugalsko a Španielsko, aby bojovali proti svojmu deficitu, nemožno oddeliť od záujmov špekulatívneho finančného kapitálu a jeho cieľa angažovať sa v boji o pozície medzi eurom a dolárom. Ide práve o ochranu týchto záujmov, a to aj na úkor záujmov obyvateľov týchto krajín.
<P>
Vzniká tu viacero otázok:
<P>
Aké sú objektívne dôvody na to, aby sme do roku 2013 dosiahli deficit vo výške menej ako 3 % (bez ohľadu na to, čo sa môže stať vo vzťahu k hospodárskemu rastu)?
<P>
Aký zmysel má hospodárska a menová únia, ktorá nevykonáva žiadnu politiku solidarity a súdržnosti?
<P>
Ak môže Európska centrálna banka pravidelne požičiavať národným bankám pri sadzbách, ktoré sú omnoho nižšie ako sadzby na medzinárodných trhoch, prečo to nemôže urobiť aj vo vzťahu k vládam?
<P>
Prečo neboli vytvorené žiadne nástroje, ktoré by krajinám vo väčších ťažkostiach umožnili získavať finančné prostriedky pri sadzbách, ktoré sú nižšie a viac sa približujú sadzbám určeným pre iné krajiny?
<SPEAKER ID="243" NAME="Ivari Padar  " LANGUAGE="ET">
Finančná situácia v niektorých krajinách eurozóny, o ktorej dnes uvažujeme, jasne poukazuje na riziká vyplývajúce z nedodržiavania dohôd v Pakte stability a rastu. Pokiaľ ide o problém ako celok, sme svedkami toho, aká dôležitá je spoľahlivá štatistika. Z celého tohto problému musíme určite vyvodiť vážne závery. Cesta k riešeniu si vyžaduje, aby sme si v každej krajine, v rámci eurozóny i mimo nej, naše problémy čestne priznali a aby sme vypracovali naše vlastné opatrenia na ich riešenie, s dodatočnou solidaritou zo strany Európskej únie. Opísané problémy zároveň nemožno riešiť odkladom rozšírenia eurozóny. Je jasné, že ak existujú krajiny, ktoré splnili potrebné kritériá, musí sa im vstup do eurozóny umožniť. Čas ukázal, že jednotná mena je dodatočnou zárukou istoty v zložitých časoch.
<SPEAKER ID="982" NAME="Jarosław Leszek Wałęsa  " LANGUAGE="PL">
Vážený pán Almunia, Poľsko sa pripravuje na vstup do eurozóny, takže problémy členských štátov eurozóny pozorne sledujeme. Žiaľ, ťažkosti má viacero krajín a európska mena teraz stojí pred najväčším problémom od svojho vzniku. Dámy a páni, Grécko si samo neporadí. Súhlasím s tými, ktorí vystúpili predo mnou, že potrebujeme dôraznejšiu koordináciu hospodárskych politík členských štátov. Svetová hospodárska kríza viedla k destabilizácii mnohých hospodárstiev a svetové trhy sa v súvislosti s oživením, hoci nestabilným, obávajú, že vlády členských štátov by mohli na odvrátenie pádu devízových trhov eura prijať nekompetentné opatrenia. Jediným reálnym východiskom z tejto situácie, jediným spôsobom odvrátenia pádu devízového trhu je preto okamžitá pomoc Grécku a zároveň dlhodobé, plánované opatrenia na stabilizáciu postavenia eura.
<P>
(Rokovanie bolo na niekoľko minút prerušené.)
