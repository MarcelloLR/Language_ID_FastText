<CHAPTER ID="021">
Vykonávanie nariadenia REACH (rozprava) 
<SPEAKER ID="274" NAME="Predsedajúca">
Ďalším bodom programu je otázka na ústne zodpovedanie pre Komisiu o fáze predbežnej registrácie postupne zavádzaných látok podľa nariadenia REACH - (B6-0490/2008).
<SPEAKER ID="275" NAME="Guido Sacconi" LANGUAGE="IT">
Vážená pani predsedajúca, dámy a páni, nebudem vás oberať o veľa času, pretože toto je dobre známa téma. Hovoríme o predbežnej registrácii chemických látok, o predbežnej, v podstate prvej fáze vykonávania nariadenia REACH, ktorá je veľmi dôležitá. Spoločnostiam ponúka možnosť uplatniť si právo používať prechodný režim, inými slovami, rozvrhnúť čas určený na registráciu látok. Je to náročnejší postup, ktorý však predovšetkým, a to je dôležitejšie, môže viesť k vytvoreniu skupín spoločností, ktoré budú používať spoločné údaje. To znamená, že výrobcovia tej istej látky môžu tieto údaje prezentovať spoločne.
<P>
Ako všetci vieme, dostali sme informácie v tom zmysle, že v porovnaní s počiatočnými odhadmi, na ktorých sa systém REACH zakladal, je počet predbežných registrácií nielen vysoký, ale vlastne omnoho vyšší, než sa predpokladalo. Hovorili sme o niekoľko sto tisícoch, ale počet látok, ktoré boli predbežne zaregistrované, a pán komisár nám určite povie presné údaje, pravdepodobne prekročil hranicu milióna. To predstavuje problém a zároveň nastoľuje množstvo otázok o príčine tejto explózie, alebo ak chcete, tohto fenoménu, ktorý by mohol byť dokonca pozitívnym javom. Hlavná vec, ktorú vieme, je, že táto lavína údajov, hoci stále len predbežných základných informácií, tvrdo preverila schopnosť novovytvorenej Európskej chemickej agentúry v Helsinkách poradiť si s nimi.
<P>
Naša otázka teda znie presne takto: chceme vedieť, ako sa tieto problémy riešili, aká štruktúra sa uplatnila v prípadoch problémov spoločností, ktoré sa pre nedostatok času obávali, že nebudú schopné dodržať konečný termín. Termín na odovzdanie týchto predbežných registrácií vypršal 1. decembra o polnoci. Chceli by sme tiež vedieť, aká je analýza a počiatočné hodnotenie tohto fenoménu Komisiou a aké problémy môže spôsobiť v ďalšej fáze vykonávania tohto nariadenia.
<SPEAKER ID="276" NAME="John Bowis">
autor. - Vážená pani predsedajúca, rovnako ako pán Guido Sacconi môžem byť naozaj stručný. Toto bola možno najväčšia dokumentácia, s akou bol Parlament oboznámený za posledných niekoľko rokov. Je to jedna z najväčších operácií, do ktorých sa pustil, a je kľúčová z hľadiska zdravia a bezpečnosti ľudí, pretože zaobchádzajú s chemickými látkami, ktoré môžu byť nebezpečné alebo rizikové, používajú ich a konzumujú, a preto si táto otázka vyžaduje veľkú pozornosť.
<P>
Preto sme vytvorili nariadenie REACH. Preto sme zaviedli postup predbežnej registrácie a následne autorizačný postup. Preto sme znepokojení, keď počujeme, že narástla do takých rozmerov, že túto novovytvorenú agentúru takmer pohlcuje.
<P>
Pán Guido Sacconi povedal, že si nie je istý počtom predbežných registrácií, ale mohlo by ich byť viac ako milión. Ja vám môžem povedať, že 1. decembra, keď sa proces uzatvoril, prekročilo toto číslo dva milióny. Bolo to 2 212 129 registrácií zo 65 655 spoločností. Taký je rozsah toho, čo sa stalo.
<P>
Otázka znie: prečo tak veľa? Odpoveď je, domnievam sa, že mnohým firmám poradili, aby podnikli preventívne opatrenia pre prípad, že by neskôr museli prejsť omnoho drahšími postupmi.
<P>
Potom ale otázka znie: bola Komisia v septembri, keď sme na to prvýkrát boli upozornení, schopná zakročiť a poskytnúť podporu? Verí Komisia, že teraz bude postup registrácie primeraný, a aké kroky podnikne, aby zabezpečila hladký a efektívny priebeh zvyšných postupov agentúry?
<SPEAKER ID="277" NAME="Günter Verheugen" LANGUAGE="DE">
Vážená pani predsedajúca, dámy a páni, rád by som poďakoval pánovi Sacconimu a ostatným autorom, pretože ich otázka mi poskytuje príležitosť informovať Európsky parlament o naozaj ohromujúcich výsledkoch postupu predbežných registrácií v rámci nariadenia REACH. Predbežná registrácia chemických látok dostupných na trhu EÚ je prvým postupom v rámci nariadenia REACH. Predstavuje predbežnú podmienku na predĺžené registračné lehoty pre spoločnosti, ktoré sa potom predĺžia do roku 2018.
<P>
Obdobie predbežných registrácií stanovené v nariadení REACH sa začalo 1. júna 2008 a skončilo 1. decembra 2008, teda po šiestich mesiacoch. Pri prijímaní nariadenia sme predpokladali, že budeme musieť počítať s registráciou približne 200 000 chemických látok. V skutočnosti sme do konca obdobia predbežných registrácií zaznamenali presne 2 236 625 registrácií. Niekoľko tisíc hromadných žiadostí sa momentálne stále vybavuje, takže ich počet môže ešte podstatne stúpnuť.
<P>
Konečné číslo nám agentúra oznámi v polovici decembra. Samozrejme sme sa tiež pýtali, ako je to možné, že odhady, ktoré boli základom našich právnych predpisov, boli desaťnásobne prekročené. Jednoduchou odpoveďou je práve dôvod, prečo sme REACH vyvinuli: pretože sme jednoducho nevedeli - pretože nikto presne nevedel - koľko látok vôbec existuje.
<P>
Ukázalo sa, že všetci zúčastnení podcenili rozsah úlohy. Odhady sa robili na základe všetkých údajov dostupných z členských štátov a priemyslu. Samozrejme, spočiatku viedli k problémom, keďže sa ukázalo, že pracovné hypotézy boli nesprávne. Nedalo sa tomu vyhnúť. Podľa nariadenia REACH bolo úlohou agentúry v Helsinkách vytvoriť formát predbežnej registrácie a dať ho voľne k dispozícii na svojej internetovej stránke. Systém REACH IT a príslušný formát na predbežnú registráciu daných látok bol spoločnostiam k dispozícii načas, od 1. júna tohto roku.
<P>
V priebehu októbra a novembra spoločnosti Komisiu informovali, že systém REACH IT prevádzkovaný agentúrou pracuje s obmedzeniami a v určitých časoch nefunguje vôbec.
<P>
Komisia následne prácu agentúry veľmi pozorne monitorovala a diskutovala s ňou o vylepšeniach softvéru a dokonca o núdzovom pláne. Počas celého obdobia predbežných registrácií agentúra usilovne pracovala na zlepšení výkonu a účinnosti systému IT. Vzhľadom na prudký nárast počtu predbežných registrácií v posledných týždňoch - až na 100 000 predbežných registrácií v jediný deň - agentúra zaviedla prídavné technické opatrenia a zvýšila kapacitu.
<P>
Tieto zmeny umožnili zvýšiť dostupnosť a rýchlosť systému. Napriek tomu sa počas najvyššej vyťaženosti systému pre mimoriadne vysoký počet žiadostí odoslaných v rovnakom čase nedalo celkom vyhnúť spomaleným reakciám. Skutočne je to tak - a spája sa s tým niekoľko otázok -, že takmer polovica žiadostí o predbežnú registráciu bola podaná v priebehu posledných dvoch týždňov určenej lehoty, čo znamená viac ako jeden milión žiadostí za posledné dva týždne.
<P>
Z toho dôvodu odporučila agentúra v prípade problémov uskutočniť predbežnú registráciu mimo času najvyššej vyťaženosti systému. Okrem toho sa spoločnostiam odporučilo využiť formát hromadnej registrácie, čo bola najrýchlejšia možnosť. V poslednej fáze predbežných registrácií agentúra zriadila doplnkovú rýchlu telefonickú službu na pomoc s prípadnými problémami. Vďaka tomuto opatreniu sa reakčný čas systému REACH IT neustále zlepšoval napriek vysokému počtu žiadostí o predbežnú registráciu.
<P>
Napokon sa pripravený alternatívny postup použil iba v posledný deň predbežných registrácií a ukázal sa ako potrebný len do určitej miery, keďže systém REACH IT predsa len fungoval primerane až do konca. Domnievam sa, že napriek problémom boli všetky zúčastnené spoločnosti schopné svoje látky predbežne zaregistrovať a že prvú fázu realizácie nariadenia REACH sme tak úspešne zavŕšili.
<SPEAKER ID="278" NAME="Carl Schlyter" LANGUAGE="SV">
Vážená pani predsedajúca, chcel by som sa pánovi komisárovi poďakovať za odpoveď. Vzhľadom na skutočnosť, že počet tých, ktorí prejavili záujem o predbežnú registráciu, bol nepomerne vyšší, než sme spočiatku očakávali, myslím, že stále môžeme povedať, že veľa toho fungovalo. Veď napokon, napriek všetkému sa podarilo zaregistrovať 2,2 miliónom ľudí - a to zo 65 000 rôznych spoločností, ako povedal pán Bowis. Bezpochyby je skutočne dobré, že vieme, koľko chemických látok sa naozaj používa. Možno to naznačuje určitú nervozitu a pocit, že "opatrnosti nikdy nie je nazvyš", ktoré vedú k tomu, že ľudia registrujú možno aj použitie, ktoré už zaregistrované je, a tak ďalej. Zatiaľ však nemôžeme povedať, či to tak naozaj je.
<P>
Chcel by som sa však opýtať nasledovnú otázku. V porovnaní s počtom chemických látok, ktoré boli predbežne zaregistrované, tu vidíme ostrý kontrast k mimoriadne nízkemu počtu látok, ktoré sú na kandidátskej listine najnebezpečnejších chemických látok. V súčasnosti sa ich tam nachádza iba 15, a pritom máme 27 látok PBT a 800 ďalších chemických látok, ktoré by tam už mali byť zaradené. Predstavte si, že by začal ich počet prudko stúpať. Ako si v budúcich konaniach v rámci nariadenia REACH, a keďže sa približujeme k ďalšiemu termínu, Európska chemická agentúra poradí, keď sa od nej budú vyžadovať rozhodnutia? Podľa môjho názoru, ak má REACH uspieť, musíme podstatne zvýšiť počet zamestnancov Európskej chemickej agentúry. V opačnom prípade si myslím, že keď na konci ďalšej fázy budeme potrebovať rozhodnutia agentúry, nebude ich schopná robiť načas. Preto som presvedčený, že už v tejto fáze musíme počítať s podstatne vyšším rozpočtom pre Európsku chemickú agentúru.
<SPEAKER ID="279" NAME="Guido Sacconi">
autor. - (IT) Vážená pani predsedajúca, v prvom rade by som chcel poďakovať pánovi komisárovi za podľa mňa veľmi presvedčivé odpovede. Rozumiem najmä tomu, že explózia predbežných registrácií, samozrejme, odráža dôležitý aspekt tejto záležitosti, ako povedal pán komisár. Máme problémy, pretože REACH funguje dokonca príliš efektívne a odhalil látky, ktoré sú vlastne neznáme a teraz sa začínajú vynárať.
<P>
Rád by som položil jednu otázku, ak smiem, ktorá je možno predčasná, pretože pravdepodobne zatiaľ nie je možné mať relevantné údaje a hodnotenie tejto veci. Veď napokon, stále sme si mysleli, že v systéme by mohlo byť približne 30 000 látok. Vzhľadom na počet predbežných registrácií, ste schopní hneď teraz alebo v blízkej budúcnosti určiť počet látok, ktoré sa zadajú do systému prostredníctvom predbežnej registrácie? Pýtam sa, pretože vzhľadom na súčasný výrazný nárast tohto čísla by sme, samozrejme, mali myslieť na to, ako budú fungovať nasledujúce fázy.
<SPEAKER ID="280" NAME="Günter Verheugen" LANGUAGE="DE">
Vážená pani predsedajúca, na otázku, prečo vznikol taký veľký rozdiel medzi odhadmi a skutočným výsledkom, nedokážem odpovedať. Nie som vedec ani vládny úradník. Rovnako ako vy všetci som sa spoliehal, že tieto odhady budú primerané. Nikoho však neviním, pretože ide práve o prípad, kedy sme výsledok nemohli presne vedieť. Keby sme boli vedeli, s akými látkami prichádzame denne do kontaktu, nariadenie REACH by nebolo potrebné. Práve preto, že sme to nevedeli, potrebovali sme REACH.
<P>
V tomto zmysle sú prvotné výsledky, o ktorých dnes hovoríme, veľmi presvedčivým dôkazom toho, že spustiť tento projekt bolo nevyhnutné - vidím, že pán Sacconi prikyvuje - je to žiarivý príklad toho, že tieto právne predpisy, na verejnosti veľmi ostro kritizované, boli predsa len potrebné.
<P>
Táto počiatočná fáza nie je o rozširovaní zoznamu nebezpečných látok. Nie je ani o udeľovaní povolení. Počiatočná fáza je predovšetkým o tom, aby sme vedeli, čo všetko existuje, a dali tak spoločnostiam možnosť vybrať si na nákup takýchto látok tých výrobcov, ktorí ich majú predbežne zaregistrované. Systém sa bude neustále vyvíjať, ako je to v nariadení naplánované, a v priebehu tohto procesu sa pravdepodobne bude dopĺňať zoznam nebezpečných látok.
<P>
Samozrejme, vzniká otázka, aké problémy spôsobí ďalšie používanie nariadenia REACH priemyslu. Na základe analýzy prijatých predbežných registrácií to veľmi podrobne preskúmame. Momentálne však ešte nedokážeme povedať, čo presne toto veľké číslo znamená. Potrebujeme na to viac času a ja navrhujem, že sa vrátim do Parlamentu alebo do výboru, aby som vás o výsledku analýzy informoval a oznámil vám ďalšie kroky.
<SPEAKER ID="281" NAME="Predsedajúca">
Rozprava sa skončila.
