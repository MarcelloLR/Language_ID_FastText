<CHAPTER ID="015">
Európsky integračný proces Čiernej Hory (rozprava) 
<SPEAKER ID="567" NAME="Predsedajúca">
Ďalším bodom programu sú vyhlásenia Rady a Komisie o európskom integračnom procese Čiernej Hory.
<SPEAKER ID="568" NAME="Enikő Győri" LANGUAGE="HU">
Zajtra budete hlasovať o uznesení o európskom integračnom procese Čiernej Hory. Záväzok Európskeho parlamentu zachovať otvorenosť Európskej únie považujem za veľmi chvályhodný. Súčasne budete hrať dôležitú úlohu aj pri získavaní priazne širokej verejnosti členských štátov vo veci rozširovania, rozširovania na základe stanovených podmienok. Uznesenie, ktoré zajtra prijmete, potvrdí tiež prijatie tejto zodpovednosti.
<P>
Dovoľte, aby som vám povedala, že aj Rada to považuje za svoj najväčší záväzok. V súlade s obnoveným súhlasom o rozšírení schválenom Európskou radou Rada vo svojich záveroch zo 14. decembra 2010 potvrdila, že na základe zásad a prijatých záverov EÚ v plnej miere podporuje ďalší proces rozširovania v krajinách západného Balkánu.
<P>
Maďarské predsedníctvo Európskej rady sa tiež v plnej miere zaviazalo k tomuto cieľu. Chcela by som vám poďakovať za vynikajúcu prácu, ktorú ste urobili, a za váš príspevok prostredníctvom tohto uznesenia ku konsolidácii úspechov Čiernej Hory, ktoré sú teraz nevyhnutné v celom prístupovom procese.
<P>
Čiernej Hore sme pri niekoľkých príležitostiach potvrdili európsku perspektívu. Stabilita krajiny a jej orientácia smerom k Európe, ktorú podporujú všetky politické strany, ako aj väčšina občanov, a vysoká miera zhody medzi rôznymi etnickými skupinami sú všetko črty, ktoré robia z Čiernej Hory stabilizačný faktor v regióne západného Balkánu.
<P>
Nezabudnime, že Čierna Hora dosiahla za 12 mesiacov liberalizáciu vízového režimu, uzatvorenie dohody o stabilizácii a pridružení a získala štatút kandidátskej krajiny. Sú to významné výsledky, ktoré dokazujú, že európska perspektíva pôsobí na prípravné akcie krajiny ako hnacia sila. EÚ preto musí uznať odhodlanie a úspechy krajín, ktoré majú záujem o vstup. Vďaka dosiahnutému pokroku možno v európskom programe pre krajinu uskutočniť ďalšie kroky; môžu sa prijať nové záväzky a sformulovať nové požiadavky. Z tohto dôvodu sa v súčasnosti každodenne stretávajú delegácie z inštitúcií EÚ a členských štátov na rozličných úrovniach a v rozličných oblastiach.
<P>
Vítame preto súčasne kroky, ktoré podnikla Čierna Hora, najmä akčný plán, ktorý práve prijala jej vláda a ktorý vypracovala v reakcii na odporúčania formulované v stanovisku Komisie, a vítame tiež metódu, ktorú vláda použila, lebo skôr, než navrhla akčný plán, viedla rozsiahle konzultácie s občianskou spoločnosťou.
<P>
Dovoľte mi, prosím, uviesť rýchly zoznam takzvaných kľúčových priorít, v ktorých treba dosiahnuť pokrok. Sú uvedené aj v stanovisku Komisie z novembra 2010. Zahŕňajú posilnenie zásad právneho štátu, pokračovanie reformy vo verejnej správe, ako aj posilnenie kapacity verejnej správy, prijatie volebného zákona, ktorý je v súlade s ústavou, a zvýšenie slobody médií. Nie je to dôležité len z právneho hľadiska, ale predstavuje to aj skúšku politickej zrelosti orgánov. Ďalej je mimoriadne dôležité zabezpečiť právne postavenie osôb, ktoré boli prinútené opustiť svoje domovy, a dodržiavať ich práva, ako aj bojovať za odstránenie organizovaného zločinu a korupcie. Aj v súvislosti s týmto očakávame od Čiernej Hory skutočný pokrok.
<P>
Pre Čiernu Horu je veľmi dôležité dosiahnuť pokrok v týchto oblastiach a naďalej vyvíjať úsilie, aby sa mohol uskutočniť ďalší krok v procese stabilizácie a pridruženia vo všeobecnosti a najmä na začiatku prístupových rokovaní. Je nevyhnutné, aby Čierna Hora splnila svoje záväzky a bola schopná predložiť hmatateľné výsledky.
<P>
Dámy a páni, Čierna Hora hrá dôležitú úlohu v regionálnej spolupráci. Zapája sa do úzkej spolupráce so svojimi susedmi a my úprimne vítame konštruktívnu úlohu, ktorú hrá pri stabilizácii regiónu a podpore dobrých susedských vzťahov, najmä ako krajina predsedajúca Procesu spolupráce v juhovýchodnej Európe.
<P>
Okrem toho má v Čiernej Hore sídlo nová pracovná skupine pre kultúru a spoločnosť Rady pre regionálnu spoluprácu a parlamentné fórum Cetinje. Integrácia je nemysliteľná bez regionálnej spolupráce a v tejto súvislosti je Čierna Hora príkladom.
<P>
Uznesenie, ktoré prijme Parlament, predstavuje súčasný súpis úspechov. Je to presné zhodnotenie súčasnej situácie a užitočné usmernenie v súvislosti s úlohami kandidátskej krajiny. Blahoželám pánovi spravodajcovi, ako aj všetkým, ktorí sa aktívne zúčastnili na tvorbe tohto dokumentu.
<P>
Nakoniec by som chcela podporiť Čiernu Horu a jej orgány, aby pokračovali v reformnom úsilí a snažili sa splniť očakávania svojich občanov.
<SPEAKER ID="569" NAME="Štefan Füle">
člen Komisie. - Som poctený, že môžem vystúpiť v Európskom parlamente a povedať pár slov o európskom integračnom procese Čiernej Hory. Dovoľte mi začať tam, kde skončilo predsedníctvo, a to zablahoželaním pánovi spravodajcovi pre Čiernu Horu Charlesovi Tannockovi k jeho správe a vyjadrením vďaky všetkým váženým poslancom, ktorí k nej prispeli. Parlament hrá kľúčovú úlohu v politike rozširovania. Myslím si, že koordinovanými opatreniami všetkých európskych inštitúcií môžeme dosiahnuť viac.
<P>
Celkový pokrok Čiernej Hory smerom k splneniu kritérií pre členstvo v Európskej únii je pozoruhodný. Existuje tu rastúci politický konsenzus. Krajina dosiahla významný pokrok pri predložení svojho právneho a inštitucionálneho rámca. Je tiež pevne odhodlaná spolupracovať na regionálnej úrovni. Štrukturálne hospodárske reformy dosahujú spoľahlivé výsledky a vo väčšine oblastí acquis bol dosiahnutý pokrok.
<P>
Rozhodnutie Európskej rady udeliť Čiernej Hore štatút kandidátskej krajiny je uznanie týchto úspechov a jasný signál, ktorý potvrdzuje dôveryhodnosť politiky rozširovania Európskej únie. Krajina vstúpila do rozhodujúceho štádia. Štatút kandidátskej krajiny je pre Čiernu Horu veľká zodpovednosť. Čierna Hora musí dosiahnuť hmatateľné výsledky, aby mohla prejsť do ďalšieho štádia európskej integrácie. Som si istý, že uznesenie Európskeho parlamentu vyšle Čiernej Hore správne posolstvo o uznaní dosiahnutých úspechov, ale aj o pevnom očakávaní odhodlania pokračovať v reformnom procese, a že všetky hlavné problémy, ktoré sa Čiernej Hore vyskytnú na ceste do členstva v Európskej únii, budú riadne vyriešené.
<P>
Minulý týždeň som sa stretol s novým premiérom Čiernej Hory Dr. Igorom Lukšićom. Jeho záväzok pokračovať v reformnom procese a jeho pevné odhodlanie splniť hlavné priority uvedené v stanovisku Komisie sú povzbudzujúce. 17. februára, po verejných konzultáciách s občianskou spoločnosťou a po rozhovoroch s Komisiou, prijala vláda akčný plán na plnenie priorít. Teraz je veľmi dôležité zamerať sa na vykonávanie a dosiahnutie primeranej úspešnosti.
<P>
Kľúčové priority stanovené v stanovisku predstavujú náročnú, ale dosiahnuteľnú úlohu, ktorá vyžaduje účasť a odhodlanie všetkých aktérov v Čiernej Hore. Predchádzajúce rozšírenia ukázali dôležitosť riešenia hlavných problémov na základe politických kritérií, ako aj na základe kapitoly 23 na začiatku prístupového procesu. Počiatočné spoľahlivé úspechy Čiernej Hory v tejto oblasti, najmä v oblasti spolitizovanej verejnej správy, posilnenia nezávislosti súdnictva a účinného boja proti korupcii a proti organizovanému zločinu, zabezpečia neskôr bezproblémové rokovania a integráciu do Európskej únie.
<P>
Čierna Hora musí zlepšiť svoj volebný rámec v súlade s odporúčaniami OSCE/ODIHR (Úradu pre demokratické inštitúcie a ľudské práva) a Benátskej komisie. Dôležitou prioritou pre Komisiu a Európsky parlament je potreba posilnenia parlamentu. Nevyhnutné je účinné dodržiavanie európskych noriem v oblasti ľudských práv, najmä pokiaľ ide o slobodu prejavu a vzťahy s občianskou spoločnosťou. Treba vyvinúť ďalšie úsilie na posilnenie antidiskriminačnej politiky, najmä v oblasti rodovej rovnosti a účinnej ochrany zraniteľných skupín. V súvislosti s vysídlenými osobami sú potrebné udržateľné riešenia.
<P>
Treba tiež vyriešiť ďalšie nedostatky uvedené v stanovisku a vo vašom návrhu uznesenia. Čierna Hora musí posilniť svoju administratívnu kapacitu a zlepšiť svoju prípravu v mnohých oblastiach acquis Európskej únie. Budúcnosť Čiernej Hory nesporne spočíva v Európskej únii a mali by sme preto konať zodpovedne. Dôveryhodnosť našej politiky rozširovania je založená na dodržiavaní stanovených podmienok krajinami zapojenými do procesu rozširovania Európskej únie a dodržiavaním záväzkov voči týmto krajinám Európskou úniou.
<P>
Je v našom vlastnom záujme, aby bol pokrok Čiernej Hory smerom k členstvu v Európskej únii založený na spoľahlivých úspechoch a konkrétnych výsledkoch. Výkony, ktoré dosiahla Čierna Hora v tomto roku, sa posúdia v súbore dokumentov o politike rozšírenia v októbri 2011. Len ak Komisia potvrdí, že Čierna Hora dosiahla potrebný stupeň zhody s prístupovými kritériami, najmä so siedmimi kľúčovými prioritami stanovenými v stanovisku, bude môcť odporučiť začatie rokovaní.
<SPEAKER ID="570" NAME="Charles Tannock">
v mene skupiny ECR. - Za posledných osemnásť mesiacov som s kolegyňou Annou Ibrisagicovou z poslaneckého klubu PPE ako tieňovou spravodajkyňou dvakrát navštívil Čiernu Horu, aby som si utvoril vlastný názor o pokroku krajiny, najprv smerom k získaniu štatútu kandidátskej krajiny a teraz k perspektíve členstva v EÚ.
<P>
Mimoriadny dojem na mňa urobila usilovnosť a odhodlanie celej vlády Čiernej Hory. Nezáleží na tom, že je malá, ale je to skutočne vláda, ktorá pracuje mimoriadne usilovne. Chcel by som vzdať osobitnú poctu bývalému premiérovi Milovi Đukanovićovi a jeho nedávnemu následníkovi Igorovi Lukšićovi, ktorí obaja boli pragmatickí a súčasne cieľavedomí vo svojom prístupe a požiadavke viesť svoju krajinu k členstvu v EÚ a NATO.
<P>
Teraz je na Čiernej Hore, aby splnila očakávania EÚ. Vláda Čiernej Hory sa musí venovať najmä siedmim kľúčovým prioritám uvedeným pánom komisárom Fülem v stanovisku Komisie. Zdôrazním najmä problém korupcie a organizovaného zločinu, v oblasti ktorých existujú jasné a dobre definované kritériá na meranie pokroku.
<P>
Som rád, že vláda minulý mesiac prijala veľmi dobre sformulovaný akčný plán usilujúci o splnenie týchto priorít a požiadaviek. Podľa mňa je už Čierna Hora ako oficiálna kandidátska krajina pripravená začať rokovania o členstve v EÚ a je nepochopiteľné, že Komisia trvá na tom, aby bol medzi udelením oficiálneho štatútu kandidátskej krajiny a otvorením rokovaní značný časový odstup. Na základe zmlúv nemá tento odstup podľa môjho názoru reálne odôvodnenie ani zjavný základ. Závažnejšie je, že sa to nedá považovať za práve najpozitívnejší signál vyslaný do Podgorice alebo vlastne do akýchkoľvek krajín v regióne, ako v prípade Macedónska, ktoré usilovne pracujú, aby získali štatút kandidátskej krajiny.
<P>
Ja len dúfam, že toto vynútené čakanie, ktoré je teraz neodvratné a pre Čiernu Horu frustrujúce, nebude mať za následok oslabenie odhodlania krajiny vstúpiť do Európskej únie.
<P>
Čierna Hora by mala byť posudzovaná len podľa zásluh, faktov a úspechov. Jej prípad by nemal zväzovať pokrok v ďalších susediacich štátoch na západnom Balkáne. Čierna Hora je malá, ale nádherná krajina, ktorá sa od svojho nenásilného odtrhnutia od Srbska teší pozoruhodnej stabilite a hospodárskemu rastu. Na rozdiel od niektorých jej väčších susedov nemá takmer žiadne vnútorné etnické alebo náboženské problémy. Má menšie hraničné spory s Chorvátskom, ktoré bude riešiť mierovou cestou pred Medzinárodným súdnym dvorom. Nedávno rokovala so Srbskom aj Chorvátskom a ratifikovala s nimi zmluvy o extradícii v boji proti organizovanému zločinu.
<P>
Má zavedené euro: či veríte, alebo nie, má euro, hoci nie je v eurozóne. Jej hospodárstvo nemá veľa odvetví - bohužiaľ -spolieha sa hlavne na cestovný ruch a na jednu vysokú pec na hliník. Musí zvýšiť počet pracovných miest vo vodných elektrárňach v oblasti vývozu a ďalším dobrým riešením by mohli byť aj finančné služby.
<P>
Osobne ostávam optimistom na základe naozaj veľmi dobrých správ zo západného Balkánu.
<SPEAKER ID="571" NAME="Anna Ibrisagic" LANGUAGE="SV">
Ako tieňová spravodajkyňa pre Čiernu Horu za Poslanecký klub Európskej ľudovej strany (kresťanských demokratov) by som v prvom rade chcela poďakovať pánovi Tannockovi za jeho vynikajúcu spoluprácu a veľmi serióznu a dobre vyváženú správu. Chcela by som sa tiež vyzvať kolegov poslancov, aby zajtra podporili správu, ktorú máme pred sebou.
<P>
Chcela by som zdôrazniť najmä skutočnosť, že považujem rozhodnutie Európskej rady poskytnúť Čiernej Hore štatút kandidátskej krajiny s perspektívou na členstvo v EÚ z decembra 2010 za veľmi pozitívne. Súčasne je pre nás teraz dôležité nezastaviť, ale rýchlo naďalej smerovať k cieľu, ktorým je členstvo Čiernej Hory v EÚ. Politická a hospodárska stabilita, ktorú Čierna Hora neustále dokazuje práve od doby, kedy sa stala nezávislou, je úžasná. Táto krajina sa často opisuje ako úspešná - a dnes sme to počuli aj z Rady.
<P>
Tak ako pán Tannock, aj ja si myslím, že je poľutovaniahodné, že štatút kandidátskej krajiny nie je spojený s právom na začatie rokovaní. Z tohto dôvodu si myslím, že Komisia by mala čo najskôr začať rokovania o členstve a stanoviť dátum týchto rokovaní s Čiernou Horou. Je samozrejmé, že reformný proces musí pokračovať, napríklad v rámci súdnictva a v boji proti konfliktu záujmov vo verejnej správe, a že sa treba zaoberať prioritami odporúčanými Komisiou, ale napriek tomu by som chcela pochváliť vládu Čiernej Hory za pozitívne reformy, ktoré sa jej doteraz podarilo vykonať.
<P>
Dnes tu máme v Parlamente veľvyslanca Čiernej Hory a dúfam, že budeme môcť privítať nielen veľvyslanca, ale celú Čiernu Horu v EÚ a zástupcov Čiernej Hory v tomto Parlamente, a teším sa na ten deň.
<SPEAKER ID="572" NAME="Göran Färm" LANGUAGE="SV">
V mene Skupiny progresívnej aliancie socialistov a demokratov v Európskom parlamente by som chcel poďakovať pánovi Tannockovi za konštruktívnu spoluprácu. Som rád, že Čierna Hora teraz môže pokračovať v ceste k členstvu v EÚ. Súhlasím s tým, aby Komisia čo najskôr začala rokovania, samozrejme za predpokladu, že Čierna Hora bude naďalej smerovať k cieľom EÚ.
<P>
Skutočnosť, že Čiernej Hore bol teraz udelený štatút kandidátskej krajiny, vysiela jasný signál o záväzku EÚ, ktorý sa týka budúcnosti všetkých krajín bývalej Juhoslávie v EÚ. Tak, ako v prípade Chorvátska, aj Čierna Hora ukáže zostávajúcim krajinám cestu k členstvu v EÚ. Zblíženie s EÚ je kľúčovým faktorom pre prosperitu aj stabilitu v regióne. Je to úplne jasné.
<P>
Čierna Hora je malá, nová a pokojná krajina, ktorá je pevne odhodlaná k regionálnej spolupráci. Má dobré vzťahy so susediacimi krajinami, a preto aj dobré predpoklady na úspech v nadchádzajúcich rokovaniach o členstve. Existujú však určité oblasti, ktoré si vyžadujú energické reformy. Posilnila sa právna a administratívna kapacita na utvorenie úplne životaschopnej spoločnosti založenej na zásadách právneho štátu, treba však urobiť ešte viac. Často sa vyskytuje korupcia a organizovaný zločin a právny systém vyžaduje ďalšie zlepšenia, aby sa splnili požiadavky EÚ.
<P>
Predložil som množstvo pozmeňujúcich a doplňujúcich návrhov s cieľom upozorniť na to, že Čierna Hora musí tiež zlepšiť postavenie žien, zabezpečiť slobodu tlače, zaistiť základné práva pracujúcich a menšín a najmä rozvíjať občiansku spoločnosť. Nesmieme zabudnúť, že v nadchádzajúcich rokovaniach s EÚ sú rozhodujúce aj tieto oblasti. Čo najskôr chcem privítať členstvo Čiernej Hory v Európskej únii.
<SPEAKER ID="573" NAME="Ivo Vajgl" LANGUAGE="SL">
Chcel by som zablahoželať pánovi Tannockovi k jeho správe a k spolupráci, ktorú preukázal pri jej vypracovaní. V podstate, ak chceme prijatím uznesenia o Čiernej Hore obnoviť záväzok pokračovať v procese rozširovania Európskej únie a umožniť všetkým štátom na našom kontinente, aby sa rozvíjali pod záštitou členstva v Únii, potom musíme najprv zabezpečiť plnenie nasledujúcich krokov, predovšetkým v prípade Čiernej Hory a potom aj Srbska, Macedónska, Bosny a Hercegoviny a Albánska, a, samozrejme, nesmieme zabudnúť na Turecko.
<P>
Pre Čiernu Horu by to znamenalo, že po udelení štatútu kandidátskej krajiny a spravidla po rozhodnutí začať rokovania by malo nasledovať skutočné otvorenie rokovaní. Vládu Čiernej Hory medzitým čaká oveľa viac práce, pokiaľ ide o harmonizáciu právnych systémov a posilnenie administratívnych kapacít. Boj proti korupcii vo všetkých jej rôznych podobách musí pokračovať a jeho výsledkom musí byť odsúdenie tých, ktorí sa zapojili do korupčných praktík.
<P>
Zaistenie rovnosti a rešpektu voči ženám nie je úloha, ktorá si zaslúži byť stredobodom pozornosti len dnes. Sloboda prejavu, nezávislosť médií a ochrana menšín sú hodnoty, ktoré musí bezpodmienečne dodržiavať každá kandidátska krajina na členstvo v Európskej únii.
<P>
Mladá demokracia Čiernej Hory musí vo svojej spoločnosti poskytnúť mimovládnym organizáciám primerané a popredné miesto. Pán komisár, chcel by som vás upozorniť na konkrétne želanie, ktoré som sa dozvedel z rozhovorov s politikmi pri mojej návšteve Čiernej Hory. Je dôležité, aby sa vzťahy medzi Čiernou Horou a Srbskom vyvíjali bez pokusu Srbska zasahovať do rozvoja susednej krajiny prostredníctvom strán etnických Srbov. V dejinách juhovýchodnej Európy narobilo toto zmýšľanie už veľa škôd.
<SPEAKER ID="574" NAME="Ulrike Lunacek">
v mene skupiny Verts/ALE. - Rada by som aj ja poďakovala nášmu kolegovi Charlesovi Tannockovi za veľmi dobrú a vyváženú správu a som rada, že sme sa zhodli v tom, že nás sklamal odklad medzi udelením štatútu kandidátskej krajiny a otvorením rokovaní s Čiernou Horou. Ako už povedali predošlí rečníci, aj ja by som bola rada, keby Čierna Hora pristúpila k rokovaniam, a dúfam, že tento odklad nebude veľmi dlhý. Potešilo ma, keď som od maďarského predsedníctva počula, že v plnej miere podporuje proces rozširovania. Takže dúfam, že najneskôr tento rok sa dosiahne pokrok na základe správy o pokroku. V minulosti a v nedávnych rokoch dosiahla Čierna Hora veľa, ale stále tu existuje niekoľko znepokojivých oblastí. Chcela by som spomenúť tri: boj proti korupcii a diskriminácii a ekologické problémy.
<P>
Som rada, že v oblasti boja proti korupcii a organizovanému zločinu v tejto správe požadujeme, aby štátne orgány nevyvíjali nátlak na mimovládne organizácie a organizácie občianskej spoločnosti, ktoré vyšetrujú prípady korupcie a organizovaného zločinu. Mali by slobodne vykonávať svoju prácu a pomáhať štátu pri odstraňovaní korupcie a organizovaného zločinu.
<P>
Druhým aspektom je zákaz diskriminácie. Stále existuje množstvo skupín, kde sa napriek dobrým právnym predpisom zákaz diskriminácie nedodržiava: Rómovia, Aškali a Egypťania, lesbičky, gayovia, bisexuáli a transsexuáli. Pri príležitosti Medzinárodného dňa žien by sme mohli spomenúť aj rodovú rovnosť.
<P>
Nakoniec, pokiaľ ide o ekologické problémy, samotná ústava definuje Čiernu Horu ako ekologický štát, čo je vynikajúce. Napriek nádhernému pobrežiu a horám tu existuje problém, že ak nebude dobrý transparentný pokrok dosiahnutý na základe environmentálnych posudkov, potom hrozí tejto nádhernej krajine zničenie. Takže dúfam, že táto krajina pokročí ďalej, zapojí občiansku spoločnosť a zabezpečí vo svojich ekologických oblastiach, najmä v oblasti vodných elektrární, transparentné procesy.
<SPEAKER ID="575" NAME="György Schöpflin" AFFILIATION="PPE">
Súhlasím s väčšinou rečníkov, že Čierna Hora dosiahla napriek zlej štartovacej pozícii významný pokrok smerom k integrácii do EÚ. Spoločne s ďalšími republikami bývalej Juhoslávie sa musela vyrovnať s pádom komunizmu a následným rozpadom štátu, s vojnou, ktorá nasledovala, a potom budovaním nového systému na ruinách starého.
<P>
Nie je to jednoduchá úloha a niektoré z negatívnych vlastností predošlého systému prežívajú v nových kabátoch. Dôležitý je však vznik mladšej elity, ktorá sa sama rozhodla pre európsku budúcnosť, k čomu jej určite pomohol neúspešný zväzok so Srbskom. Problémy, samozrejme, zostávajú. O niektorých z nich sme počuli, o obvyklých problémoch, ktorým musia čeliť bývalé komunistické štáty: korupcia, kriminalita, zneužívania v správe justície, zvlášť neúčinné verejné služby a podobne.
<P>
Náprava týchto a podobných trhlín v politických, hospodárskych, právnych a administratívnych systémoch vyžaduje veľké úsilie zo strany vedenia, ktoré by sa malo pripraviť na aktívny aj pasívny odpor tých, ktorým existujúci systém prináša výhody. Každá bývalá komunistická krajina musí čeliť podobným ťažkostiam. Odhodlanie tejto elity aj verejnosti ponúknuť európsku budúcnosť je zrejme jediný najdôležitejší faktor, ktorý zabezpečí Čiernej Hore prípadný vstup do EÚ.
<SPEAKER ID="576" NAME="Monika Flašíková Beňová" AFFILIATION="S&amp;D">
(SK) Pokrok v európskom integračnom procese je pre Čiernu Horu jedným z podstatných faktorov prispievajúcich k jej ďalšiemu rozvoju. Krajina z ekonomického hľadiska dosiahla istý stupeň makroekonomickej stability a tiež sa úspešne posunula dopredu v zmysle napĺňania politických kritérií stanovených na kodanskom samite alebo kodanskom zasadnutí Rady.
<P>
Je však potrebné vyvíjať ďalšie úsilie, a to najmä v oblasti posilnenia postavenia právneho štátu vrátane reforiem súdnictva, je nevyhnutné rovnako pokračovať v nastúpenej snahe boja proti korupcii a organizovanému zločinu. Rovnako je žiaduci posun v oblasti reformy verejnej správy, volebnej reformy či posilnenia úlohy parlamentu.
<P>
Dôraz treba klásť aj na uplatňovanie slobody prejavu a slobody médií. Namieste je tiež spolupráca s občianskou spoločnosťou, snaha o riešenie diskriminácie a sociálnu a ekonomickú integráciu minoritných skupín obyvateľstva vrátane Rómov. Regionálna spolupráca a korektné susedské vzťahy sú nepochybne jedným z ďalších predpokladov úspešného euro-integračného procesu.
<P>
Kolegyne a kolegovia, pán komisár, Čierna Hora vyvinula značné úsilie v snahe splniť kritériá stanovené pre úspešné začlenenie sa medzi európsku dvadsaťsedmičku, a je teda vhodné zvážiť priznanie štatútu kandidátskej krajiny. Ja verím, že sa to podarí.
<SPEAKER ID="577" NAME="Eduard Kukan" AFFILIATION="PPE">
Predovšetkým by som chcel poďakovať a zablahoželať pánovi spravodajcovi Tannockovi k vynikajúcej správe a veľmi dobrej príprave príslušného uznesenia.
<P>
Čierna Hora dosiahla v integračnom procese veľký pokrok. Krajina hrá tiež konštruktívnu úlohu v zachovaní stability v regióne. Je na správnej ceste, čo minulý rok potvrdili Komisia a Rada udelením štatútu kandidátskej krajiny Čiernej Hore. Dúfam, že to zaistí, aby sa rýchlo splnili zostávajúce kritériá pre otvorenie prístupových rokovaní, aby sa tieto rokovania mohli začať.
<P>
Do tej doby sa musí vláda Čiernej Hory zamerať na pokrok v kľúčových oblastiach, ktoré boli jasne uvedené. Dovoľte mi, aby som ich takto zhrnul: dodržiavanie zásad právneho štátu, boj proti korupcii a organizovanému zločinu, volebné právne predpisy, posilnenie úlohy dohľadu parlamentu voči vláde a širšie zapojenie občianskej spoločnosti do spolupráce s vládou, reforma v oblasti spravodlivosti s neustálym posilňovaním nezávislosti súdnictva a prokuratúry a riešenie korupcie, ktorá podkopáva štátne inštitúcie, hospodársky a sociálny rozvoj a fungovanie verejnej správy.
<P>
Nakoniec chcem povedať, že som rád, že Čierna Hora neustále postupuje smerom k integračnému procesu. Preto dúfam, že sa Rada naozaj čoskoro rozhodne otvoriť rokovania s krajinou.
<SPEAKER ID="578" NAME="Zoran Thaler" AFFILIATION="S&amp;D">
(SL) Rád by som zablahoželal pánovi spravodajcovi Charlesovi Tannockovi k úspechu, ktorý predstavuje uznesenie o Čiernej Hore, o ktorom budeme zajtra hlasovať. Do Čiernej Hory sa vkladajú veľké nádeje v súvislosti s procesom rozširovania Európskej únie na západnom Balkáne. Čierna Hora je štát a spoločnosť bez objektívnych problémov, ktoré by mohli zabrániť splneniu podmienok potrebných na získanie členstva v Európskej únii. Jej susedia Bosna a Hercegovina a Macedónsko však také šťastie nemajú.
<P>
Sedem kľúčových priorít Európskej únie je jasných a navrhol by som, aby ich vláda premiéra Igora Lukšića splnila s odhodlanosťou, a tým otvorila rokovania o plnom členstve Čiernej Hory. Pritom by sa mala vláda spoliehať na občiansku spoločnosť Čiernej Hory, kritických intelektuálov a mimovládne organizácie. Kritici nie sú nepriateľmi, ani nezávislé médiá nie sú nepriateľmi Čiernej Hory, ale jej cenným prínosom. Boj proti korupcii a organizovanému zločinu ostáva samozrejme kľúčovou prioritou. Slovami čiernohorskej ľudovej piesne: "Čierna Hora je možno malá, ale je čestná a spravodlivá."
<SPEAKER ID="579" NAME="Elena Băsescu" AFFILIATION="PPE">
(RO) Odporúčanie Európskej komisie o udelení štatútu kandidátskej krajiny Čiernej Hore intenzívnejšie posilní stabilitu v regióne západného Balkánu. Súčasne chcem pripomenúť, aké je dôležité presne splniť kodanské kritériá, ktoré sú kľúčové pre proces integrácie do EÚ. Napriek dosiahnutiu veľkého pokroku musia orgány Čiernej Hory pokračovať vo vykonávaní reforiem v kľúčových odvetviach. Napríklad si myslím, že je mojou povinnosťou spomenúť správu Komisie o šírení korupcie a nezákonných daňových transakciách. V súvislosti s tým je najdôležitejším opatrením vytvorenie skupiny špecialistov na boj proti týmto problémom.
<P>
Na druhej strane, práva menšín, a tu poukazujem najmä na práva Rómov, stále nemajú potrebný právny základ. Odkaz na postavenie menšín a ich práva v základných právnych predpisoch bude pozitívnym znakom pre európsku integráciu. Vítam presadzovanie Čiernej Hory ako štátu, ktorý je zástancom ekologického hnutia. Jedným z hlavných cieľov EÚ je ochrana životného prostredia. V tejto súvislosti chcem upozorniť na nepriaznivý účinok, ktorý so sebou nesie nadmerný, zle riadený cestovný ruch. Jedným z dôsledkov by mohlo byť oddialenie budúcich prístupových rokovaní.
<P>
Nakoniec chcem povedať, že perspektíva Čiernej Hory na integráciu do EÚ pomáha Európe, aby sa vyrovnala s minulosťou v regióne Balkánu ako celku.
<SPEAKER ID="580" NAME="Csaba Sándor Tabajdi" AFFILIATION="S&amp;D">
(HU) Som rád, že maďarské predsedníctvo považuje rozšírenie v regióne západného Balkánu za jednu z prioritných úloh, a verím, že to podstatne pomôže Čiernej Hore, aby postúpila zo štádia kandidátskej krajiny a nakoniec začala prístupové rokovania. Kolegovia poslanci už spomenuli, aký dôležitý je boj proti korupcii pre vstup krajiny západného Balkánu, ale existujú tu ešte dve ďalšie kľúčové oblasti. Jednou z nich je kvalita susedských vzťahov. V tejto súvislosti urobila Čierna Hora veľmi dobre, keď podpísala dohody s Chorvátskom a Srbskom.
<P>
Druhou sú záležitosti menšín. Čierna Hora má exemplárny dokument o menšinách, ktorý v mnohých ohľadoch stavia na skúsenostiach získaných z modelu miestnej menšinovej samosprávy v našej vlasti Maďarsku. S poľutovaním však musím poznamenať, že súčasne boli neúspešné volebné právne predpisy, a to práve z dôvodu, že nemali vyriešené zastúpenie menšín. Dúfam, že naši priatelia z Čiernej Hory vyriešia aj tento problém.
<SPEAKER ID="581" NAME="Jan Kozłowski" AFFILIATION="PPE">
(PL) Na začiatku by som chcel zablahoželať Čiernej Hore k dosiahnutiu štatútu kandidátskej krajiny na vstup do Európskej únie v decembri 2010. Politický dialóg medzi touto krajinou a inštitúciami EÚ je vo veľmi pokročilom štádiu napriek skutočnosti, že nemá dlhú históriu. Svedectvo o vysokej miere odhodlania a silnej politickej vôli Čiernej Hory uskutočniť zmeny možno vidieť napríklad v spôsobe, akým vykonávala reformy na základe bolonského procesu, alebo v zlepšeniach, ktoré urobila pre fungovanie trhu práce.
<P>
Ako vyplýva z oznámenia Komisie o žiadosti Čiernej Hory, pretrvávajúca vysoká úroveň nezamestnanosti však poukazuje na rozpor medzi zručnosťami, ktoré sú dostupné, a tými, ktoré sú požadované, čo odhaľuje slabé miesta vzdelávacieho systému. Čierna Hora by sa preto mala čo najviac snažiť, aby mali všetky sociálne skupiny vrátane skupín vystavených riziku sociálneho vylúčenia príležitosť získať vysokokvalitné všeobecné vzdelanie a odbornú prípravu s cieľom vybaviť svojich občanov zručnosťami, ktoré zvýšia ich možnosť zamestnať sa.
<SPEAKER ID="582" NAME="Janusz Władysław Zemke" AFFILIATION="S&amp;D">
(PL) Táto rozprava ukazuje, že Čierna Hora je čoraz lepšie pripravená na vstup do štruktúr Európskej únie. Je samozrejmé, že je to dôležité pre samotnú Čiernu Horu, ale chcel by som vás upozorniť na skutočnosť, že v tomto procese existujú ešte dva ďalšie rozmery. Prvým je európsky rozmer, ktorý je ukážkou toho, že zásady a hodnoty, ktorými sa riadia činnosti Európskej únie, sú pre zvyšok Európy stále príťažlivé. Druhý rozmer sa týka Balkánu, keďže tento proces ukazuje ďalším balkánskym štátom, ako cestou sa môžu vydať a akú by mali, v skutočnosti, prejsť. Je to náročná cesta, ale je to cesta, ktorá nie je nemožná.
<P>
Mám jednu veľmi jednoduchú otázku: mohol by nám pán komisár Füle poskytnúť časový plán na budúci vstup Čiernej Hory do Európskej únie? Ďakujem veľmi pekne.
<SPEAKER ID="583" NAME="László Tőkés" AFFILIATION="PPE">
Ako občan Rumunska so silnou vierou v prínosy prosperujúcej multietnickej spoločnosti založenej na mierovom súžití a zmierení medzi národmi vítam snahy Čiernej Hory dodržiavať kodanské kritériá, pokiaľ ide o stabilitu inštitúcií zaručujúcich demokraciu, a spĺňať európske a medzinárodné normy.
<P>
Čierna Hora je parlamentnou demokraciou vychádzajúcou z ústavného a právneho rámca na dodržiavanie zásad právneho štátu, ľudských práv a rešpektovania a ochrany menšín.
<P>
Vo vykonávaní týchto právnych predpisov však existujú vážne medzery. Prevláda korupcia, organizovaný zločin je naďalej vážnym problémom a existujú tu obavy týkajúce sa účinnosti súdnictva.
<P>
Podporujem Čiernu Horu, aby pokračovala vo svojom konštruktívnom zapojení do regionálnej spolupráce a posilňovania bilaterálnych vzťahov so susediacimi krajinami.
<SPEAKER ID="584" NAME="Katarína Neveďalová" AFFILIATION="S&amp;D">
(SK) Minulotýždňová návšteva pána komisára Füleho dokazuje, že oddanosť čiernohorskej vlády v oblasti európskej integrácie je naozaj úprimná a je najlepšou cestou krajiny smerujúcej do Európskej únie.
<P>
Sociálne a politické zmeny, ktoré sa v Čiernej Hore za ostatné roky udiali, sú pozitívnym odkazom nielen pre Európsku úniu, ale aj pre susedné štáty tejto krajiny. Široké spektrum problémov, ktorým sa čiernohorskej vláde podarilo čeliť, ocenila aj OSN. Podľa správy UNDP bude Čierna Hora schopná splniť rozvojové ciele tisícročia, medzi ktoré patrí odstránenie chudoby, jednotné základné vzdelávanie alebo zníženie úmrtnosti detí, už do roku 2015.
<P>
Čiernohorský premiér Igor Lukšič sa na svojej nedávnej návšteve Bruselu vyjadril, že priority Čiernej Hory sú členstvo v Európskej únii a v NATO. Preto ja osobne považujem snahy Čiernej Hory za nesmierne dôležité a plne podporujem asistenciu a pomoc, ktorú Európska únia krajine poskytuje, a verím v skorú budúcnosť tejto krajiny v Európskej únii.
<SPEAKER ID="585" NAME="Raffaele Baldassarre" AFFILIATION="PPE">
(IT) Napriek tomu, že sa pri smerovaní do európskej integrácie dosiahlo doteraz niekoľko vynikajúcich výsledkov, stále ostávajú určité medzery v základných oblastiach pre rozvoj demokratického systému a v úplnom potvrdení dodržiavania zásad právneho štátu.
<P>
Napriek dosiahnutému pokroku v oblasti zmien a doplnení v právnych predpisoch o trestnom konaní a v ďalších základných právnych predpisoch je splnenie niektorých aspektov ešte stále značne pozadu. Hovorím najmä o naliehavej potrebe zaistiť zodpovednosť a účinnosť, ako aj transparentnosť súdnictva, samozrejme aj prokuratúry, a ich nezávislosť od politického zasahovania.
<P>
V tejto súvislosti sú nutné podstatné zmeny v systéme vymenúvania sudcov a prokurátorov, a to zrušením praxe, keď ich vymenúva len parlament a vláda.
<P>
Nakoniec, (...) zlepšiť prístup k spravodlivosti a bezplatnej právnej pomoci.
<SPEAKER ID="586" NAME="Corina Creţu" AFFILIATION="S&amp;D">
(RO) Štatút kandidátskej krajiny na vstup do EÚ, ktorý získala Čierna Hora, je výsledkom otvorenej politiky podporovanej Európskou úniou, ktorá má prospešný vplyv nielen na východnú Európu, ale, ako v tomto prípade, aj na západný Balkán. Čierna Hora je na začiatku cesty, ktorá nebude ľahká ani jednoduchá, má však vyhliadku na vstup a plán a môže tiež využiť skúsenosti krajín v regióne, ktoré prednedávnom ukončili túto prístupovú cestu. Je dôležité, aby ďalšia správa o krajine bola pozitívna a umožnila skutočný začiatok prístupových rokovaní.
<P>
Myslím si, že Európska únia úspešne a v rozhodujúcej miere prispela k procesu zmierenia v bývalej Juhoslávii. Keď raz všetky štáty vytvorené po rozpade juhoslovanskej federácie vstúpia do Európskej únie, vyliečia sa tým aj posledné rany násilnej minulosti, čo je stále záležitosť pre celé európske spoločenstvo. Čiernohorskému národu želám veľa úspechov v jeho úsilí pri modernizácii krajiny, aby splnil podmienky na vstup.
<SPEAKER ID="587" NAME="Andreas Mölzer" AFFILIATION="NI">
(DE) Očakávalo sa, že liberalizácia vízového režimu pre Srbsko, Čiernu Horu a Macedónsko povzbudí turistov a obchodníkov, aby viac využívali túto príležitosť. Namiesto toho vidíme nárast počtu hospodárskych migrantov. V tejto súvislosti sú v týchto krajinách nepochybne dôležité informačné kampane, aby sme mohli vysvetliť, že vízový režim návštevníkov nie je ekvivalentom azylu alebo pracovného miesta v EÚ. Skutočnosť, že EÚ musela vynaložiť tlak na zatvorenie takzvaných cestovných agentúr, ktoré sa špecializovali na vysťahovalectvo do EÚ, znamená nedostatok povedomia o tomto probléme. Budeme musieť počkať, kým uvidíme, aký účinný bude plánovaný systém včasného varovania pre hromadný pohyb v súvislosti s rómskym problémom.
<P>
Veľa ľudí si zrejme myslí, že svoju budúcnosť nenájdu vo svojich domovských krajinách na Balkáne, ako v prípade Čiernej Hory, ale chcú využiť novo získanú slobodu cestovať a prísť do EÚ nezákonne. Nemajú však právo na prístup k európskemu systému sociálneho zabezpečenia.
<P>
Pre Čiernu Horu je dôležité, aby sa viac snažila o zavedenie noriem EÚ do oblastí ako spravodlivosť, boj proti korupcii a ochrana menšín, s cieľom vytvoriť európsku perspektívu.
<SPEAKER ID="588" NAME="Štefan Füle">
člen Komisie. - Naša diskusia bola produktívna, lebo opätovne potvrdzuje potrebu ďalších krokov zo strany Čiernej Hory, aby dosiahla ďalší pokrok na svojej ceste do Európskej únie. Ako uznal návrh uznesenia, o ktorom sme dnes diskutovali, a stanovisko Komisie z novembra minulého roku, Čierna Hora dosiahla veľa, ale musí toho urobiť podstatne viac.
<P>
Krajina teraz vstúpila do rozhodujúceho štádia. Čierna Hora musí dosiahnuť hmatateľné výsledky, aby mohla prejsť do ďalšieho štádia európskej integrácie. Impulz, ktorý vyvolal štatút kandidátskej krajiny, by nemal vyhasnúť, reformy by sa mali vykonávať s rozhodnosťou. Ciele sú dobre známe: je na Čiernej Hore, aby splnila požadované priority a aby sa nakoniec sa zapojila do procesu rokovania. Tempo pokroku Čiernej Hory smerom k členstvu v Európskej únii závisí od jej vlastných úspechov, a preto váham, keď mám odhadnúť kalendár rozširovania, ako ste odo mňa mnohí požadovali. Som však presvedčený, že s našou podporou, ale najmä s odhodlaním svojich ľudí, dosiahne Čierna Hora skutočný pokrok smerom k Európskej únii.
<SPEAKER ID="589" NAME="Enikő Győri" LANGUAGE="HU">
Predovšetkým by som vám chcela poďakovať za túto mimoriadne plodnú diskusiu. Je povzbudivé vidieť, že Európsky parlament naďalej v plnej miere podporuje úsilie Čiernej Hory o európsku integráciu. Chcela by som vás uistiť, že obavy a úlohy, ktoré ste spomenuli počas tejto rozpravy, sú na programe nadchádzajúceho dialógu medzi inštitúciami EÚ o európskej perspektíve Čiernej Hory a vynakladáme čo najväčšie úsilie, aby sme ich riadne vyriešili.
<P>
Padli tu rôzne poznámky a otázky k tomu, čo sa deje v čase medzi udelením štatútu kandidátskej krajiny a začatím prístupových rokovaní, teda prečo sme nezačali rokovania hneď, bez odkladu. Zrejme si aj vy uvedomujete a spomenul to so mnou aj pán komisár, že teraz, keď Čierna Hora dostala štatút kandidátskej krajiny, Komisia stanovila podmienky, ktoré musí splniť. Týchto podmienok je sedem a zahŕňajú dodržiavanie zásad právneho štátu, prijatie opatrení proti organizovanému zločinu, boj proti korupcii atď. Komisia zhodnotí pokrok dosiahnutý v týchto oblastiach, predloží toto zhodnotenie Rade na jeseň a potom budeme môcť rozhodnúť, či sme dosiahli štádium, kedy môžeme začať rokovania.
<P>
Ešte raz vám chcem poďakovať za túto rozpravu a myslím si, že aj toto dokazuje, že Európsky parlament je pripravený vyslať pozitívny signál regiónu západného Balkánu. Signál, ktorý ukáže, že proces rozširovania prebieha, že stále existuje a že musí byť vierohodný. To znamená, že pokrok dosiahnutý s každou krajinou v regióne je založený na osobnom prístupe a výkone. V prípade Čiernej Hory sa to týka toho, čo už bolo povedané; v prípade Srbska to znamená, že sa vypracovali odpovede do prijatého dotazníka a teraz ich zhodnotí Komisia; a v prípade Chorvátska to znamená, že krajina musí dokončiť svoj domácu úlohu a čo najlepšie sa pripraviť, aby zaistila, že sa rokovania ukončia počas funkčného obdobia maďarského predsedníctva. Týmto spôsobom zostáva proces vierohodný a my môžeme zaistiť, že naši bezprostrední susedia, tieto tri európske krajiny, ostanú na správnej ceste, a keď dosiahnu príslušné štádium pripravenosti, budú nakoniec schopné vstúpiť do EÚ.
<SPEAKER ID="590" NAME="Predsedajúca">
V súlade s článkom 110 ods. 2 rokovacieho poriadku som dostala jeden návrh uznesenia.
<P>
Rozprava sa skončila.
<P>
Hlasovanie sa uskutoční v stredu 9. marca 2011.
