<CHAPTER ID="018">
Zjednodušenie SPP (rozprava) 
<SPEAKER ID="592" NAME="Predsedajúca">
Ďalším bodom programu je rozprava o otázke na ústne zodpovedanie Komisii o zjednodušení SPP, ktorú predkladajú James Nicholson, Janusz Wojciechowski v mene skupiny ECR, Albert Deß v mene poslaneckého klubu PPE a George Lyon v mene skupiny ALDE - B7-0566/2010).
<SPEAKER ID="593" NAME="Albert Deß" LANGUAGE="DE">
Vážená pani predsedajúca, pán Cioloş, som rád, že ste dnes tu, aby ste odpovedali na otázky. Európsky parlament 18. mája prijal veľkou väčšinou uznesenie, ktorého cieľom je zjednodušenie spoločnej poľnohospodárskej politiky (SPP). Toto uznesenie ste doteraz, samozrejme, nemohli vykonávať, ale chcel by som vás, pán Cioloş, požiadať, aby ste zohľadnili všetky požiadavky uvedené v tomto návrhu uznesenia, keď začnete reštrukturalizovať poľnohospodársku politiku.
<P>
Bohužiaľ, musím upozorniť na jednu chybičku krásy. Práve som diskutoval so skupinou poľnohospodárov, ktorí boli znepokojení tým, že vaše návrhy týkajúce sa prvého piliera, pán Cioloş, by neznížili množstvo administratívneho zaťaženia, ale namiesto toho by mohli viesť k výraznému zvýšeniu byrokracie.
<P>
Európska únia nemôže niesť zodpovednosť za každé administratívne zaťaženie, pán Cioloş. Veľkú časť tejto zodpovednosti nesú členské štáty. Preto vás žiadam zabezpečiť, aby sme na nadchádzajúcej reforme mohli pracovať spoločne a aby mala takú štruktúru, ktorá umožní jej vykonávanie s čo najmenším administratívnym zaťažením a čo najmenším zaťažením v oblasti dohľadu. To umožní poľnohospodárom sústrediť sa na svoju hlavnú prácu, inými slovami, na výrobu potravín namiesto toho, aby sa od nich požadovalo skúmanie platných právnych predpisov, aby zistili, čoho si musia byť vedomí predtým, než urobia čokoľvek na svojich poliach či vo svojich stodolách.
<P>
V žiadnej inej poľnohospodárskej oblasti na svete poľnohospodárov nezaťažuje toľko požiadaviek a nariadení ako v Európskej únii. Zatiaľ za to nie ste zodpovedný, pán Cioloş. Máte príležitosť stať sa prvým komisárom - skôr než napokon odstúpite a ja neviem, kedy to bude -, ktorý bude môcť povedať, že počas jeho funkčného obdobia sa byrokracia skôr znížila než zvýšila. Ako spravodajca pre reformu poľnohospodárstva by som vám chcel ponúknuť príležitosť spolupracovať s nami na hľadaní riešenia, ktoré by nám umožnilo splniť tento cieľ.
<SPEAKER ID="594" NAME="George Lyon">
autor. - Vážená pani predsedajúca, pán komisár, sme radi, že ste tu dnes s nami. Zjednodušenie a odstránenie byrokracie zo SPP je nepochybne kľúčovým cieľom nasledujúcej reformy, pretože mnoho poľnohospodárov v Škótsku je určite znechutených a hnevá ich byrokracia a neprimeraný charakter systému pokút.
<P>
Verejné peniaze sa musia použiť rozumne a musia sa riadne kontrolovať a my to nijako nespochybňujeme. V súčasnom systéme pokút je však nedostatočná primeranosť na úrovni členských štátov, ako aj na úrovni poľnohospodárov. Tento problém treba v reforme riešiť.
<P>
V Škótsku sú v súčasnosti poľnohospodári v niektorých prípadoch trestaní za malé chyby naozaj veľmi vysokými pokutami. Od mája sa zintenzívnili kontroly a dávajú sa prísne pokuty. Obávam sa, že škótska vláda vám, pán komisár, vyčíta toto konkrétne opatrenie - zintenzívnenie kontrol a sprísnenie systémov pokút.
<P>
Ďalším vysvetlením by však mohlo byť to, že audítori Európskej komisie mali prísť v októbri aj v posledný novembrový týždeň do Škótska a vykonať tam kontroly. Je možné, že škótska vláda mierne spanikárila a že vysoké pokuty a veľmi prísne tresty, ktoré sa zaviedli za posledné tri či štyri mesiace, sú reakciou na obavy, že možno nebude všetko v poriadku, keď audítori prídu do Škótska a vykonajú kontroly.
<P>
Pozreli sa aj k našim kolegom na druhom brehu v Severnom Írsku - som si istý, že môj kolega Jim Nicholson by o tom mohol povedať niekoľko slov - a zaoberali sa osudom vlády tejto krajiny, ktorá čelí vysokej pokute za nesprávne vysvetlenie týkajúce sa pozemkov, na ktoré je možné poskytnúť podporu. To môže byť príčinou opatrení prijatých v Škótsku.
<P>
Pán komisár, môžete vo svojom záverečnom prejave vysvetliť, či ste skutočne príčinou nového prísneho režimu v Škótsku a ste zaň zodpovedný, a môžete potvrdiť, kedy sa dozvieme výsledky kontrol audítorov, ktoré sa uskutočnili v októbri a novembri tohto roka?
<SPEAKER ID="595" NAME="James Nicholson">
autor. - Vážená pani predsedajúca, chcel by som sa ospravedlniť, lebo nie je bežné, aby som neprišiel, keď mám vystúpiť s prejavom. Veľmi sa za to ospravedlňujem.
<P>
Parlament iste vie, že správa môjho kolegu pána Ashwortha o zjednodušení SPP bola prijatá v tomto Parlamente minulý rok v máji. Správa presadzovala odstránenie administratívneho zaťaženia a byrokracie, ktoré sme zaviedli pre európskych poľnohospodárov a ktoré sa podľa mňa stali príliš veľkou záťažou a vážne zasahujú do času, ktorý by v skutočnosti mohli venovať skôr poľnohospodárskej činnosti.
<P>
Hlavnou témou tejto správy bolo to, že reformovaná SPP by sa mala zjednodušiť a politika by sa mala zefektívniť. Obávam sa však, že to, čo dosahujeme, nie je tento cieľ. Budeme mať viac byrokracie, viac administratívneho zaťaženia - a čo máte na mysli, keď hovoríte o ekologizácii prvého piliera? Myslíte tým viac byrokracie a administratívneho zaťaženia; viac papierovania pre poľnohospodárov a viac kontrol; práve to, čo nechcú. Chceme jednu kontrolu každého poľnohospodárskeho podniku; to by malo stačiť na kontrolu kdekoľvek.
<P>
Pánovi komisárovi musím povedať: v súčasnosti máte k dispozícii dostatok nástrojov krížového plnenia; nepotrebujeme viac. Nepotrebujeme ďalšie neúmerné presadzovanie tohto konkrétneho stanoviska. Obraciam sa na vás v mene ľudí, ktorí sa snažia vyrábať potraviny. Hovoríme o potravinovej bezpečnosti v Európe; ak chcete potravinovú bezpečnosť, poskytujeme vám ju - poskytujeme vám bezpečnosť potravín. Nechajte poľnohospodárov vyrábať potraviny.
<P>
Môžem sa vyjadriť k tomu, čo práve povedal pán Lyon? Naši poľnohospodári v Severnom Írsku čelia zníženiu o 60 miliónov EUR v dôsledku mapovania. Nikto netvrdí, že mapy, ktoré boli vytvorené pred mnohými rokmi, sú úplne dokonalé. Ale nikto mi nepovie, že južne od našich hraníc, v Írskej republike, sú mapy lepšie alebo že sú lepšie v Taliansku - mapy, ktoré boli vytvorené pred rokmi. Prečo máme túto situáciu? Prečo zaťažujeme týmito prísnymi opatreniami našich poľnohospodárov, keď ich nepotrebujú ani nechcú, keď jediné, čo chcú robiť, je vyrábať dobré potraviny?
<SPEAKER ID="596" NAME="Dacian Cioloş" LANGUAGE="FR">
Vážená pani predsedajúca, dámy a páni, dovoľte mi najprv odpovedať na vašu písomnú otázku týkajúcu sa zjednodušenia spoločnej poľnohospodárskej politiky. Ako som povedal viackrát, odkedy som sa stal komisárom, je to dôležitá téma, ktorú zohľadníme v budúcich právnych predpisoch.
<P>
Svoje vystúpenie začnem prvou časťou vašej otázky: čo urobila Komisia doteraz na uľahčenie života poľnohospodárov? Myslím si, že ak sa pozrieme na to, čo sa urobilo za ostatných pár rokov, odpoveď je jasná: Komisia už urobila veľa na zjednodušenie vecí a zaviedla už veľa opatrení na uľahčenie života poľnohospodárov.
<P>
V marci 2009 Komisia predložila oznámenie s názvom Zjednodušená SPP pre Európu - úspech pre všetkých. Toto oznámenie zdôrazňuje činnosti, ktoré sa uskutočnili za ostatných niekoľko rokov, a poskytuje informácie o dosiahnutom znížení administratívneho zaťaženia.
<P>
Nechcem opakovať každý prvok tohto oznámenia, ale chcem sa podrobnejšie zmieniť o niekoľkých príkladoch.
<P>
V prvom rade treba povedať, že prijatie nariadenia Rady o vytvorení spoločnej organizácie poľnohospodárskych trhov v roku 2007 viedlo k výraznému zníženiu administratívneho zaťaženia pri uplatňovaní rámca európskych právnych predpisov na SPP.
<P>
Cieľom tejto spoločnej organizácie poľnohospodárskych trhov, vzhľadom na jej technické charakteristiky, nebolo zmeniť zásadnú politiku, ale harmonizovať ustanovenia, a tým zjednodušiť riadenie pravidiel SPP, zjednodušiť a viac sprístupniť pravidlá SPP a zjednodušiť ich uplatňovanie.
<P>
Zjednodušenie bolo jedným z hlavných dôvodov, ktoré motivovali návrhy Komisie na kontrolu stavu. Nariadenie prijaté v roku 2009 zjednodušuje ustanovenia režimu jednotných platieb, a tým zvyšuje účinnosť reformy SPP z roku 2003.
<P>
Pre názornú predstavu o pokroku dosiahnutom v odvetví poľnohospodárstva chcem okrem toho spomenúť aj akčný program na zníženie administratívneho zaťaženia v Európskej únii. V súvislosti s týmto programom sa vykonalo niekoľko hodnotení. Výsledok týchto hodnotení ukazuje, že administratívne zaťaženie sa v odvetví poľnohospodárstva znížilo o 36 %, čo je omnoho viac, než je hlavným cieľom programu: znížiť ho o 25 %.
<P>
Môj predchodca minulý rok predložil prvú reakciu útvarov Komisie na zoznam 39 návrhov na zjednodušenie, ktoré v apríli 2009 navrhlo 13 členských štátov. Niektoré z 39 návrhov sa realizovali koncom roka 2009 a začiatkom roka 2010. Ostatné návrhy sú uvedené v balíku opatrení týkajúcich sa zjednodušenia, ktorý práve prijala Komisia s odkazom na priame platby a rozvoj vidieka. Rade a Parlamentu boli predložené nariadenia.
<P>
Pokiaľ ide o druhý pilier, Komisia začala pracovať na štúdii o administratívnom zaťažení, ktoré vyplýva z vykonávania programov na rozvoj vidieka pre ich príjemcov. Štúdia sa sústredila na dve kategórie opatrení: agroenvironmentálne opatrenia a opatrenia na modernizáciu poľnohospodárskych podnikov. Výsledky tejto štúdie použijeme vo svojich úvahách o SPP v období po roku 2013.
<P>
Na záver tohto prvého bodu vás chcem tiež informovať, že program pokračuje a že je v ňom zahrnutý čas zamestnancov Generálneho riaditeľstva pre poľnohospodárstvo a rozvoj vidieka strávený v poľnohospodárskom podniku. Tento program, ktorý sa tiež nazýva Skúsenosti zo žatvy, nám pomáha udržiavať priamy kontakt s tým, čo sa v skutočnosti deje v praxi, a použiť tieto skúsenosti v pripravovaných rozhodnutiach.
<P>
Teraz k druhej časti vašej otázky: ako zohľadní Komisia návrhy Parlamentu vo svojej práci o SPP v období po roku 2013? Aj tu vás môžem uistiť, že tieto otázky ma zaujímajú a že plánujeme vziať do úvahy všetky analýzy, ktoré sme už uskutočnili s úmyslom zjednodušiť SPP, ale aj návrhy, ktoré predložíme a ktoré nesmerujú k väčšiemu administratívnemu zaťaženiu, ale skôr k poskytnutiu väčšej záruky daňovým poplatníkom, že peniaze sa správne využijú.
<P>
Aj v tejto veci som otvorený akémukoľvek technickému návrhu, ktorý by ste chceli predložiť. Začiatkom decembra predstúpim pred vašich kolegov poslancov z Výboru pre kontrolu rozpočtu, ktorí sa tiež pýtajú, čo robí Komisia pre to, aby zabezpečila správne využitie verejných peňazí. Komisia môže v tomto prípade len uplatniť nariadenia, ktoré prijala Rada, často po zohľadnení stanoviska Parlamentu.
<P>
Nie je to Komisia, kto pridáva administratívne úlohy. Komisia len uplatňuje existujúce nariadenia Rady. V tomto vás môžem ubezpečiť, že v budúcnosti nebudeme predkladať návrhy, ktoré by veci zbytočne komplikovali. Naopak, budeme predkladať návrhy, ktoré svojím obsahom zvýšia dôveryhodnosť SPP. Ako som už povedal, pokiaľ ide o poľnohospodárov, ich hlavnou úlohou je poľnohospodárska výroba. Práve oni pracujú s týmito prírodnými zdrojmi a aj z dôvodu tejto činnosti je vyčlenená časť finančných prostriedkov SPP na túto politiku.
<P>
V súvislosti s tým, čo plánujeme uskutočniť v období po roku 2013, by som vás chcel informovať, že súčasne s prípravou legislatívneho balíka pre SPP po roku 2013 som sa rozhodol zriadiť technickú skupinu na vysokej úrovni s Komisiou a členskými štátmi, ktorej cieľom bude zabezpečiť, aby legislatívny balík nebol zdrojom ďalšieho administratívneho zaťaženia, ale naopak, aby zjednodušil veci všade, kde to bude možné.
<P>
Ako povedal pán Lyon, administratívne zaťaženie, s ktorým sa stretávajú poľnohospodári v praxi, často nepochádza len od Komisie. Viete, že riadenie je spoločné s členskými štátmi a že príčinou rozdielov v uplatňovaní medzi jednotlivými členskými štátmi sú často práve vnútroštátne správy. Pokiaľ ide o tieto veci, o zjednodušení nerozhoduje Komisia. Ako som už povedal, Komisia už veci zjednodušila. Ešte je potrebné zjednodušiť ich na úrovni členských štátov.
<P>
V odpovedi na otázku pána Lyona týkajúcu sa Škótska chcem uviesť, že Komisia aj tu iba dodržiava nariadenia, v ktorých sa uvádza, že tým poľnohospodárom, ktorí nedodržiavajú normy krížového plnenia, by sa mali udeľovať pokuty nielen v Škótsku, ale aj v Severnom Írsku a kdekoľvek v Európe. Znovu opakujem, že ak nedodržíme toto pravidlo, zdiskredituje nás to v súvislosti so záväzkami, ktoré nútia poľnohospodárov, aby dodržiavali európske právne predpisy, pretože krížové plnenie nie je norma, ktorú doplnila Komisia, členský štát alebo niektorý iný orgán, ale vyplýva z európskych právnych predpisov, čo je zohľadnené v týchto nariadeniach. Vládam doručíme podrobnejšie informácie začiatkom decembra, kedy má Komisia predložiť výsledky svojich kontrol.
<SPEAKER ID="597" NAME="Michel Dantin" LANGUAGE="FR">
Vážená pani predsedajúca, pán komisár, dobre ovládate francúzsky jazyk a dobre poznáte našu krajinu. Vo Francúzsku máme výraz, ktorý opisuje niečo, o čom niekto sníva, ale čo sa nikdy nestane skutočnosťou; hovoríme o fantóme Arlésienne.
<P>
Pre poľnohospodárov je zjednodušenie nepochybne jedna z foriem, jedna z podôb fantómu Arlésienne. Ako ste povedali, Komisia už prijala opatrenia a pokúša sa zjednodušiť postupy a ja by som chcel uviesť trochu viac podrobností. Táto otázka má podľa mňa dva aspekty.
<P>
Po prvé, všetko sa týka žiadostí o poskytnutie pomoci. Myslím si, že by sa malo uznať, že v priebehu niekoľkých uplynulých rokov a mesiacov bola snaha o zjednodušenie administratívnej práce; za to vám patrí naše uznanie. Po druhé, existujú obmedzenia týkajúce sa všetkých podmienok, nekonečné správy, ktorých podávanie sa požaduje od poľnohospodárov o všetkom, čo robia: o odvoze prívesu plnom hnoja na pole, o použití dávky hnojiva na druhom poli, o použití dávky prípravku na ochranu rastlín na treťom poli. Ak urobia chybu, dostanú trest.
<P>
Vzhľadom na túto situáciu sa, pán komisár, domnievam, že určite musíme nájsť riešenia. Minulý týždeň počas prezentácie návrhu o budúcej spoločnej poľnohospodárskej politike ste spomenuli niekoľko integračných opatrení, ktoré by sa mohli zaviesť. Tieto opatrenia by v skutočnosti mohli prostredníctvom výsledku, ktorý prinesú, viesť k opatreniam, ktoré môžu podľa posudku kontrolovať poľnohospodári, ako aj Komisia, a ktorých vedecky podloženým účinkom si môžeme byť istí. Mám na mysli príklad striedania plodín. Tieto opatrenia by nám mali umožniť zjednodušiť povinnosti, ktorými sú zaťažovaní poľnohospodári. To predstavuje v budúcnosti značné množstvo práce.
<P>
Ďalej ste dnes, tak ako minulý týždeň, spomenuli, čo je povinnosťou členských štátov, a myslím si, že ste mali pravdu. Kontrolóri Komisie každý rok pred návštevou poľnohospodárov navštívia členské štáty. Idú tam kritickým pohľadom zistiť, čo nie je správne. A nemohli by sme ich misiu mierne zmeniť, pán komisár, a požiadať ich, aby v zozname tiež uviedli - bolo by to užitočné pre členské štáty - oblasti, v ktorých členské štáty zachádzajú priďaleko pri uplatňovaní právnych predpisov EÚ? Zachádzať priďaleko znamená zaťažovať poľnohospodárov povinnosťami, ktoré sú zbytočné v súvislosti s nariadeniami. Keby ste to urobili, zlepšili by ste obraz Európy u našich európskych spoluobčanov.
<SPEAKER ID="598" NAME="Luis Manuel Capoulas Santos" LANGUAGE="PT">
Vážená pani predsedajúca, pán komisár, zjednodušenie spoločnej poľnohospodárskej politiky (SPP) je cieľ, ktorý sme všetci celé roky vyhlasovali. Ostáva však ešte veľmi dlhá cesta, kým tento cieľ v plnej miere dosiahneme, aj napriek úsiliu, ktoré vynakladá Komisia, čo treba uznať. Napriek tomu by som chcel za Skupinu progresívnej aliancie socialistov a demokratov v Európskom parlamente veľmi jednoznačne povedať, že zjednodušenie sa v žiadnom prípade nemôže chápať ako príprava pôdy pre znižovanie nákladov alebo menej prísnosti pri kontrole alebo monitorovaní verejnej pomoci. Nie je možné použiť žiadnu zámienku na to, aby sa obišla táto zásadná požiadavka transparentnosti. Začatím nových rokovaní o SPP v období po roku 2013 máme teraz výbornú príležitosť dosiahnuť tento cieľ. Bez zjednodušenia samotnej štruktúry SPP sa však nedosiahne významný pokrok v zjednodušení a skupina S&D k tejto veci vyjadrila svoje stanoviská.
<P>
V apríli sme uverejnili dokument, ktorý obhajoval reorganizáciu dvoch pilierov, a s uspokojením konštatujeme, že Komisia na tomto základe prijala niektoré z našich návrhov. Nechápem, ako je možné, aby sa na pomoc, ktorá nesúvisí s výrobou a na ktorú sa vzťahujú podobné kritériá, ktoré majú v podstate environmentálny charakter - ako sú priame platby, agroenvironmentálne opatrenia alebo odškodnenia pre znevýhodnené regióny -, vzťahovali rôzne byrokratické úpravy a kontroly a aby nebola zahrnutá do spoločného jednotného systému. Zdá sa mi tiež veľmi ťažké pochopiť, koľkí z tých, ktorí hovoria o zjednodušení, sú najväčšími odporcami zmeny súčasnej štruktúry SPP.
<P>
Preto sa, pán komisár, teším na prácu, ktorú máte vykonať, ako aj na vypracovanie usmerňovacieho dokumentu, ktorý ste nám práve predstavili. Chcel by som využiť túto príležitosť, aby som vyjadril nádej, že všetci tí, ktorí chcú skutočné zjednodušenie, to dokážu tým, že sa zapoja do diskusie o budúcnosti SPP, ktorú čoskoro začneme.
<SPEAKER ID="599" NAME="Britta Reimers" LANGUAGE="DE">
Vážená pani predsedajúca, pán Cioloş, dámy a páni, jednou z našich najdôležitejších priorít ako poslancov Európskeho parlamentu je znížiť byrokraciu a zjednodušiť právne predpisy a nariadenia vo všetkých politických oblastiach Európskej únie. To je jediný spôsob, ktorým môžeme efektívne riadiť peniaze daňových poplatníkov a zvýšiť mieru súhlasu s našimi politickými rozhodnutiami u európskych občanov. Z tohto dôvodu je dôležité, aby poľnohospodári pocítili priame účinky takýchto opatrení zameraných na zjednodušenie v odvetví poľnohospodárstva. Ich úlohou je vyrábať potraviny, nie písať knihy.
<P>
V čase, keď sa stále viac obmedzujú rozpočty miestnych orgánov, je dôležité aj to, aby sme znížili množstvo práce, ktorú majú vykonať ich administratívni pracovníci. Nariadenia sa musia vypracovať tak, aby v nich nebolo zbytočne veľa údajov. Okrem toho musíme zabezpečiť, aby boli sankcie, ktoré zavedieme, primerané porušeniu nariadení. Účinnú, dlhodobú politiku charakterizuje to, že väčší dôraz kladie na poradenstvo než na tresty. To je jediný spôsob, ako môžeme našich občanov a našich poľnohospodárov stimulovať v realizácii nových zistení a ako môžeme vyhovieť požiadavkám spoločnosti. Toto všetko musíme zohľadniť v diskusii o budúcej spoločnej poľnohospodárskej politike. Musíme sa tiež viac zamerať na zabezpečenie toho, aby nebola duplicita formalít a kontrol a aby sa formuláre vyplňovali len vtedy, ak správnym orgánom a samotným poľnohospodárom poskytnú skutočnú pridanú hodnotu. Musíme sa konečne naučiť pracovať spoločne a nie proti sebe.
<SPEAKER ID="600" NAME="Alyn Smith">
v mene skupiny Verts/ALE. - Vážená pani predsedajúca, v mene Skupiny zelených/Európskej slobodnej aliancie ďakujem pánovi komisárovi za to, že dnes prišiel, a ďakujem našim kolegom, najmä pánovi Ashworthovi, za pôvodné uznesenie, ktoré podnietilo dnešnú diskusiu.
<P>
Pán komisár, chcel by som vás upozorniť najmä na odseky 52 a 53 pôvodného uznesenia o transparentnosti sankcií. Myslím si, že okrem spôsobenia vnútorných problémov máme problém v Škótsku a v celej EÚ s tým, ako naši poľnohospodári vnímajú transparentnosť presadzovania predpisov, najmä tých, ktoré sa týkajú krížového plnenia. Domnievam sa, že v budúcnosti budeme potrebovať oveľa väčší stupeň jasnosti z hľadiska toho, čo sa požaduje a očakáva od poľnohospodárov, ako aj toho, aké dôsledky má nedodržiavanie predpisov.
<P>
V budúcnosti budeme tiež potrebovať viac porozumenia, viac flexibility. Hoci oceňujem, že sa musíte zaoberať nariadeniami, ako sú vypracované, sme tu na to, aby sme nariadenia prepracovali - a na túto prácu sa tešíme. Je priepastný rozdiel medzi nehodou a podvodom. V súčasnosti, ako veci naznačujú, sa s poľnohospodármi v obidvoch prípadoch zaobchádza viac-menej rovnako, hoci je priepastný rozdiel v skutočnom svete v tom, ako to funguje.
<P>
Ďalej by som bol veľmi vďačný, pán komisár, keby ste najmä v súvislosti s odsekom 66 uviedli, aký je váš názor na našu výzvu na trojročné moratórium na sankcie krížového plnenia na EID - elektronickú identifikáciu oviec. My v Škótsku sa snažíme zaviesť túto technológiu do praxe, ale má to veľmi ďaleko od dokonalosti. Prijatie neprimeraného prístupu v krížovom plnení nariadení o EID by však bolo len prisypaním poriadnej dávky soli do rany. Snažíme sa, aby to fungovalo, a počuli sme, že chcete pružnosť. Bol by som vďačný, keby ste ma dnes večer uistili, že to tak bude.
<SPEAKER ID="601" NAME="Richard Ashworth">
v mene skupiny ECR. - Vážená pani predsedajúca, napísal som pôvodnú správu. V tejto správe som hovoril o úlohách, ktoré čakajú poľnohospodárstvo, a zdôraznil som spôsoby, ako sa spoločná poľnohospodárska politika musí zmeniť, aby mohla tieto úlohy splniť. V správe som upozornil na skutočnosť, že veľa odvetví poľnohospodárstva, najmä odvetvie chovu hospodárskych zvierat, má v súčasnosti skutočné finančné ťažkosti. Je naliehavo potrebné znížiť zaťaženie, a to z hľadiska času aj nákladov, ktorými poľnohospodárov zaťažilo nepotrebné a neprimerané nariadenie v oblasti spoločnej poľnohospodárskej politiky.
<P>
Uviedol som mnoho príkladov prípadov, v ktorých sú nariadenie a sankcie neprimerané - v mnohých prípadoch dokonca nespravodlivé. Hovoril som o potrebe posúdení vplyvu, o potrebe väčšej harmonizácie noriem kontroly a tvrdil som, že nie je dôvod, aby sa samoregulácia nemohla úspešne použiť v poľnohospodárstve. Predovšetkým požadujem zmenu v kultúre spoločnej poľnohospodárskej politiky.
<P>
Samozrejme, chápem potrebu finančnej integrity, ale Dvor audítorov celkom jasne vysvetlil, že nadmerné komplikácie boli často príčinou problému. Rovnako určite chápem, že riadenie a výklad nariadení sa medzi jednotlivými národmi príliš líšia.
<P>
Pri písaní správy ma povzbudila skutočnosť, že mnohé vlády jednotlivých štátov, ako aj popredné poľnohospodárske organizácie žiadali zjednodušenie spoločnej poľnohospodárskej politiky. Pán komisár, teraz, keď rokujeme o reforme spoločnej poľnohospodárskej politiky, je ten správny čas dokázať, že môžeme pomôcť tomuto odvetviu, a nie ho obmedzovať nepotrebnou administratívnou záťažou a nepotrebnými nákladmi.
<P>
Hoci dokonale chápem pokrok, ktorý ste dosiahli, a som vám zaň vďačný, som zaskočený tým, že nie je zohľadnený vo výrobných cenách poľnohospodárov v krajine, z ktorej pochádzam.
<SPEAKER ID="602" NAME="João Ferreira" LANGUAGE="PT">
Vážená pani predsedajúca, v máji, v čase, keď sa v tomto Parlamente hlasovalo o uznesení týkajúcom sa zjednodušenia spoločnej poľnohospodárskej politiky (SPP), sme zdôraznili, že výsledkom tohto zjednodušenia nesmie byť menej pomoci pre poľnohospodárov ani zrušenie prostriedkov organizovania trhov. Pripomínam, že na to upozornilo aj samotné uznesenie, ktoré sme prijali. Od prijatia uznesenia uplynulo šesť mesiacov, no vážne dôvody na obavy zostávajú. Nedávne oznámenie Komisie prinieslo len zvýšenie týchto obáv.
<P>
Takzvané tradičné prostriedky organizovania trhov, ako sú verejné intervencie a iné, by sa nemali ani nemohli zrušiť pod zámienkou údajnej racionalizácie a zjednodušenia, lebo keby sa to stalo, pokračoval by a zintenzívnil by sa zánik drobného a stredného poľnohospodárstva, ktorý prebieha v mnohých krajinách. Určite ešte treba veľa vykonať v súvislosti so zjednodušením SPP a veľa z toho je pozitívne, dokonca nevyhnutné. Okrem mnohých ďalších možností mám na mysli potrebu zmeniť pokuty, najmä ak sa týkajú porušení, ktoré nezavinili poľnohospodári, potrebu zjednodušovania procesu predkladania žiadostí a potrebu zmien v identifikácii zvierat. Okrem zjednodušenia, ktoré by bolo prospešné pre všetkých poľnohospodárov, najmä pre drobných a stredných výrobcov, je však potrebná aj rozsiahla reorganizácia SPP, ktorá posilňuje intervenčné nástroje a poľnohospodárom zaručuje spravodlivé ceny; ktorá obnovuje nástroje regulujúce produkciu, ako sú kvóty a výrobné práva; ktorá - keďže hovoríme o zjednodušení - zaručuje každej krajine niečo také jednoduché, ako je právo na výrobu, ako aj právo na potravinovú bezpečnosť a sebestačnosť; a ktorá určuje zásady modelovania a zvyšovania pomoci a odstraňuje súčasnú nerovnováhu medzi krajinami, ktoré sú výrobcami, a úrovňami výroby.
<P>
Pán komisár, veľmi nás znepokojuje, že Komisia trvá na podriadení poľnohospodárstva a výroby potravín trhu a konkurencieschopnosti. Výsledok tejto politiky liberalizácie sa už prejavil: zrušenie výroby miliónmi malých a stredných poľnohospodárskych podnikov, ktoré sa nedá zastaviť, neistota príjmov, zvýšenie kolísania cien a zhoršenie potravinovej závislosti v nespočetných krajinách a regiónoch. Súhlasíme so zjednodušením, ktoré slúži záujmom poľnohospodárov - najmä drobných a stredných poľnohospodárov - a umožňuje im pokračovať vo výrobe. Namietame proti zjednodušeniu, ktoré ničí výrobu a výrobcov, a budeme proti nemu v tomto Parlamente ďalej bojovať.
<SPEAKER ID="603" NAME="John Bufton">
v mene skupiny EFD. - Vážená pani predsedajúca, cieľom správy o reforme SPP je predovšetkým vysvetliť opatrenia, ktoré sú uvedené v možnosti č. 2. Predpokladám, že je to prístup, ktorý uprednostňuje Komisia.
<P>
Mám obavy v súvislosti s nedostatočnou jednoznačnosťou a časovým rámcom na schválenie. Očakáva sa od nás, že rozhodneme o najlepšej možnosti pre SPP pred úpravou návrhov? Obávam sa väčšieho byrokratického zaťaženia farmárov napriek tomu, že správa požaduje jednoduchší, konkrétnejší režim podpory vrátane zjednodušenia pravidiel krížového plnenia.
<P>
Správa sa zameriava na malé a aktívne poľnohospodárske podniky bez toho, aby spresnila, ako sa dá merať veľkosť a sledovať aktivita. V správe sa uvádza, že dva piliere spoločnej poľnohospodárskej politiky by sa mali zamerať na efektívnosť, ale obávam sa, že stimulovanie malých poľnohospodárskych podnikov a súčasné odmeňovanie environmentálneho rozvoja by mohli mať za následok to, že domáci poľnohospodári sa vzdajú poľnohospodárskej činnosti zameranej na výrobu s cieľom získať výhody zo SPP. Obávam sa, že napriek tomu, že správa uznáva dlhodobú potravinovú bezpečnosť a rastúci celosvetový dopyt, konkurencieschopnosť nášho poľnohospodárstva sa zníži.
<P>
V správe sa hovorí o zvýšení skrytého európskeho výrobného potenciálu pri súčasnom dodržaní záväzkov EÚ v medzinárodnom obchode. Poznamenáva sa v nej, že podiel poľnohospodárstva sa v potravinovom reťazci znížil, pričom podiel odvetvia veľkoobchodu a odvetvia distribúcie sa zvýšil. Dvojstranné dohody so zoskupením Mercosur vrátane spätného dovozu v odvetví poľnohospodárstva by mohli znížiť schopnosť európskych poľnohospodárov predávať za spravodlivé trhové ceny.
<P>
Správa pripúšťa, že európski poľnohospodári čelia celosvetovej hospodárskej súťaži a zároveň musia rešpektovať ciele v oblasti životného prostredia, potravinovej bezpečnosti, kvality a dobrých životných podmienok. Lenže niektorí juhoamerickí poľnohospodári v dôsledku menej prísnych nariadení využívajú odlesňovanie, sú schopní vyrábať vo veľkom a potom vyradiť európskych poľnohospodárov v cenovej konkurencii.
<SPEAKER ID="604" NAME="Krisztina Morvai" AFFILIATION="NI">
(HU) Vážená pani predsedajúca, Európska únia je medzi maďarskými poľnohospodármi, najmä medzi tými drobnými, dosť neobľúbená. Nie je to len preto, že 100 % našich trhov sa muselo obetovať v prospech dovozu zahraničných potravín výmenou za malý zlomok podpory pre poľnohospodárstvo, ktorú dostávajú poľnohospodári v starých členských štátoch, ale tiež z dôvodu, ktorý je predmetom dnešného rokovania: prehnanej byrokracie a hroznej administratívnej záťaže, ktorá, ako sa už viackrát konštatovalo, bráni aj maďarským poľnohospodárom vykonávať ich skutočnú prácu - poľnohospodársku činnosť.
<P>
Dovoľte mi upozorniť na to, že v starých členských štátoch, teda aj v Maďarsku, je ďalšia veľká komplikácia, a to štátna socialistická alebo komunistická tradícia. Štátni úradníci sa domnievajú, že nie oni sú tu pre občanov, a v tomto prípade pre poľnohospodárov, ale naopak, že občania sú tu pre štát a pre byrokratických štátnych úradníkov. Títo štátni úradníci ponižujúcim a urážajúcim spôsobom úplne zbytočne komplikujú život poľnohospodárom, a to regulovaním poľnohospodárov nad rámec platných pravidiel.
<P>
Sme stále zaplavení sťažnosťami. Naposledy to bola napríklad sťažnosť, že úhrada nákladov na podujatie organizované na základe verejnej súťaže v rámci druhého piliera bola odmietnutá s vysvetlením, že príslušný poľnohospodár nedostal tri cenové ponuky na koláčiky, ktoré podával účastníkom. Toto je typický prípad ponižovania, nadmernej regulácie a zneužívania právomoci.
<P>
Ako sa to dá napraviť? Tak, že sa zabezpečí, aby sa sťažnosti na takéto zneužitie mohli podávať nielen orgánom s rozhodovacou právomocou, čo je, ako vieme, úplne zbytočná snaha, ale aj samotnej Európskej únii, keďže sme k nej pristúpili a Európska únia takúto pomoc poskytuje z poplatkov. Európska únia by mala vytvoriť kontrolný mechanizmus, na ktorý by sa mohli ľudia obrátiť a ktorý by mohol ponižovanie a zneužívanie tohto druhu prešetriť a uplatniť sankcie.
<SPEAKER ID="605" NAME="Rareş-Lucian Niculescu" AFFILIATION="PPE">
(RO) Vážená pani predsedajúca, predovšetkým chcem uvítať záväzok pokračovať v procese zjednodušovania spoločnej poľnohospodárskej politiky, ktorý Komisia vyjadrila vo svojom nedávnom oznámení. Nadmerná regulácia znamená menej konkurencieschopnosti, kým nadmerná nepružnosť znamená menej účinné fungovanie.
<P>
Jeden z dôvodov súčasnej požiadavky na reformu SPP je nepochybne potreba jej zjednodušenia. Chcel by som uviesť niekoľko mimoriadne dôležitých aspektov uznesenia o zjednodušení SPP, ktoré prijal tento Parlament.
<P>
Môj kolega pán Michel Dantin uviedol tie štáty, ktoré zachádzajú priďaleko pri uplatňovaní európskych právnych predpisov. Myslím si, že je potrebné obmedziť administratívne formality na tie najpodstatnejšie nielen na úrovni EÚ, ale aj na úrovni členských štátov.
<P>
Komisia by mala zvážiť možnosť spoločného regulačného rámca pre požadované dokumenty. Takéto odporúčanie by som charakterizoval ako maximálne prijateľnú úroveň byrokracie. Dobre vieme, že keď byrokracia na úrovni EÚ požaduje na schválenie tri podpisy, byrokracia na vnútroštátnej úrovni pridá ďalších päť. Naďalej je potrebné uplatňovať len tie nariadenia a podmienky, ktoré sú dôležité a absolútne nevyhnutné a ktoré poskytujú nesporné výhody.
<P>
Samotné zjednodušenie nestačí. Opatrenia, ktoré poskytujú odbornú prípravu a informácie potenciálnym príjemcom, musia byť takisto rozsiahlejšie. Napríklad by malo byť povinné, aby sa určitý podiel finančných prostriedkov na rozvoj vidieka vyčlenil na opatrenia tohto druhu.
<P>
Vzhľadom na to, že zjednodušenie priamo súvisí s transparentnosťou, využijem príležitosť prítomnosti pána komisára na schôdzi a položím mu v tejto súvislosti otázku. O akých opatreniach uvažuje Komisia, aby s ohľadom na nedávne rozhodnutie Európskeho súdneho dvora týkajúce sa príjemcov prostriedkov z Európskeho poľnohospodárskeho fondu zabezpečila, že aj v budúcnosti sa budú uverejňovať informácie o týchto osobách?
<SPEAKER ID="606" NAME="Marc Tarabella" AFFILIATION="S&amp;D">
(FR) Vážená pani predsedajúca, pán komisár, dámy a páni, aj ja by som chcel ako pán Niculescu uvítať plán Komisie pokračovať v úsilí o zjednodušenie spoločnej poľnohospodárskej politiky, ale znepokojujú ma aj obavy z reakcie pána Ashwortha na správu o zjednodušení administratívy.
<P>
Vzhľadom na zložitú hospodársku situáciu, v ktorej sa naši poľnohospodári v súčasnosti ocitli, by som chcel, aby SPP po roku 2013 skutočne umožnila poľnohospodárom sústrediť sa na hlavný cieľ, ktorým je výroba bezpečných a kvalitných potravín, a zároveň ich podporovala v poskytovaní nekomerčných verejných služieb. Je najvyšší čas zmierniť administratívne zaťaženie našich výrobcov, zrušiť zbytočné právne predpisy a poskytnúť poľnohospodárom 27 členských štátov rovnaké možnosti pochopiť, čo sú ich povinnosti, ale aj to, aké majú práva. Potrebujú jednoduchšiu SPP, ktorá bude lepšie reagovať na ich potreby.
<P>
V čase, keď sa považuje za nevyhnutné, aby sa poľnohospodári vo svete postavili proti sebe, a to napriek poľnohospodárskej kríze a kríze potravín, ktoré nasledovali po sebe, a to na severe aj na juhu, v čase, keď poľnohospodári musia bojovať za získanie spravodlivých cien, spravodlivejšej odmeny za svoju prácu, to najmenej, čo môžeme pre nich urobiť, aby sme im pomohli, je požiadať Komisiu, aby pravidelne diskutovala so stranami zainteresovanými v odvetví poľnohospodárstva s cieľom posúdiť vplyv našich nariadení v praxi a vymedziť jednoduché a transparentné praktické pravidlá pre našich poľnohospodárov a našich daňových poplatníkov.
<P>
Skončím tým, čo povedal Charles Baudelaire: absolútna jednoduchosť je najlepší spôsob, ako sa vyznamenať. Takže vyzývam Európsku komisiu, aby sa venovala tomuto veľmi dôležitému poslaniu, a v tejto súvislosti sa, prirodzene, plne spolieham na to, že pán Cioloş tento cieľ dosiahne.
<SPEAKER ID="607" NAME="Marian Harkin" AFFILIATION="ALDE">
Vážená pani predsedajúca, pán komisár, pre mňa je tá najdôležitejšia veta v uznesení odsek 7, v ktorom sa hovorí: "očakáva, že v súlade so zásadami lepšej regulácie budú všetky budúce právne predpisy doplnené plnohodnotným hodnotením vplyvu zohľadňujúcim regulačnú a administratívnu záťaž, ktoré zabezpečí, aby nová regulácia bola primeraná cieľom, ktoré má dosiahnuť".
<P>
Chcem sa vás spýtať, či máme nejakú nadej, že sa to uskutoční. Môžete nám, pán komisár, povedať, že tieto princípy budú najdôležitejšie pre prácu, ktorú vykonávame v súvislosti so SPP po roku 2013?
<P>
Preskúmala som váš vynikajúci dokument z minulého týždňa. Niektoré titulky nám hovoria, že poľnohospodárstvo má zaručiť potravinovú bezpečnosť a sledovateľnosť. Má poskytnúť európskym občanom kvalitu, hodnotu a rozmanitosť potravín, vytvoriť miestnu zamestnanosť a priniesť mnohé hospodárske, sociálne, environmentálne a územné výhody. Musí zabezpečiť efektívne výsledky verejnej politiky. Musí byť ekologickejšie a musí prispieť k zmierneniu zmeny klímy. Musí sa zaoberať takými otázkami ako udržateľná správa pôdy a strata biodiverzity, podporovať obnoviteľné zdroje energie, podporovať zdravie zvierat a rastlín a zaručiť dobré životné podmienky zvierat. Musí dodržiavať pravidlá krížového plnenia a musí sa riadiť veterinárnymi a fytosanitárnymi nariadeniami. Musí reagovať na kolísanie cien na trhu a prežiť ako najslabší článok potravinového reťazca. Musí konkurovať dovozu potravín z tretích krajín, ktoré sa vyrábajú v celkom odlišných podmienkach. A to všetko možno v podmienkach so znižujúcim sa rozpočtom.
<P>
Pán komisár, povedali ste, že budúci týždeň musíte odôvodniť SPP Výboru pre kontrolu rozpočtu. Myslím si, že máte dosť argumentov.
<SPEAKER ID="608" NAME="Oldřich Vlasák" AFFILIATION="ECR">
(CS) Vážená pani predsedajúca, zníženie prebujnenej a zbytočnej byrokracie je prirodzeným záujmom všetkých a je to predovšetkým celkom oprávnená požiadavka poľnohospodárov, ktorí potrebujú čo najviac času a energie na svoju vlastnú prácu - rastlinnú výrobu a chov hospodárskych zvierat - a nie na boj s úradným šimľom a vypĺňanie formulárov.
<P>
Európska komisia sa v roku 2005 zaviazala zjednodušiť spoločnú poľnohospodársku politiku. Stanovila si vtedy ambiciózny cieľ znížiť do roku 2012 administratívne zaťaženie o 25 %. Hoci sa Komisii nedá uprieť, že vyvinula určité úsilie, doterajšie opatrenia nepriniesli očakávané zjednodušenie ani skutočné odstránenie nerovností medzi členskými štátmi. Zároveň je absolútne nevyhnutné zabezpečiť dostatočne pružný rámec spoločnej poľnohospodárskej politiky, najmä pokiaľ ide o režim priamych platieb. Zároveň je nevyhnutné minimalizovať riziko, aby v rámci podpory rozmanitosti nebola podpora poskytovaná len tým výrobným oblastiam v Európskej únii, ktoré sú neefektívne a neschopné konkurencie. Cieľ zjednodušenia je potrebné tiež vyvážiť úsilím o dosiahnutie maximálnej efektívnosti.
<SPEAKER ID="609" NAME="Diane Dodds" AFFILIATION="NI">
Vážená pani predsedajúca, vítam túto otázku na ústne zodpovedanie a obnovenie zamerania pozornosti na veľmi dôležitú otázku. V priebehu niekoľkých uplynulých mesiacov som vo vidieckych oblastiach v Severnom Írsku uskutočnila viacero stretnutí. Na každom z nich som požiadala poľnohospodárov, aby určili hlavné oblasti zmien, ktoré sú potrebné v tomto odvetví. Nesmierne dôležitá bola potreba znížiť administratívne zaťaženie, ktoré podľa nich pridáva zbytočné náklady aj zaberá cenný čas. Množstvo kancelárskej práce a zložitosť požadovaných detailov mimoriadne zaťažujú poľnohospodárov a zvyšujú obavy z postihov.
<P>
Tiež som sa nedávno stretla s predsedami miestnych skupín, ktorí vykonávajú program rozvoja vidieka v Severnom Írsku. S určitosťou vinia zložitý a byrokratický charakter požiadaviek auditu z toho, že je dôvodom vysokej miery ukončovania činnosti.
<P>
Domnievam sa takisto ako vy, pán komisár, že je potrebná zodpovednosť za to, ako použijeme peniaze daňových poplatníkov, ale toto byrokratické zaťaženie brzdí program a práve tých ľudí, na pomoc ktorým bol určený.
<SPEAKER ID="610" NAME="Daciana Octavia Sârbu" AFFILIATION="S&amp;D">
(RO) Vážená pani predsedajúca, na úrovni EÚ sa veľa hovorí o zjednodušení spoločnej poľnohospodárskej politiky. Naši poľnohospodári sa však naďalej sťažujú na administratívne problémy, ktoré im bránia, keď sa snažia získať finančné prostriedky alebo keď musia uplatňovať európske právne predpisy.
<P>
Nielen Komisia, ale aj členské štáty musia prijať opatrenia na zjednodušenie administratívneho zaťaženia súvisiaceho so spoločnou poľnohospodárskou politikou. Domnievam sa, že je veľmi dôležité, aby sa európske právne predpisy v oblasti poľnohospodárstva vykonávali v členských štátoch tak, aby to poľnohospodárov neodradilo od ďalšej poľnohospodárskej činnosti.
<P>
Mnohí poľnohospodári v našej krajine sa sťažujú, že sú nedostatočne informovaní a že je pre nich zložité začať podnikať v tomto odvetví alebo že je mimoriadne ťažké získať prístup k poľnohospodárskym fondom. Chcem požiadať Komisiu, aby ďalej podporovala členské štáty v efektívnejšom využívaní technológií, aby boli poľnohospodári nielen lepšie informovaní, ale aby sa tiež znížilo množstvo administratívnych úloh, ktorým musí toto odvetvie čeliť. Tiež dúfam, že nová spoločná poľnohospodárska politika bude jednoduchšia, transparentnejšia a spravodlivejšia.
<SPEAKER ID="611" NAME="Jan Mulder" AFFILIATION="ALDE">
(NL) Vážená pani predsedajúca, tento Parlament už celé roky diskutuje o znížení byrokracie. Komisia vytvorila vnútornú pracovnú skupinu zloženú z vyšších úradníkov, ktorých úlohou je zabezpečiť, aby sa regulácia nestala príliš nadmernou. Je to dosť zvláštne zoskupenie, trochu ako keď mäsiar kontroluje kvalitu svojho mäsa. Z iniciatívy Parlamentu bola ako reakcia na túto situáciu vytvorená pracovná skupina, ktorá pracuje nezávisle od Komisie a na čele ktorej stojí bývalý bavorský premiér pán Stoiber. Môže Komisia po štyroch rokoch existencie výboru pána Stoibera povedať, ktorý prístup je najlepší a najefektívnejší? Prístup vnútornej pracovnej skupiny Komisie alebo prístup pracovnej skupiny pána Stoibera, ktorá pracuje nezávisle od Komisie?
<P>
Teraz k samotnému nariadeniu, ktoré vykonávajú členské štáty a niekedy päť až jedenásť rôznych orgánov dohľadu v členských štátoch. To je príliš veľa. Nebolo by možné, aby Komisia začala spolupracovať so súkromným odvetvím, ktoré tiež stanovuje prísne požiadavky a ktoré preto považuje dohľad členských štátov pri mnohých príležitostiach za nadbytočný?
<SPEAKER ID="612" NAME="Tadeusz Cymański" AFFILIATION="ECR">
(PL) Vážená pani predsedajúca, pán komisár, Európsky parlament prijal v máji uznesenie o zjednodušení spoločnej poľnohospodárskej politiky. Môže Komisia vysvetliť, aké opatrenia boli doteraz prijaté s cieľom znížiť byrokratické zaťaženie poľnohospodárov v celej Európskej únii? Môže nám Komisia povedať, ako sa chce prispôsobiť odporúčaniam uvedeným v uznesení Európskeho parlamentu o zjednodušení SPP vzhľadom na očakávanú reformu tejto politiky?
<P>
Poľnohospodári požadujú zjednodušenie SPP, lebo sú nadmerne zaťažovaní v Poľsku aj v ostatných členských štátoch Európskej únie. Európsky parlament veľakrát vyjadril svoje stanovisko k tejto veci vrátane nedávnej správy pána Ashwortha o zjednodušení SPP. Je čas konať podľa tejto správy. Byrokracia nás nesmie zničiť. Ak sa chce Európska únia rozvíjať, nesmie vytvárať prekážky, najmä nie tie byrokratické.
<SPEAKER ID="613" NAME="Silvia-Adriana Ţicău" AFFILIATION="S&amp;D">
(RO) Vážená pani predsedajúca, Organizácia OSN pre výživu a poľnohospodárstvo uverejnila minulý týždeň správu, v ktorej zdôraznila, že ľudstvo je nebezpečne blízko novej celosvetovej potravinovej kríze. Preto sa od poľnohospodárskych výrobcov žiada, aby zvýšili svoju výrobu, najmä výrobu pšenice a kukurice, a aby v roku 2012 znovu vytvorili zásoby potravín.
<P>
Celosvetový dopyt po potravinách bude v budúcnosti ďalej rásť. Európska únia by mala byť schopná pomôcť uspokojiť celosvetový dopyt po potravinách. Z toho vyplýva, že je veľmi dôležité, aby si odvetvie poľnohospodárstva Únie udržalo výrobné kapacity a aby ich zvýšilo.
<P>
Najmä malé, stredné a rodinné poľnohospodárske podniky potrebujú jednoduchšie a ľahko dostupné nástroje z hľadiska dotácií aj priamych platieb, ktorých cieľom je pritiahnuť tieto poľnohospodárske podniky na trh.
<P>
Kľúčom k dlhodobej potravinovej bezpečnosti je podpora investícií do poľnohospodárstva, a to najmä zjednodušením byrokracie, ktorej čelia poľnohospodári. V záujme dosiahnutia tohto cieľa je dôležité, aby sme uľahčili prístup európskych poľnohospodárov k bankovým úverom za výhodných podmienok a zároveň poskytli poľnohospodárom dotácie.
<P>
Žiadam vás, pán komisár, aby ste nás podporili, tak ako počas preskúmania smernice o zdanení energií v snahe o dosiahnutie zníženej sadzby DPH za elektrickú energiu používanú na účely zavlažovania.
<SPEAKER ID="614" NAME="Jarosław Kalinowski" AFFILIATION="PPE">
(PL) Vážená pani predsedajúca, v oznámení Komisie o budúcnosti spoločnej poľnohospodárskej politiky je zjednodušenie administratívy jedným z návrhov na reformu európskeho poľnohospodárstva. Tento návrh v určitom zmysle postupuje podľa odporúčaní, ktoré Európsky parlament predložil v uznesení z mája tohto roku. Zníženie administratívneho a byrokratického zaťaženia uľahčí poľnohospodárom získať finančné prostriedky, zlepší tok informácií a zvýši účinnosť kontrol uskutočnených miestnymi orgánmi. To naopak zabezpečí dodávky primeraného množstva bezpečnejších potravín a zvýši to tiež konkurencieschopnosť nášho odvetvia. Musíme si však byť istí, že proces zjednodušovania sa naozaj uskutoční na európskej aj vnútroštátnej úrovni, že navrhované zjednodušenia nie sú len ďalší zbytočný pokus ignorujúci pravdu a že tieto zjednodušenia budú viesť k zníženiu a nie zvýšeniu administratívnych výdavkov.
<SPEAKER ID="615" NAME="Herbert Dorfmann" AFFILIATION="PPE">
(DE) Vážená pani predsedajúca, pán Cioloş, dámy a páni, je mimoriadne nebezpečné hovoriť o zvýšení byrokracie, lebo tento druh diskusie má často opačný účinok. Dúfam, že teraz to tak nebude.
<P>
Som veľmi rád, pán Cioloş, že ste vo svojom oznámení o reforme spoločnej poľnohospodárskej politiky (SPP) navrhli zjednodušené pravidlá najmä pre malé poľnohospodárske podniky. To je veľmi chvályhodné. Dá sa urobiť veľa vecí. Napríklad v prípade viacročných záväzkov v programe pre životné prostredie v poľnohospodárstve musia poľnohospodári každý rok predkladať nové žiadosti na tie isté plochy pôdy. To je jednoducho smiešne. Musíme ísť oveľa ďalej a zjednodušiť systém najmä pre malé poľnohospodárske podniky bez toho, aby sme zabudli na skutočnosť, že musíme dosiahnuť svoj cieľ zabrániť podvodom. Napokon chceme SPP, ktorá rozšíri množstvo kvetov na lúkach a nie počet dokumentov na stoloch.
<SPEAKER ID="616" NAME="Luís Paulo Alves" AFFILIATION="S&amp;D">
(PT) Vážená pani predsedajúca, pán komisár, dámy a páni, oznámenie o hlavných zásadách, ktorými sa bude riadiť nová spoločná poľnohospodárska politika (SPP), dáva novú nádej drobným a stredným poľnohospodárom v celej Európe zdôrazňovaním ich nenahraditeľnej úlohy v budúcnosti európskeho poľnohospodárstva. Túto nádej treba uskutočniť. To je ďalší dôvod, prečo je zjednodušenie SPP mimoriadne potrebné. Oslobodenie poľnohospodárov od najzložitejších byrokratických prác, v dôsledku ktorých majú málo času, je cieľ, ktorý musíme dosiahnuť, aby sa mohli venovať poľnohospodárskej práci, strácali menej času a znížili svoje náklady. Okrem toho tiež poskytneme jednoduchší systém malým výrobcom, ktorí v súčasnosti nepodávajú žiadosti skutočne v dôsledku zdĺhavej byrokracie, čím zabránime týmto stratám. Nepochybne má zmysel vyvinúť úsilie týmto smerom, pán komisár.
<SPEAKER ID="617" NAME="Mairead McGuinness" AFFILIATION="PPE">
Vážená pani predsedajúca, chcem poďakovať pánovi komisárovi za to, že podľa mňa tak rázne a úprimne vyjadril svoju túžbu vykonávať túto politiku zjednodušovania, hoci som sa nikdy nestretla s poľnohospodárom, ktorý by ma požiadal o zjednodušenie spoločnej poľnohospodárskej politiky. Poľnohospodári žiadajú o menej inšpekcií a kontrol a o jednoduchšie spôsoby podnikania.
<P>
Chcem zopakovať svoje pripomienky, ktoré som predniesla minulý týždeň vo štvrtok. V tomto Parlamente klameme seba samých. Ak pôjdeme cestou ekologizácie prvého piliera spoločnej poľnohospodárskej politiky, rozšírime, bohužiaľ, rozsah krížového plnenia, budeme počítať prírodu, vyšleme ľudí do poľnohospodárskych podnikov a nedosiahneme zjednodušenie. Popísala som to ako "ekologické zaťaženie". Je rovnako zložité ako administratívne zaťaženie, ale budeme mať obe. Viem, že chápete podstatu, a myslím si, že si toho musíme byť vedomí.
<P>
Myslím si, že je to aj otázka dôveryhodnosti Európskej únie. Poľnohospodári vidia, ako sa bankárom darí bez kontrol a vyváženosti beztrestne unikať, kým ich prichytia za 100 EUR. Moja posledná pripomienka je, že sa robia viacnásobné kontroly poľnohospodárov: kontrolujú ich maloobchodníci, kontrolujú ich spracovatelia, kontroluje ich Európska únia a kontrolujú ich príslušné orgány. Existuje atmosféra strachu. Pán komisár, obávate sa veľkého zlého vlka - kontroly rozpočtu - a poľnohospodári sa obávajú kontrol a členské štáty majú tiež strach. Musíme odstrániť túto atmosféru strachu.
<SPEAKER ID="618" NAME="Czesław Adam Siekierski" AFFILIATION="PPE">
(PL) Vážená pani predsedajúca, základným prvkom systému riadenia spoločnej poľnohospodárskej politiky je dohľad. Náklady na vytváranie a riadenie systémov riadenia a dohľadu, ako aj náklady na správu týchto systémov výrazne zaťažujú rozpočty členských štátov. Na základe doterajších skúseností je zrejmé, že zložité kritériá prístupu k pomoci a ich neustále zmeny sú dôvodom vzniku mnohých druhov problémov v etape vykonávania, a to nielen pre poľnohospodárov, ale aj pre samotnú správu.
<P>
Budúca SPP musí byť pochopiteľná pre poľnohospodárov, ale aj pre daňových poplatníkov. Bez ďalšieho zjednodušenia SPP to nebude možné. Zdá sa, že vždy, keď sa snažíme reformovať SPP, vytvárame stále väčšie množstvo byrokracie. Vyzývam tiež členské štáty, aby k usmerneniam EÚ nepridávali ďalšie, často nepotrebné nariadenia. Navrhujem, aby sa v budúcnosti žiadosti o platby vzťahovali na celé rozpočtové obdobie. Mali by sa predkladať na dvojročné obdobie, ale, samozrejme, malo by byť možné predložiť pozmeňujúce a doplňujúce návrhy.
<SPEAKER ID="619" NAME="Jaroslav Paška" AFFILIATION="EFD">
(SK) Z európskej poľnohospodárskej politiky sa postupom rokov vyvinul zložitý mechanizmus pravidiel dotácií a kontrol, ktorý preniesol hodnotenie efektivity poľnohospodárskej výroby z terénu do kancelárií bruselských úradníkov.
<P>
Efektivita a zmysluplnosť prevádzkovania farmy sa stáva čoraz viac závislá od mechanizmov podpôr a pravidiel ich poskytovania, ktoré sa vypracúvajú v priestoroch Európskej komisie. Deformácia poľnohospodárskeho trhu bola navyše umocnená mechanizmom dotácií pre novopristupujúce krajiny, ktorých podpora sa v mnohých prípadoch nepribližuje ani polovici pôvodných členských krajín.
<P>
Preto je isto namieste dôkladne preskúmať systém pravidiel a mechanizmov používaných v súčasnosti v Európskej únii a pokúsiť sa zaviesť pre našich poľnohospodárov jednoduchšie, modernejšie a spravodlivejšie pravidlá. Som presvedčený, vážený pán komisár, že Európsky parlament Vám bude pri tejto práci rád nápomocný.
<SPEAKER ID="620" NAME="Seán Kelly" AFFILIATION="PPE">
(GA) Vážená pani predsedajúca, absolútne súhlasím s myšlienkou zjednodušenia spoločnej poľnohospodárskej politiky (SPP). Chválim pána komisára najmä za prácu, ktorú vykonal. Povedal, že dostal 39 odporúčaní, a čím skôr sa tieto odporúčania vykonajú, tým lepšie.
<SPEAKER ID="621" NAME="Giovanni La Via" AFFILIATION="PPE">
(IT) Vážená pani predsedajúca, dámy a páni, pán komisár, správa Európskeho dvora audítorov každý rok, bohužiaľ, odhaľuje, že zdroje vyčlenené na spoločnú poľnohospodársku politiku sa nepoužívajú vždy správnym a transparentným spôsobom.
<P>
Sme preto nútení zosúladiť dve rôzne potreby: na jednej strane potrebu kontroly, aby sa zabezpečilo, že prostriedky daňových poplatníkov sa použijú najlepším a najvhodnejším spôsobom, a na druhej strane potrebu čo najviac zjednodušiť život našich poľnohospodárov, ktorí chcú využiť svoj čas na obrábanie pôdy a chov dobytka. Je správne, aby svoj čas využívali týmto spôsobom.
<P>
Chcel som predložiť pánovi komisárovi len jeden návrh, keďže povedal, že je ochotný vypočuť návrhy tohto Parlamentu. Cieľom všetkých opatrení na rozvoj vidieka prijatých členskými štátmi a regiónmi nie je vždy zjednodušenie, ale naopak, postupne pridávajú administratívnu záťaž. Pán komisár by mal preniesť najlepšie osvedčené postupy zavedené v regiónoch a európskych štátoch do všetkých ostatných štátov a regiónov.
<SPEAKER ID="622" NAME="Dimitar Stoyanov" AFFILIATION="NI">
(BG) Vážená pani predsedajúca, pán komisár, to, čo sa vykonalo doteraz, nie je zrejme dosť, pretože inak by sme dnes večer diskutovali o niečom inom. Chcem vás upozorniť na sociálny aspekt toho, o čom diskutujeme. Keď výrobcovia pripravujú svoje projekty, zoberú si totiž úver, založia svoju pôdu a potom, keď je ich projekt pre nejakú formalitu zamietnutý, sú zničení.
<P>
Už šesť mesiacov vediem púnsku vojnu s Bulharským poľnohospodárskym fondom, ktorý zamietol jednotlivé projekty viac ako sto bulharských poľnohospodárov z dôvodu nejasného textu v nariadení. Bulharská správa (lebo ako viete, Bulharsko je krajina, ktorá je pod osobitným dohľadom) tiež radšej neriskuje a pod zámienkou najmenšieho nedostatku projekty zamieta. Som hlboko presvedčený, že väčšina poľnohospodárov je svedomitá a čestná. Chápem potrebu kontrol, ale nemali by zničiť tých, ktorí sú svedomití, len preto, že existujú podvodníci.
<SPEAKER ID="623" NAME="Dacian Cioloş" LANGUAGE="FR">
Vážená pani predsedajúca, som veľmi rád, že aj napriek tomu, že je už dosť neskoro, je prítomných toľko ľudí, ktorí chcú hovoriť o zjednodušení spoločnej poľnohospodárskej politiky. Myslím si, že jednoduchosť prichádza vtedy, keď sme si istí sami sebou a keď presne vieme, čo chceme. Toto je tiež zohľadnené v normatívnych aktoch, ktoré navrhujeme.
<P>
Návrhy, samozrejme, predkladá Komisia a schvaľuje ich Rada a Parlament. Preto som celkom presvedčený, že pokiaľ ide o spoločnú prípravu legislatívneho balíka, budeme takisto jasne a jednoducho vedieť, čo chceme a že chceme zabrániť určitým výnimkám a dodatočným opatreniam, ktoré by znamenali, že Komisia ich bude musieť v praxi kontrolovať, lebo tá istá Komisia tiež zodpovedá vám - Parlamentu - za to, ako sa použijú verejné peniaze.
<P>
Nemyslím si, samozrejme, že SPP bráni poľnohospodárom pracovať, práve naopak. SPP v mnohých prípadoch pomáha poľnohospodárom v práci. Práve vtedy, keď sa to týka verejných peňazí, musí byť každý schopný niesť zodpovednosť za to, ako sa tieto verejné peniaze použili. Normy pre odvetvie poľnohospodárstva vyplývajú z európskych právnych predpisov a musím povedať, že odvetvie poľnohospodárstva je asi jediné z hospodárskych odvetví, pre ktoré sa právne predpisy na európskej úrovni v skutočnosti kontrolujú v praxi. Neviem, či je to tak aj v ostatných odvetviach, ale spolu sme sa rozhodli, že to tak bude. Normy, ktorým sa venuje veľa pozornosti, sú len tie, ktoré sa týkajú uplatňovania európskych právnych predpisov v praxi.
<P>
Za zložité sa považujú presne tieto právne predpisy týkajúce sa životného prostredia a dobrých životných podmienok zvierat. Existujú tiež postupy konkrétnych opatrení, ako sú agroenvironmentálne opatrenia, pre ktoré existuje osobitná finančná pomoc, ako aj investičné opatrenia, ktoré môžeme často nájsť v investičných programoch, ako je program rozvoja vidieka.
<P>
Úplne súhlasím s tým, že pokiaľ ide o to, ako sa uplatňujú tieto právne predpisy v praxi, mohlo by sa viac urobiť preto, aby sa ujasnilo, čo musia robiť poľnohospodári. A čo sa týka postupov pre konkrétne opatrenia, tiež sa musíme vyjadriť jasne. Pokiaľ požadujeme konkrétne opatrenia, ktoré zohľadňujú regionálne špecifiká, musíme tiež vykonať osobitnú kontrolu, inak by sme neboli dôveryhodní.
<P>
Celkom súhlasím s tým, pán Capoulas Santos, že musíme zjednodušiť čo najviac. Nechcel by som však ísť tak ďaleko, aby sme dosiahli úroveň, kde by sme už neboli dôveryhodní, kde by sme už neboli schopní správne riadiť peniaze vyčlenené na SPP. Chcel by som, aby bol tento rozpočet rovnako konzistentný aj v budúcnosti. Táto konzistentnosť bude tiež závisieť od našej schopnosti odôvodniť a niesť zodpovednosť za to, ako sa peniaze použijú.
<P>
Súdny dvor prijal rozhodnutie, pokiaľ ide o transparentnosť. Môžem vám povedať, že stále podporujem túto transparentnosť. Nariadenie, ktoré je v súčasnosti platné, bude zmenené a doplnené, takže sa toto rozhodnutie môže zohľadniť.
<P>
Ostanem pri tom, ale môžem vás ubezpečiť, že budem naďalej prijímať rozhodnutia, ktorých cieľom je zjednodušenie, alebo aspoň zabezpečím, že SPP nebude zložitejšia. Ako som už povedal, budeme musieť na tom spolupracovať s vami a s členskými štátmi, keďže som vám už hovoril o opatreniach prijatých na zníženie administratívneho zaťaženia s ohľadom na to, čo Komisia požaduje od členských štátov. V súčasnosti je riadenie SPP spoločné s členskými štátmi a to, čo to v praxi prináša príjemcom, t. j. poľnohospodárom, závisí od toho, akým spôsobom členské štáty a regióny uplatňujú tieto európske právne predpisy v praxi.
<P>
Keďže usmernenia osvedčených postupov sú užitočné, tiež plánujeme pracovať na týchto usmerneniach. Predovšetkým sa však pokúsme zjednodušiť SPP a urobiť ju pochopiteľnou pre 27 členských štátov. Na základe spolurozhodovacieho postupu máte odteraz v tejto oblasti aj vy rovnakú zodpovednosť ako Rada a som presvedčený, že budeme schopní veľmi dobre spolupracovať.
<SPEAKER ID="624" NAME="Predsedajúca">
Rozprava sa skončila.
<P>
Písomné vyhlásenia (článok 149)
<SPEAKER ID="625" NAME="Liam Aylward" AFFILIATION="ALDE">
písomne. - (GA) Uznesenie, ktoré Parlament prijal začiatkom tohto roku, sa týka dôležitosti zníženia administratívneho zaťaženia poľnohospodárov. Jeho hlavným bodom je, že by sa malo zjednodušiť vykonávanie spoločnej poľnohospodárskej politiky (SPP), a mala by sa zjednodušiť aj samotná SPP.
<P>
V súvislosti s tým Komisia aj členské štáty musia vykonávať dôležitú úlohu. Preskúmanie SPP by sa malo zamerať na metódy, ktoré by umožnili poľnohospodárom venovať viac času najdôležitejšej veci: poľnohospodárskej činnosti.
<P>
Oznámenie Komisie - uverejnené minulý týždeň - sa týka dôležitosti zjednodušenia a zníženia administratívneho zaťaženia. Na zvýšenie konkurencieschopnosti odvetvia poľnohospodárstva sa musí zabezpečiť, aby sa v budúcej podobe SPP zreformovali a zjednodušili prijaté opatrenia a aby poľnohospodári neboli ešte viac zaťažovaní.
<P>
Vítam, čo povedal pán komisár minulý týždeň o posúdení vplyvu, ktoré sa požaduje pred predložením nového návrhu. Vo všetkých nových právnych predpisoch sa musia zohľadniť princíp proporcionality a existujúce administratívne zaťaženie poľnohospodárov.
<SPEAKER ID="626" NAME="Gerard Batten" AFFILIATION="EFD">
písomne. - Dovoľte mi položiť jednoduchú otázku. Načo vôbec existuje spoločná poľnohospodárska politika? Európa má veľmi veľa úrodnej poľnohospodárskej pôdy. Stále máme poľnohospodárov, ktorí chcú a sú schopní vyrábať potraviny. V Európe a vo svete je veľké množstvo ľudí, ktorí musia kupovať potraviny. Mechanizmus trhu, ak sa ponechá sám na seba, uspokojí potreby dopytu a ponuky za konkurenčné ceny. SPP je umelé, nákladné a nepotrebné zaťaženie poľnohospodárov a spotrebiteľov. Dovoľte mi navrhnúť to najľahšie zjednodušenie zo všetkých: zrušiť SPP!
<SPEAKER ID="791" NAME="Csaba Sándor Tabajdi" LANGUAGE="HU">
Oznámenie Komisie s názvom SPP do roku 2020 obsahuje niekoľko konkrétnych podrobností, pokiaľ ide o postupy zníženia administratívneho zaťaženia. Aj výraz "zjednodušenie" sa v texte vyskytuje len na niekoľkých miestach v súvislosti s pravidlami krížového plnenia. Systém SPP je príliš zložitý aj v ostatných oblastiach a často je pre poľnohospodárov nejasný a nepochopiteľný. Jednou z najdôležitejších úloh bude odstrániť dvojitú reguláciu. Niekoľko členských štátov zavádza prísnejšie vnútroštátne požiadavky, než sú tie, ktoré sú určené v európskych právnych predpisoch. To samotné narúša hospodársku súťaž na vnútornom trhu. Bolo by užitočné, keby jednotlivé vnútroštátne orgány sledovali krížové plnenie a ich jednotlivé oddelenia harmonizovali svoje úsilie tak, aby poľnohospodári neboli vystavení rôznym druhom kontrol nasledujúcim krátko po sebe. Bolo by to možné, keby sa vzhľadom na súčasný pokrok v telekomunikáciách a informačných technológiách zriadila spoločná databáza. Reforma, ktorú navrhla Komisia, naďalej podporuje ochranu životného prostredia v rámci druhého piliera, pričom sa do kritérií priamych platieb v rámci prvého piliera zároveň zapracovala environmentálna podpora. Zatiaľ sa nevie, ako sa tieto platby budú uskutočňovať. Bolo by dobré, keby tento pozitívny krok neznamenal nové administratívne zaťaženie.
