<CHAPTER ID="021">
Elektrické vozidlá (rozprava)
<SPEAKER ID="517" NAME="Predsedajúci">
Ďalším bodom programu sú vyhlásenia Rady a Komisie o elektrických vozidlách.
<SPEAKER ID="518" NAME="Diego López Garrido" LANGUAGE="ES">
Vážený pán predsedajúci, dámy a páni, vážený pán komisár, vážený pán podpredseda Komisie, vážený pán Tajani, ako viete, európsky priemysel ako celok bol vážne postihnutý celosvetovou hospodárskou a finančnou krízou, a v týchto mimoriadne zložitých časoch pre všetky odvetvia hospodárstva, ako aj priemyslu veríme, že najvyššou prioritou Európy je obnovenie rastu a zamestnanosti.
<P>
Dnes sme si v predpovedi Komisie vypočuli dobré správy týkajúce sa oživenia, ktoré prebieha v celej Európskej únii. Hoci je toto oživenie malé, v konečnom dôsledku je to oživenie, čo konkrétne znamená priemyselnú činnosť.
<P>
Veríme, že priemysel - a som si istý, že sa v tejto veci zhodujem s podpredsedom Komisie, pretože sme o tejto záležitosti nedávno hovorili a on s nami súhlasil - je a musí byť nenahraditeľnou hnacou silou rastu a obnovy európskeho hospodárstva. Preto musíme európsky priemysel podporiť.
<P>
Znovu opakujem, že európsky priemysel môže v hospodárstve zohrávať vedúcu úlohu a aby sa tak stalo, v prvom rade musíme ochrániť našu priemyselnú výrobu pred zlou hospodárskou situáciou, ktorej čelíme, a po druhé, musíme zlepšiť konkurencieschopnosť európskeho priemyslu. Inými slovami, európsky priemysel musí znovu zohrávať vedúcu úlohu a musí byť konkurencieschopný na globálnom trhu; musí podporovať inovácie a rozvoj nových technológií. V tejto súvislosti, ako aj v prípade mnohých iných záležitostí je veľmi dôležité, aby sme na tieto výzvy reagovali z hľadiska európskej perspektívy a európskeho záujmu.
<P>
V rámci priemyselného odvetvia musíme klásť osobitný dôraz na odvetvia, ktoré majú najväčší potenciál na vplyv a rast. Jedným z nich je nepochybne automobilový priemysel so svojou schopnosťou prenosu technológie na iné činnosti, svojím vplyvom na zamestnanosť, vývoznou kapacitou a potenciálom rastu. Preto je dôležité, aby sme sa zameriavali na automobilový priemysel, ktorý je podľa údajov Komisie odvetvím, ktoré v Európe priamo alebo nepriamo zamestnáva 12 miliónov ľudí a ktoré je hlavným súkromným investorom v oblasti výskumu, vývoja a inovácií s výškou investícií 20 miliárd EUR ročne.
<P>
V rámci európskeho vozového parku, ktorý do roku 2030 môže tvoriť približne 270 miliónov vozidiel, existuje typ vozidiel, na ktoré je potrebné sa zamerať, ak chceme dosiahnuť ciele, o ktorých som hovoril predtým. Hovoríme o elektrických vozidlách ako o jednom z hlavných príkladov inovačných stratégií, ktoré je v tomto odvetví potrebné zohľadniť.
<P>
Španielske predsedníctvo preto zahrnulo rozvoj elektrických vozidiel do svojho programu ako prioritu a ako uprednostňovanú alternatívu spôsobu dopravy s cieľom znížiť v odvetví dopravy závislosť od fosílnych palív vyrobených z ropy, a tým uskutočniť jasný a rozhodný prechod na energeticky úsporný a environmentálne udržateľný systém dopravy. Z tohto dôvodu sa Rada domnieva, že potrebujeme globálnu stratégiu zameranú na rozvoj technológií vrátane elektrickej technológie, ako je to v tomto prípade.
<P>
Rada preto podporuje rozpravu o prijatí prípadných opatrení s cieľom podporiť výrobu elektrických vozidiel v európskom priemysle, a tak sa 8. a 9. februára na neformálnom zasadnutí Rady pre konkurencieschopnosť v San Sebastiáne uskutočnila na túto tému diskusia. Bola to veľmi búrlivá diskusia, počas ktorej boli vytýčené tri hlavné oblasti činnosti: po prvé, podpora vedúcej úlohy európskeho trhu vo výrobe elektrických vozidiel a ich batérií; po druhé, podpora prijatia a schválenia elektrických vozidiel ako spôsobu dopravy podobnému bežným automobilom, a to na rovnakej úrovni alebo prostredníctvom snahy o dosiahnutie tejto úrovne v budúcnosti, pretože v súčasnosti nie sú na rovnakej úrovni a chvíľu potrvá, kým túto úroveň dosiahnu; a po tretie, vytvorenie podmienok pre jednotný trh s elektrickými vozidlami.
<P>
Preto sa dospelo k rozhodnutiu vyzvať Európsku komisiu, aby vypracovala akčný plán. Komisia - ako pán Tajani spomenie neskôr - v reakcii na túto výzvu uverejnila svoju európsku stratégiu pre ekologické a energeticky úsporné vozidlá, a to vo forme oznámenia z 27. apríla, ktoré hovorí o elektrických technológiách, ostatných alternatívnych technológiách v tejto oblasti a o ďalších záležitostiach. Boli by sme radi, keby Rada pre konkurencieschopnosť dospela v máji v súvislosti s oznámením Komisie predloženým 27. apríla k nejakým záverom, čo je naším zámerom.
<P>
Stručne povedané, domnievame sa, že musíme presadzovať ciele tejto stratégie a v rámci nej aj ciele akčného plánu na obdobie 2010 - 2012, aby sa do 15 konkrétnych činností premietli širšie oblasti činností, ako to navrhovala aj Komisia s cieľom stanoviť základ pre zavedenie elektrických vozidiel.
<SPEAKER ID="519" NAME="Antonio Tajani" LANGUAGE="IT">
Vážený pán predsedajúci, pán López Garrido, ako práve uviedlo španielske predsedníctvo, Komisia minulý týždeň, dámy a páni, prijala oznámenie o ekologických a energeticky úsporných vozidlách a ja som mal príležitosť predložiť tento text ako prioritnú otázku členom Výboru pre priemysel, výskum a energetiku počas vypočutia minulú stredu.
<P>
Toto oznámenie tvoria dva hlavné piliere: prvá časť sa týka zlepšenia tradičných spaľovacích motorov a druhá časť je zameraná na vypracovanie plánu na podporu a zjednodušenie rozšíreného používania pokrokových technológií súvisiacich so zavedením vozidiel s mimoriadne nízkou produkciou uhlíka, vozidiel na vodíkový pohon, vozidiel poháňaných biopalivom, hybridných vozidiel a 100 % elektrických vozidiel. Konkrétne elektrické vozidlá sú predmetom dnešnej večernej rozpravy a uznesenia, o ktorom je tento Parlament pripravený zajtra hlasovať.
<P>
Každý, kto pozorne sledoval rozvoj v oblasti automobilového priemyslu, bude so mnou súhlasiť, že v prospech elektrických vozidiel bola dosiahnutá bezprecedentná dohoda. Rozhodujúcimi momentmi boli zasadnutie Rady ministrov v San Sebastiáne v rámci španielskeho predsedníctva, vyhlásenia národných programov pre elektrickú mobilitu a autosalóny, a to nielen v Európe, ale aj v Detroite a Pekingu.
<P>
V súčasnosti vieme, že európski výrobcovia automobilov uvedú prvé plne elektrické vozidlá a akumulátorové hybridné vozidlá na trh v roku 2011, pričom zároveň budú vyrábať viac modernejších, vysoko energeticky účinných bežných vozidiel. Ešte dôležitejší je fakt, že tieto ekologické automobily nie sú len predmetom záujmu v autosalónoch jednotlivých obchodných zastúpení, ale netrpezlivo ich očakávajú aj európski spotrebitelia, ktorí jasne naznačili svoju preferenciu menších a ekologickejších vozidiel.
<P>
Rád by som v tomto Parlamente stručne priblížil obsah stratégie Komisie. táto stratégia zahŕňa viac ako 40 konkrétnych opatrení a chcel by som využiť túto príležitosť a oboznámiť vás s tromi z nich, ktoré zainteresované strany označili za hlavné priority, ktorými sa Komisia musí zaoberať, a to sú štandardizácia, finančné stimuly a výskum.
<P>
Štandardizácia elektrických vozidiel je mimoriadne dôležitá na zabezpečenie toho, aby európski občania mohli po prekročení hraníc nabíjať svoje vozidlá; základnou požiadavkou je tzv. interoperabilita, ak chcú spotrebitelia jednoznačne prijať nové technológie a z tohto dôvodu je potrebné zaručiť prijatie elektrických vozidiel na širokom trhu.
<P>
Z tohto dôvodu sa v oznámení očakáva, že Komisia bude spolupracovať s európskymi normalizačnými orgánmi na základe konsolidovaného procesu štandardizácie na prijatí jednotného riešenia pre interoperabilitu, odstránení bezpečnostných rizík a posúdení inteligentného systému nabíjania elektrických vozidiel. Norma musí zahŕňať existujúce technické riešenia a, samozrejme, zaručiť bezpečnosť a cenu dostupnú pre spotrebiteľov.
<P>
Som presvedčený, že musíme využiť tento moment a vybrať vhodné jednotné európske riešenie založené na zásadách nášho vnútorného trhu. Ak si necháme ujsť túto príležitosť, povedie to k rozdrobenosti trhu počas mnohých rokov; malo by to negatívny vplyv nielen na spotrebiteľov a európske podniky, ale nebolo by to rozumné ani z dôvodu mnohých konkurenčných medzinárodných iniciatív.
<P>
Na druhej strane, pokiaľ ide o finančné stimuly, dámy a páni, rôzne členské štáty ich už zaviedli. V niektorých prípadoch sa tieto stimuly týkajú výlučne elektrických vozidiel, zatiaľ čo v ostatných prípadoch sa týkajú zníženia emisií CO2. Cieľom Komisie však, samozrejme, nie je nútiť členské štáty, aby predkladali stimuly, rada by však koordinovala výmenu informácií a navrhla sériu usmernení na túto tému s cieľom predchádzať práve rozdrobeniu trhu.
<P>
Tretiu zložku tvorí výskum: cieľom Komisie je pokúsiť sa zabezpečiť, aby európsky výskum dosiahol cieľ, ktorým je ekologická a vysoko energeticky účinná doprava. Komisia bude podporovať výskum vo všetkých týchto technologických odvetviach a zároveň modernizovať a zjednodušovať postupy na získanie európskych dotácií.
<P>
Na záver by som chcel zdôrazniť vplyv, ktorý bude mať táto stratégia; tento vplyv ďaleko presiahne automobilový priemysel. Stotožňujem sa s názorom španielskeho predsedníctva: sme tu, aby sme preskúmali stratégiu, a to stratégiu obsiahnutú v dokumente Európa do roku 2020, ktorý predložila Komisia a schválila Rada a ktorý stavia priemyselnú a podnikovú politiku do centra stratégie zameranej na prekonanie krízy, vytváranie blahobytu a podporu rozvoja v našej spoločnosti v nadchádzajúcich rokoch. Súčasťou stratégie na ochranu tohto priemyselného odvetvia, ako aj všetkých malých a stredných podnikov, ktoré podnikajú v tomto najväčšom európskom priemyselnom odvetví, ktoré v súčasnosti predstavuje jeden z hlavných pilierov priemyslu, sú opatrenia prijaté v mene automobilového priemyslu, zabezpečenie jeho definitívnej inovácie a konkurencieschopnosti na medzinárodnom trhu.
<P>
Z tohto dôvodu sa domnievam, že táto práca, ktorú vykonávame na otvorenie budúcich perspektív pre automobilový priemysel, je chvályhodná iniciatíva, a bol som rád, keď som počul slová španielskeho predsedníctva, ktoré toto oznámenie Komisie privítalo. Komisia chce spolu s Parlamentom a Radou preskúmať stratégiu, ktorá nášmu európskemu priemyslu, nášmu európskemu systému podnikania umožní rozvoj, pretože, ako sa uvádza v Lisabonskej zmluve a ako sme všetci presvedčení, silný trh je najlepším nástrojom na vytvorenie silnej sociálnej politiky.
<P>
Bez podnikov a priemyslu nemôžeme hovoriť o ochrane pracovných miest alebo o zabezpečení práva na prácu pre všetkých našich občanov.
<SPEAKER ID="520" NAME="Pilar del Castillo Vera" LANGUAGE="ES">
Vážený pán predsedajúci, pán komisár, pán López Garrido, toto je rozprava o otázke, o ktorej vo všeobecnosti panuje zhoda, a preto nejde o jednu z rozpráv, v ktorých sa jednotlivé pozície odlišujú radikálne, ale len jednoducho. Počuli sme to v prejave pána Lópeza Garrida a v prejave pána komisára, a uvádza sa to aj v uznesení, o ktorom sa bude hlasovať zajtra v Parlamente s podporou všetkých politických skupín.
<P>
Z uvedeného vyplýva, že kým sa elektrické vozidlá stanú plne účinnými, je potrebné vyriešiť množstvo problémov, a našou úlohou je teraz zamerať sa na to, aby sme čo najskôr našli riešenie týchto problémov, aby sa elektrické vozidlá čo najskôr mohli stať súčasťou celého projektu, ktorého cieľom je dosiahnuť udržateľnejšiu a účinnejšiu spotrebu energie.
<P>
V tejto súvislosti by som chcela zdôrazniť jednu z otázok, ktoré boli spomenuté a ktorá je spomenutá aj v uznesení, a to je výskum. Ešte stále pretrváva množstvo základných problémov týkajúcich sa účinnosti batérií a ich nabíjania, ako aj problémov v oblasti štandardizácie, interoperability atď., a v tomto smere máme pred sebou ešte dlhú cestu.
<P>
Aby sme tieto problémy čo najskôr odstránili, domnievam sa, že je nevyhnutné, rovnako ako v mnohých ďalších aspektoch súvisiacich s energiou a ostatnými otázkami, zamerať sa na výskum. Z finančného hľadiska si to vyžaduje mimoriadne úsilie, a to zo strany európskych, ako aj vnútroštátnych inštitúcií.
<SPEAKER ID="521" NAME="Teresa Riera Madurell" LANGUAGE="ES">
Vážený pán predsedajúci, v prvom rade by som chcela zablahoželať španielskemu predsedníctvu v mene našej skupiny za to, že úspešne zahrnulo problematiku elektrických vozidiel medzi svoje priority, a zároveň aj Komisii a pánovi Tajanimu, že prijali túto výzvu.
<P>
Dámy a páni, na základe schopnosti rýchleho vstupu do tohto priemyselného odvetvia s kvalitnými a štandardizovanými výrobkami sa v rámci trhu s veľkou konkurenciou vykryštalizujú budúci lídri.
<P>
Súhlasíme s tým, pán Tajani, že ak chceme byť úspešní, štandardizácia infraštruktúr a spôsoby nabíjania sú nevyhnutnými predpokladmi. Ako však chcete urýchliť túto štandardizáciu tak, aby ste predišli tomu, aby táto problematika neoddialila zavedenie elektrických vozidiel v Európskej únii? Súhlasíme s tým, že je potrebné podporovať výskum a vývoj na zníženie nákladov a zlepšenie účinnosti, pretože sme do veľkej miery technologicky závislí od ostatných krajín. Takisto by sme radi vedeli, aké opatrenia budú prijaté na európskej úrovni na podporu výskumu, najmä batérií.
<P>
Nakoniec by som rada položila otázku pánovi Tajanimu. Komisia sa vo všeobecnosti zameriava na vozidlá s ekologickým pohonom. Najrozvinutejšia je technológia na elektrický pohon. Výrobcovia disponujú veľkým množstvom modelov a čoskoro ich začnú uvádzať na trh. Nemyslíte si, že elektrické vozidlá bude možné zaviesť v Európe oveľa skôr ako ostatné formy ekologického pohonu? Nemyslíte si, že je reálnejšie domnievať sa, že elektrické vozidlá budú v Európe rozšírené v období 2015 - 2020?
<SPEAKER ID="522" NAME="Jorgo Chatzimarkakis" LANGUAGE="DE">
Vážený pán predsedajúci, pán komisár, ďakujem za vaše vyhlásenie. Som veľmi vďačný za iniciatívu španielskeho predsedníctva - a ako sa tak pozerám, ide o veľmi španielske podujatie - a za to, že prijalo sériu návrhov a v tejto súvislosti zaujalo vedúcu pozíciu.
<P>
Elektromobilita musí v budúcnosti zohrávať kľúčovú úlohu. Ako však všetci vieme, ešte stále máme ďaleko do dosiahnutia úplnej elektromobility. Z tohto dôvodu by sme sa nemali dopustiť chyby a umožniť teraz výrobu elektrických vozidiel, ktorých nároky z politického hľadiska nemôžeme splniť. Z tohto dôvodu by sme nemali spustiť zo zreteľa zdokonalenie tradičných pohonných hmôt, keďže surová ropa bude pravdepodobne ešte dlho pohonnou látkou pre našu mobilitu.
<P>
Kľúčové sú však nasledujúce body:
<P>
Po prvé, ako ste povedali vy a všetci ostatní rečníci, potrebujeme európsku stratégiu pre rozvoj noriem. Spojené štáty a Čína spolupracujú na výrobe vodivých nabíjacích článkov. V tejto súvislosti nesmieme byť pozadu. Mali by sme ísť príkladom a nemali by sme pritom pripustiť prejavy európskej samoľúbosti. Sú Francúzi rýchlejší alebo Nemci či Španieli? Všetci by sme mali ťahať za jeden povraz a Komisia by v tejto súvislosti mala zohrávať vedúcu úlohu. Musíme skonštruovať nákladovo efektívne batérie s veľkým výkonom.
<P>
Po druhé, musíme rozšíriť pokrytie siete infraštruktúry na všetky oblasti. Pre nás to znamená, že naše možnosti podpory musíme sústrediť cielenejším spôsobom do oblasti súdržnosti, do regiónov ako aj do rozvoja vidieckych oblastí. Občania musia mať možnosť využívať elektromobilitu cezhranične, v opačnom prípade tento spôsob dopravy nebudú používať.
<P>
Po tretie, elektrické vozidlá musíme zohľadniť aj pri výpočte našich emisií CO2. Výrobcovia automobilov, ktorí v súčasnosti uskutočňujú výpočet vozového parku, nemôžu započítať ešte aj elektrické vozidlá. Tieto veci budeme musieť v budúcnosti zohľadniť.
<P>
Po štvrté, na elektrické automobily musíme v celej Európe poskytnúť daňové úľavy. Týka sa to najmä batérií, ktoré sú ešte stále najdrahšou súčiastkou. V tejto súvislosti musíme vykonať výskum, ale aj zharmonizovať naše dane.
<SPEAKER ID="523" NAME="Michael Cramer" LANGUAGE="DE">
Vážený pán predsedajúci, dámy a páni, doprava v Európe sa podieľa na vzniku približne 30 % emisií CO2, pričom najvyšší podiel má na tom cestná doprava. Heslom dňa je preto predchádzanie, presun a zlepšenie. Musíme nájsť takú technológiu pohonu pre vozidlá, ktorá najviac šetrí životné prostredie. Elektrické vozidlá zahŕňajú vlaky, električky, autobusy, automobily a bicykle. Predpokladom však je, že nesmie dôjsť k obnoveniu nebezpečnej jadrovej energie, a z tohto dôvodu je výroba obnoviteľnej energie conditio sine qua non. Okrem toho, výsledok celého cyklu od výroby cez spotrebu až po odpad a recykláciu musí byť pozitívny. Až potom v Skupine zelených/Európskej slobodnej aliancii podporíme elektromobilitu.
<P>
Nahradenie súčasného vozového parku elektrickými vozidlami nevyrieši problém dopravného preťaženia ani neochráni klímu. Automobilová doprava má päť nevýhod: hluk, emisie, nehodovosť, náklady a využívanie pôdy. Elektrické vozidlá môžu nanajvýš vyriešiť problém s emisiami. Plocha zabranej pôdy je však obrovská. Z tohto dôvodu sa napríklad Nemecko rozhodlo od roku 2020 obmedziť množstvo pôdy zaliatej betónom a asfaltom každý deň o 30 hektárov. V súčasnosti je to 117 hektárov denne. Množstvo automobilov sa preto musí znížiť. Pre zvyšné vozidlá ako aj pre vlaky, autobusy, električky a elektrické bicykle potrebujeme technológiu, ktorá šetrí životné prostredie. Ak to má byť elektromobilita, budeme potrebovať európsku a medzinárodnú štandardizáciu.
<P>
Skupina Zelených bude hlasovať v prospech tohto uznesenia.
<SPEAKER ID="524" NAME="Edvard Kožušník" LANGUAGE="CS">
Vo svojej krajine sa dlhé roky venujem problematike regulácie a byrokracie. Väčšina z vás ma pravdepodobne pozná len vďaka mojej ceste z Prahy do Európskeho parlamentu v Štrasburgu na bicykli, čo bolo 866 km. Väčšina z vás však nevie, že v Prahe cestujem na elektrickom bicykli. Nie som environmentálny extrémista. Používam ho z praktických dôvodov, pretože sa mi to oplatí, v pražskej doprave je to rýchlejšie a môžem na ňom jazdiť v obleku. Myslím si, že by sme tak mali pristupovať aj k problematike štandardizácie elektrických vozidiel.
<P>
Mám tú česť byť spravodajcom za Výbor pre vnútorný trh a ochranu spotrebiteľa pre správu Európskeho parlamentu o štandardizácii a normalizácii. V júni usporiadame na túto tému vypočutie aj za prítomnosti komisára Tajaniho, a som rád, že to považuje za dôležité. Priestor na diskusiu tam bude určite väčší. Európa dnes viac ako kedykoľvek predtým potrebuje byť konkurencieschopná a potrebuje inovácie. Štandardy sú však len jedným z nástrojov, ako pomôcť priemyslu. Osobne sa so zástupcami priemyslu zhodujem v tom, že bruselské nariadenia o zavádzaní elektromobilov sú vražedné. Tlakom pre inováciu nesmú byť nariadenia, ale dopyt. Ak to dostanú príkazom, potom ich vozidlá budú neúnosne drahé a nikto ich nebude kupovať. Mimochodom, ten elektrický bicykel, na ktorom jazdím, bol vyrobený v Číne.
<SPEAKER ID="525" NAME="Marisa Matias" LANGUAGE="PT">
Vážený pán predsedajúci, vážený pán komisár, vážený pán López Garrido, myslím si, že je veľmi dôležité, aby sme sa zamysleli nad otázkou elektrických vozidiel a dôkladne ju prediskutovali. Mnohé z problémov, na ktoré som chcela upozorniť, už boli spomenuté. Napriek tomu by som chcela povedať, že je to dôležité, pretože od začiatku sa musíme zamyslieť nad touto otázkou v rámci modelu rozvoja, ktorým v súčasnosti disponujeme, a otázka elektrických vozidiel je základom, ktorý nám umožní tento model prehodnotiť, či už z hľadiska zníženia závislosti od fosílnych palív, alebo z hľadiska zníženia emisií oxidu uhličitého, ako tu už bolo spomenuté, či z hľadiska väčšej energetickej účinnosti a zvýšenia potenciálu využívania energie z neobnoviteľných zdrojov energie.
<P>
Existujú však dva body, ktoré považujem za veľmi podstatné. Žiadnu z týchto stratégií nemôžeme prehodnotiť, kým, v prvom rade, nebudú začlenené do širšej stratégie v oblasti mobility, ktorá presahuje rámec automobilového odvetvia, a kým nebude zahŕňať ostatné spôsoby dopravy. Musí byť oveľa rozsiahlejšia; v opačnom prípade tento problém nevyriešime. Druhý bod, ktorý je takisto dosť dôležitý, je, že musíme zohľadniť krízu, ktorej v súčasnosti čelíme. V kontexte krízy musíme využiť túto príležitosť a udržať pracovný trh, aby sme predišli negatívnym sociálnym vplyvom. Už nemôžeme vyvolať viac negatívnych sociálnych vplyvov, preto som žiadala o prijatie a posúdenie tejto stratégie integrovaným spôsobom, tak, ako sa o to snažíme aj v návrhu uznesenia, ktorý ako skupina predložíme zajtra Parlamentu.
<SPEAKER ID="526" NAME="Laurence J.A.J. Stassen" AFFILIATION="NI">
. - (NL) Vážený pán predsedajúci, keď pán Ford vyrobil svoje prvé auto, povedal: "Moje autá sú dostupné vo všetkých farbách, pokiaľ je to čierna." Odvtedy sa nič nezmenilo. Automobil je dostupný v akomkoľvek modeli, pokiaľ je šetrný k životnému prostrediu. Nemám nič proti šetrnosti k životnému prostrediu, ale v týchto dňoch sa životné prostredie vďaka ľavicovým politikom stáva neakceptovateľným. Spotrebitelia platia príliš veľa, čo však zatemňujú všetky druhy vládnych dotácií, ale životné prostredie by bolo veľmi nákladné a neekonomické, keby sa odobrali všetky dotácie, ktoré hradia daňoví poplatníci. Teraz chceme v Európskej únii zaviesť štandardizované elektrické vozidlá.
<P>
Holandská Strana za slobodu si nemyslí, že by sa tým Európska únia mala zaoberať, ale že ide skôr o záležitosť priemyslu. Okrem toho, elektrické vozidlá sú momentálne zbytočné. Batérie a ich životnosť sú ešte stále príliš slabé a obsahujú veľmi škodlivé látky. Ak milióny ľudí začnú večer nabíjať svoje elektrické vozidlá, všetky poistky hneď vypadnú a doslova zhasnú svetlá, pretože naše rozvodné siete nebudú schopné zniesť takúto záťaž. Navyše, všetok dodatočný prúd pre elektrické vozidlá budú musieť vyrobiť ďalšie elektrárne.
<P>
Stručne povedané, elektrické vozidlá sú neakceptovateľné a znečisťujúce, predstavujú príliš veľkú záťaž pre kapacitu siete a vo všeobecnosti sa na vozidlá ani nepodobajú, či sú už čierne alebo nie. Z tohto dôvodu si neželáme európsku štandardizáciu elektrických vozidiel, a to ani teraz, ani inokedy.
<SPEAKER ID="527" NAME="Ivo Belet" AFFILIATION="PPE">
(NL) Vážený pán predsedajúci, vážený pán úradujúci predseda Rady, vážený pán komisár, dámy a páni, v prvom rade by som vás chcel požiadať, aby ste nevenovali pozornosť neuveriteľne hlúpym pripomienkam, ktoré povedala predchádzajúca rečníčka. Na základe toho by som chcel zdôrazniť, ako už povedal pán predseda, že automobilový priemysel je najdôležitejším priemyselným odvetvím v Európskej únii, ktoré bude aj naďalej mimoriadne dôležité pre zamestnávateľov, zamestnancov a pracovné miesta. Domnievam sa, ako to povedal aj pán komisár, že by sme mali prejsť na elektrické vozidlá čo najskôr. Z tohto dôvodu sme implementovali akčný plán, ktorý ste, pán komisár, predložili pred týždňom.
<P>
Z vášho akčného plánu spomeniem tri priority. V prvom rade sú to samotní zamestnanci. Očividne potrebujú školenie, aby mohli pracovať s novými technológiami, a túto skutočnosť sme intenzívne zdôrazňovali v našom uznesení. Túto tému pripomínam aj vám. Žiadame o vynaloženie väčšieho úsilia, pokiaľ ide o školenie, a to konkrétne prostredníctvom Európskeho sociálneho fondu.
<P>
Po druhé, pán komisár a pán predsedajúci, sú to vozidlá budúcnosti a najmä elektrické batérie. Táto téma tu už bola spomenutá, ale netreba ju zveličovať. My ako Európska únia máme ambíciu stať sa globálnym lídrom a minimálne udržať krok s Čínou. Ak to máme dosiahnuť, technológia batérií musí byť absolútnou prioritou siedmeho a ôsmeho rámcového programu pre výskum a vývoj. V tejto oblasti je potrebná určitá miera reorganizácie, a to je potrebné zdôrazniť.
<P>
Po tretie, je to nabíjacia infraštruktúra. Na rozdiel od toho, čo povedala predchádzajúca rečníčka, musíme koncom nasledujúceho roka predložiť európsku normu, ktorá je súčasťou vášho plánu. V opačnom prípade uviazneme v rozdrobenom trhu. Vážený pán komisár, vážený pán predsedajúci, dámy a páni, máme jedinečnú príležitosť poskytnúť silný impulz pre rast zamestnanosti v Európe a zabrániť tomu, aby bola zaplavená výrobkami a súčiastkami z Číny. Ešte nie je príliš neskoro, aby sme tomu nemohli zabrániť.
<SPEAKER ID="528" NAME="Judith A. Merkies" AFFILIATION="S&amp;D">
(NL) Vážený pán predsedajúci, vážený pán komisár a pán minister, chcela by som spomenúť niekoľko bodov: technológiu, neutralitu, štandardizáciu, inteligentné meranie a suroviny. V prvom rade by som chcela zablahoželať Komisii k osvojeniu technologicky neutrálneho prístupu. Podporujem takýto prístup, pretože energetická účinnosť automobilov musí byť regulovaná prostredníctvom ambicióznych právnych predpisov v oblasti znižovania emisií CO2 a musíme sa rozhodnúť pre ekologickú technológiu. Technológia sa vykryštalizuje sama. V Parlamente je bežnou praxou rozdávať poklony, čo ma veľmi teší, avšak s vaším dovolením, pán predsedajúci, si svoju chválu ponechám na neskôr, pretože si myslím, že Komisia sa so štandardizáciou elektrických vozidiel dosť oneskorila. Hovorili ste o technológii nabíjania, no celkovo nepadla žiadna zmienka o batériách. Normy budú k dispozícii len v roku 2012 a pravdepodobne sa začnú uplatňovať až v roku 2013. Mohla by som navrhnúť, aby ste sa vynasnažili tento proces urýchliť?
<P>
Vôbec ste nespomenuli inteligentné meranie vo vozidlách a už ste hovorili o inteligentnom nabíjaní. Chcela by som vás požiadať, aby ste zabezpečili zahrnutie otázky inteligentného merania do svojho nasledujúceho oznámenia, pretože to je jediný spôsob, ako riadiť mobilitu a v prípade potreby vyberať dane za energiu. Pokiaľ ide o suroviny, hovorili ste o všetkých typoch možností, ale, úprimne povedané, lítium nie je široko dostupné. Preto by som vás chcela požiadať, aby ste zvýšili svoje úsilie a uskutočnili dôkladnejší výskum s cieľom nájsť alternatívy pre túto vzácnu surovinu.
<SPEAKER ID="529" NAME="Bogdan Kazimierz Marcinkiewicz" AFFILIATION="PPE">
(PL) Vážený pán predsedajúci, Európska únia potrebuje koordináciu výskumu, inovatívne činnosti a zoskupenie investícií na stimulovanie rozvoja palivových technológií v elektrických vozidlách. Európsky trh bude musieť urýchliť výstavbu infraštruktúry pre nabíjanie batérií a zároveň zabezpečiť finančné stimuly pre spotrebiteľov, aby si zakúpili elektrické vozidlá.
<P>
Štandardizácia vozidiel a zabezpečenie ich univerzálneho fungovania na európskom trhu sú nevyhnutné. Španielske predsedníctvo vo svojich prioritách, a najmä na stretnutí v San Sebastiáne vo februári tohto roka jasne zdôraznilo potrebu jednotnej pozície v Európe a na celom svete. Dúfam, že európski výrobcovia prispejú k tomu, aby sa myšlienky stratégie na rok 2020 zmenili na skutočnosť, vyvinuli moderné riešenia pre napájanie elektrických vozidiel do inteligentných elektrických sietí.
<P>
Napriek všetkému nesmieme zabudnúť, že zmeny, ktoré máme pred sebou, je potrebné zaviesť vyváženým spôsobom prostredníctvom primeraných opatrení zameraných na harmonizáciu a využívanie zdrojov energie, ktoré sa už využívajú v automobilovom priemysle, ako je propán, bután a zemný plyn, pričom všetky sú ekologicky prospešné. Elektrické vozidlá, ich význam pre trvalý proces dekarbonizácie a ich efektívnosť je potrebné dôkladne analyzovať z hľadiska emisií oxidu uhličitého.
<SPEAKER ID="531" NAME="Mario Pirillo" AFFILIATION="S&amp;D">
(IT) Vážený pán predsedajúci, dámy a páni, Európska únia podniká kroky na objavenie novej alternatívy k tradičným vozidlám, ktorou sú elektrické vozidlá. Som za to španielskemu predsedníctvu vďačný, konkrétne, že túto dôležitú problematiku zahrnulo do svojho politického programu. Som takisto vďačný pánovi komisárovi Tajanimu za jeho pripomienky.
<P>
Mnohé členské štáty investujú do tohto typu ekologickej technológie a presadzujú ho, Európa však musí dôkladne prehodnotiť infraštruktúru, definíciu bezpečnostných noriem, systémy nabíjania a interoperabilitu. V oblasti zníženia emisií CO2 z automobilov sa už dosiahol veľký pokrok, a dúfam, že pomocou inovácie sa elektrické vozidlá čoskoro stanú dostupným prostriedkom dopravy pre širokú verejnosť.
<P>
Ak máme mať nízkouhlíkové hospodárstvo, je mimoriadne dôležité podporovať nové technológie. Licencie však nesmú penalizovať tradičný automobilový priemysel, ktorý podporoval a stále do veľkej miery podporuje trvalo udržateľnú mobilitu.
<SPEAKER ID="532" NAME="Maria Da Graça Carvalho" AFFILIATION="PPE">
(PT) Vážený pán predsedajúci, vítam nedávne oznámenie o ekologických a energeticky úsporných vozidlách. Uvedenie elektrických vozidiel na trh by mohlo byť pre európsky priemysel konkurenčnou výhodou. Nesmieme však zabudnúť, že Európa je v súčasnosti svetovým lídrom v oblasti automobilového priemyslu, a preto túto konkurenčnú výhodu nemôžeme vystaviť riziku.
<P>
Preto vyzývam Komisiu a členské štáty, aby vypracovali podmienky potrebné na vytvorenie vnútorného trhu s elektrickými vozidlami. Takisto by som chcela upozorniť na potrebu harmonizácie noriem pre batérie a kompatibilné nabíjacie stanice v rôznych členských štátoch. Zároveň je dôležité vytvoriť daňové stimuly s primeranými cenami za elektrinu pre spotrebiteľov. Ďalším dôležitým faktorom bude modernizácia rozvodných elektrických sietí. Žiadam, aby sa viac investovalo do výskumu a vývoja inteligentných rozvodných sietí a technológie batérií s cieľom účinnejšie využívať primárne suroviny na výrobu batérií. Preto žiadam, aby sa vynaložilo všetko úsilie potrebné na zachovanie vedúcej úlohy Európy v automobilovom priemysle.
<SPEAKER ID="533" NAME="Bernd Lange" AFFILIATION="S&amp;D">
(DE) Vážený pán predsedajúci, pán úradujúci predseda Rady, pán komisár, takisto by som chcel poďakovať španielskemu predsedníctvu, ako aj Komisii za to, že na fóre predložili otázku elektromobility. Tiež sa domnievam, že elektromobilitu môžeme využiť na oživenie hospodárstva mobility v Európe a musíme tak urobiť na vytvorenie hodnôt a zabezpečenie pracovných miest.
<P>
Ak mám použiť iné prirovnanie, potom musíme dupnúť na plyn, pretože otázka elektromobility sa týka mnohých politických oblastí. Je tu, samozrejme, otázka štandardizácie, technológie, ale aj otázka integrácie elektromobility do celého systému dopravy, pretože možno budeme potrebovať nové formy mobility, konkrétne v mestských oblastiach. Energia musí byť obnoviteľným zdrojom a potrebujeme aj suroviny, takže sa to týka aj obchodu. Preto by som vás, pán komisár, rád požiadal, aby ste elektromobilitu prípadne zahrnuli do pokračovania iniciatívy Cars 21.
<SPEAKER ID="534" NAME="Lambert van Nistelrooij" AFFILIATION="PPE">
(NL) Vážený pán predsedajúci, vážený pán komisár, včera bol tento Parlament plný primátorov, ktorí podpísali dohodu starostov, ktorej cieľom je záväzok prechodu na hospodárstvo s nízkymi emisiami CO2. Počas diskusie ma potešilo, že sú ochotní prijať konkrétne opatrenia v prospech našich občanov a zrealizovať tento záväzok. Elektrické vozidlá sú pilotnou iniciatívou. Pokiaľ ide o kvalitu, Európa sa vyznačuje tradíciou a dobrou povesťou. Z globálneho hľadiska, pričom by som vás chcel požiadať, aby ste sa zamerali na údaje týkajúce sa výroby elektrických vozidiel v Číne, skutočne musíme urobiť krok vpred, ako sa uvádza v oznámení Komisie.
<P>
Títo primátori prišli s myšlienkou inteligentných miest. Ako môžeme vidieť, je to možnosť, ako urobiť veľký krok vpred, pokiaľ ide o elektrické vozidlá a o dopravu vo všeobecnosti, najmä v mestách. V tejto súvislosti majú štandardizácia batérií, nabíjacie stanice atď. veľký význam. Moja krajina, Holandsko, prijala rozhodnutie. Schválili sme nemecké zásuvky. Je to európska myšlienka a spoločne budeme používať Mennekovu šesťpólovú zásuvku. Teraz musíme pokračovať v tomto myslení a spojiť naše najlepšie technológie.
<P>
Mám ešte dve pripomienky. V prvom rade nemáme riadnu komunikačnú stratégiu. Tento projekt bol hneď od začiatku vynikajúcim prostriedkom na priblíženie Európy občanom a Európa môže z toho ťažiť väčší prospech. Ľudia nebudú vo zvýšenej miere voliť, a čo s tým môže Európa urobiť?
<P>
V skutočnosti je to hodné e(európskeho) označenia: európska elektrina. Mali by sme napredovať, pretože sa tým väčšmi zviditeľnia projekty tohto typu a my sami budeme v tomto procese akýmsi e-dôkazom. Pracujeme na európskom projekte, na udržaní pracovných miest a prevzatí vedúcej úlohy, preto by sa to možno malo o trochu zreteľnejšie odraziť aj v oznámení.
<SPEAKER ID="535" NAME="Antonio Cancian" AFFILIATION="PPE">
(IT) Vážený pán predsedajúci, vážený pán López Garrido, dámy a páni, ďakujem za vašu správu, pán Tajani. Projekt elektrických vozidiel sa datuje do roku 2006: všetky inštitúcie súhlasia, že je to cenný projekt. Európsky parlament už v tejto veci poskytol svoj verdikt v roku 2008, Komisia vydala oznámenie o inteligentných vozidlách v roku 2006 a dnes náš komisár vynakladá veľké a praktické úsilie o uvedenie týchto vozidiel na trh v blízkej budúcnosti. Počúval som premiéra Zapatera, keď predstavil svoj program, konkrétne elektrické vozidlá, ako kľúčovú prioritu šesťmesačného obdobia španielskeho predsedníctva.
<P>
Chcel by som zopakovať, že takúto snahu musí sprevádzať praktickosť: praktickosť, pokiaľ ide o pohon, praktickosť, pokiaľ ide o vybavenie, a praktickosť, pokiaľ ide o systémy nabíjania, čo sú prvky potrebné na to, aby elektrické vozidlá fungovali teraz aj v budúcnosti. Výhodou elektrických vozidiel je to, že sú schopné jednoducho sa pohybovať v premávke a že na ich výrobu nie je potrebná žiadna väčšia infraštruktúra, a z tohto dôvodu sa domnievam, že táto otázka má strategický význam. Majte tiež na pamäti - a toto si zapamätajte, pán komisár - existenciu prototypov vodíkových a palivových článkov, ktoré sú rovnako dôležité.
<P>
V súčasnosti sú už na trhu hybridné vozidlá, a hybridný model funguje pre elektrické vozidlá, ako aj vozidlá na vodíkový pohon: vodík s metánom a ostatné pohonné látky s tradičnými zložkami nafty alebo benzínu. Vozidlá na alternatívny pohon sú vynikajúcou myšlienkou; dokazuje to aj skutočnosť, že ich podiel na trhu sa v roku 2008 takmer zdvojnásobil. Stále však predstavujú len 1,3 % všetkých registrovaných vozidiel. Sme na správnej ceste, ale čas inovácií, ktoré majú pomôcť životnému prostrediu a trhu práce, sa pomaly kráti.
<SPEAKER ID="536" NAME="Artur Zasada" AFFILIATION="PPE">
(PL) Vážený pán predsedajúci, vážený pán Tajani, v rámci dnešnej rozpravy by som rád upozornil na novú hrozbu, ktorá vznikla rozšírením elektrických a hybridných vozidiel. Stručne povedané, v mestských podmienkach sú tieto vozidlá príliš tiché.
<P>
Paradoxne, nízka úroveň hluku, ktorá by sa mohla považovať za výhodu, môže byť skutočným nebezpečenstvom pre deti a starších ľudí, a najmä pre slepcov. Preto by sme sa mali zamyslieť, ako predchádzať nehodám hybridných vozidiel, pretože jediný zvuk, ktoré vydávajú, je zvuk ich pneumatík na asfalte. Čo najskôr preto musíme nájsť odpoveď na nasledujúce otázky: mali by tieto vozidlá vydávať zvuk, a ak áno, aký typ zvuku a aký hlasný by mali byť? Nemali by sme pre výrobcov stanoviť povinnosť vyvinúť systémy, ktoré upozornia na to, že sa blíži vozidlo, a nainštalovať ich ako štandardnú výbavu?
<SPEAKER ID="537" NAME="Predsedajúci">
Teraz by sme mali prejsť na postup catch-the-eye, preto vysvetlím kritériá, podľa ktorých budem postupovať, aby sa neskôr nikto necítil urazený alebo nahnevaný.
<P>
Na programe však máme ešte stále veľa bodov. Z tohto dôvodu dám tentoraz slovo piatim poslancom a uprednostnil by som tých z vás, ktorí dnes ešte na túto tému nehovorili. Pri výbere rôznych politických skupín budem, samozrejme, nestranný.
<SPEAKER ID="538" NAME="Alfredo Pallone" AFFILIATION="PPE">
(IT) Vážený pán predsedajúci, dámy a páni, skutočne budem veľmi stručný, aj preto, pretože úplne súhlasím s tým, čo povedali pán Tajani a pán López Garrido. Nebudem sa pridržiavať príhovoru, ktorý som si pripravil, pretože pán López Garrido začal rozpravu, ktorá by mala pokračovať v rámci Európskej únie.
<P>
Dovoľte mi to vysvetliť. Takisto vynechám environmentálne otázky týkajúce sa elektrických vozidiel a budem hovoriť o problémoch v oblasti zamestnanosti: spolu s pánom Tajanim ste spomenuli skutočnosť, že ak sa chce Európa chrániť pred rozvíjajúcimi sa krajinami a chce sa stať referenčným bodom na medzinárodnej úrovni, potom nemôže zabúdať na výskum a inovácie.
<P>
Skutočný problém, ktorý dnes musí Európsky parlament prediskutovať, je, aký typ Európy a typ vzťahov medzi členskými štátmi chceme vybudovať. Keď vidím, najmä v rámci svojho výboru, tendenciu členských štátov súťažiť medzi sebou tým, že znížia daňovú záťaž, hovorím, že sme nepochybne vôbec nepochopili to, čo by mala Európa znamenať. Ďakujem vám, pán López Garrido, ďakujem vám, pán Tajani: výskum a inovácie môžu skutočne prispieť k tomu, aby sa Európska únia stala nervovým centrom globálneho hospodárstva.
<SPEAKER ID="539" NAME="Silvia-Adriana Ţicău" AFFILIATION="S&amp;D">
(RO) Cestná doprava zodpovedá za 28 % emisií vyprodukovaných odvetviami, na ktoré sa nevzťahuje systém obchodovania s emisnými kvótami. V súlade so súčasnými legislatívnymi ustanoveniami musia výrobcovia automobilov vyrábať, najneskôr do roku 2020, vozidlá, ktorých hladina znečisťujúcich emisií je nižšia ako 120g CO2/km. Výrobcovia vozidiel môžu okrem toho znížiť kupujúcim cenu, keď nahradia staré, menej ekologické automobily vozidlom s nižšou hladinou znečisťujúcich emisií.
<P>
V dôsledku toho bol v Európskej únii v roku 2009 zaznamenaný 7 % nárast dopytu po hybridných alebo elektrických vozidlách. Tieto vozidlá sú mimoriadne vhodné na prepravu po meste. Rozsiahle používanie elektrických alebo hybridných vozidiel závisí od miery pokrytia infraštruktúrou určenou na ich nabíjanie. V tejto súvislosti sa stáva veľmi dôležitá otázka štandardizácie elektrických vozidiel.
<SPEAKER ID="540" NAME="João Ferreira" AFFILIATION="GUE/NGL">
(PT) Vážený pán predsedajúci, obmedzenia spojené s elektrickými vozidlami - ako sú, okrem iného, znečisťovanie spojené s výrobou batérií, ťažkosti s dodávkou strategických surovín ako je lítium a obmedzený rad vozidiel - neumožňujú podstúpiť komerčné alebo reklamné riziko.
<P>
Tieto vozidlá sú však dôležitou alternatívou, ktorú je aj napriek týmto problémom potrebné náležite zohľadniť. Napriek tomu nikdy nenahradia všetky súčasné vozidlá s pohonom na fosílne palivá.
<P>
Spoločnosť založená na využívaní automobilov, tak ako ju dnes poznáme, teda dostala podmienku. Preto je mimoriadne potrebné začať zvyšovať využívanie všetkých typov verejnej hromadnej dopravy už teraz a sprístupniť ju pre všetkých, najmä vo forme elektrickej energie: pozemné a podzemné železnice, nákladné a úžitkové vozidlá, rýchlodráhy, trolejbusy atď. V strednodobom a dlhodobom horizonte budú musieť automobily - dokonca aj tie elektrické - prevziať doplňujúcu a pomocnú úlohu, a to spĺňať konkrétne potreby rodín.
<SPEAKER ID="541" NAME="Jaroslav Paška" AFFILIATION="EFD">
(SK) Elektrické automobily sa považujú za jedno z riešení, ako splniť prísne normy na ochranu životného prostredia, pretože neprodukujú žiadne emisie.
<P>
Viaceré automobilové spoločnosti v Európe aj v Ázii už majú vývoj týchto vozidiel ukončený a sú pripravené ich uviesť do cestnej premávky. Ich významnejšiemu rozšíreniu však bráni chýbajúca štandardizácia, ktorá by definovala parametre univerzálnych dobíjacích staníc, ich hardvéru a softvéru, aby vozidlá, ktoré prídu do Európy od rozličných výrobcov, bolo možné operatívne a rýchlo dobíjať na čo najhustejšej sieti týchto staníc. No pokiaľ Európska komisia skúma, zvažuje, chystá sa, naši japonskí priatelia pracujú. V Tokiu vytvorili združenie výrobcov elektrických automobilov, ktoré už vypracúva spoločné štandardy pre tieto vozidlá a ponúka svoju spoluprácu aj európskym výrobcom.
<P>
V záujme čo najrýchlejšieho otvorenia priestoru pre elektrické automobily by som preto Komisii odporučil, aby sa čo najskôr spojila s japonskými producentmi a aktívne prispela k zavedeniu celosvetových štandardov pre používanie elektrických automobilov.
<SPEAKER ID="542" NAME="Izaskun Bilbao Barandica" AFFILIATION="ALDE">
(ES) Vážený pán predsedajúci, Európa do roku 2020 a elektrické vozidlá. Inovácia a konkurencieschopnosť sú znalosti samy osebe. Existuje mnoho regiónov, ktoré v stimuloch a účinnosti svojich politík v oblasti inovácie prevyšujú štát, ktorého sú súčasťou.
<P>
Ako Baskička som hrdá na to, že vás môžem informovať, že pred piatimi rokmi sme začali budovať inteligentné automobilové stredisko. Dnes doň patrí viac ako 50 spoločností, ktoré sa zapájajú do výskumu, vývoja a inovácií elektrickej mobility pre celú Európu.
<P>
V Baskicku sa nachádza aj konzorcium, ktorého zástupcovia predložili tomuto Parlamentu svoje poznatky: Hiriko, modulárne elektrické vozidlo určené na cestovanie po meste. Vzniklo na základe verejno-súkromného partnerstva a regionálnej podpory, čo znamená, že Španielsko, ktoré sa až do poslednej chvíle do tohto úsilia nezapojilo, mohlo začleniť tieto výsledky do svojho programu a usporiadať v Baskicku samit na tému inovácie.
<P>
Regióny a ich znalosti by mali mať raz a navždy ústredný význam, ak chceme vybudovať participatívnejšiu a efektívnejšiu Európu. Ciele, ktoré si v tomto uznesení - ktoré podporujem - vytyčujeme do budúcnosti, potom dosiahneme ľahšie.
<SPEAKER ID="543" NAME="Diego López Garrido" LANGUAGE="ES">
Vážený pán predsedajúci, chcel by som poďakovať váženým poslancom, ktorí privítali iniciatívu španielskeho predsedníctva Rady zameranú na podporu priority elektrických vozidiel v programe predsedníctva.
<P>
Chcem poďakovať aj spravodajcom, ktorí prispeli k návrhu uznesenia, o ktorom sa bude zajtra v tomto Parlamente hlasovať, pričom niektorí z nich mali príležitosť predniesť prejav. Patrí sem pani Rierová, pani del Castillová, pán Cramer a pani Matiasová. Som im veľmi povďačný za ich prejavy, ktoré spolu s ostatnými zdôraznili, že ide o strategický cieľ Európskej únie, hoci takisto varovali pred ťažkosťami, ktoré v oblasti výroby a rozšíreného, masového rozvoja elektrických vozidiel naďalej pretrvávajú, a zdôraznili aj potrebu podpory všetkých politických a hospodárskych subjektov. Pani Bilbaová práve spomenula regióny ako kľúčový prvok vývoja elektrických vozidiel.
<P>
Som presvedčený, že Európska únia musí v budúcnosti zohľadniť všetky tieto faktory.
<P>
Preto by som chcel zdôrazniť niektoré z argumentov, ktoré sú v prospech elektrických vozidiel. Musím však spomenúť aj ťažkosti alebo prekážky, ktoré, ako sa domnievam, budeme musieť prekonať.
<P>
Keď hovoríme o výhodách, myslím si, že existujú dva kľúčové aspekty elektrických vozidiel, ktoré ponúkajú značné výhody. Jedným je technológia a druhým energia.
<P>
Pokiaľ ide o technológiu, technológia elektrických vozidiel už existuje. V súčasnosti táto technológia aj funguje. V skutočnosti existuje už viac ako 90 rôznych modelov elektrických vozidiel, ktoré výrobcovia uvedú na trh v relatívne blízkej budúcnosti.
<P>
Pravda je aj to, že zároveň musíme akceptovať, že niektoré z týchto technológií je potrebné plne rozvinúť, pretože v súčasnosti majú ešte stále určité obmedzenia, ako je to v prípade batérií, nabíjania alebo systémov varovania, ktoré spomenul pán Zasada v súvislosti s hlukom a nebezpečenstvom, ktoré môžu predstavovať pre chodcov. Myslím si, že je veľmi dôležité, aby sme tieto názory zohľadnili.
<P>
Okrem toho, technológia používaná v elektrických vozidlách je najúčinnejšia a najekologickejšia. Účinnosť technológie elektrických vozidiel môže dosahovať úroveň 60 %, pričom účinnosť tradičných motorov je 20 %.
<P>
Čo sa týka energie, elektrické vozidlá nám objektívne pomáhajú dosiahnuť ciele, o ktorých sme hovorili dnes popoludní, keď sme hovorili o Európe do roku 2020 a o boji proti zmene klímy, ktoré sú známe ako ciele 20/20/20. Elektrické vozidlá, ktoré majú zásobovaciu kapacitu, disponujú technológiou, ktorá pomáha odstrániť jeden z problémov, negatívne vlastnosti alebo nedostatky obnoviteľných energií. Elektrické vozidlá pomáhajú obnoviteľným energiám, ktoré majú nasledujúci nedostatok: nie sú bežné. Elektrické vozidlá kompenzujú tento nedostatok vlastnými špeciálnymi charakteristikami.
<P>
Okrem toho prispievajú aj k energetickej bezpečnosti. V Európe napríklad existuje mnoho krajín, ktoré nemajú zásoby ropy, a elektrické vozidlá by tento nedostatok mohli kompenzovať a prispieť k strategickému cieľu Únie: boju za energetickú bezpečnosť, ktorý, ako sme mali možnosť vidieť, niekedy stavia naše spoločnosti do veľmi zraniteľnej pozície.
<P>
A nakoniec, napriek tomu a napriek týmto výhodám musíme pripustiť, že elektrické vozidlá nás prinútia zmeniť mnohé z našich systémov výroby, ako aj mnohé technológie, ktoré som už spomenul, zvyky ľudí a rozvodné elektrické siete, a takisto bude potrebné vypracovať novú komunikačnú stratégiu, ako správne poznamenal pán van Nistelrooj.
<P>
Inými slovami, elektrické vozidlá majú množstvo výhod, existujú však aj prekážky a problémy, čo jasne znamená, že musíme zaujať pozitívne európske stanovisko; znamená to, že európske vlády, Komisia a tento Parlament, ktorý bude zajtra hlasovať o sérii uznesení, musia tejto otázke venovať náležitú pozornosť. Preto je také dôležité, aby tieto tri inštitúcie Únie - Rada, Komisia a Európsky parlament - spolupracovali na strategickej línii, ktorú by mali prijať v súvislosti s otázkou elektrických vozidiel.
<SPEAKER ID="544" NAME="Antonio Tajani" LANGUAGE="IT">
Vážený pán predsedajúci, dámy a páni, myslím si, že španielske predsedníctvo správne začlenilo stratégiu týkajúcu sa elektrických vozidiel do širokého - širšieho - kontextu, ktorý sa netýka len elektrických vozidiel, ale aj rozvoja a ochrany automobilového priemyslu, do kontextu európskej priemyselnej politiky. Takýmto spôsobom sa zvažuje, akú podobu bude mať priemysel, priemyselný rozvoj a vytváranie pracovných miest v budúcnosti.
<P>
Toto rozhodnutie, ktoré Komisia podporuje, sa prostredníctvom dvojitej stratégie, ktorá celkom isto neobsahuje serióznu snahu o zníženie emisií CO2 z tradičných vozidiel, sa zameriava na dve oblasti: vozidlá so spaľovacím motorom, ktoré je potrebné zdokonaliť, a technológiu a výskum, pretože, ako už povedali pani Bilbaová Barandicová a pán Pallone, je dobré, že sa zameriavame na technológiu a výskum, ak chceme prekonať výzvy na globálnom trhu. Nemôžeme chcieť konkurencieschopný európsky automobilový priemysel, ak v oblasti inovácií a výskumu neprijmeme prísne opatrenia: z toho dôvodu sú všetky iniciatívy a podpora od Parlamentu v tejto oblasti veľmi vítané.
<P>
Voľba elektrických vozidiel neznamená, že vylučujeme ostatné možnosti: hovorím to pánovi Cancianovi, ktorý zdôraznil význam hybridných vozidiel a vozidiel na vodíkový pohon. Elektrické vozidlá sú dôležitým zdrojom, ktorý si už získal širokú podporu a dosiahol pozitívne výsledky. V skutočnosti si ho vybralo mnoho členských štátov. Opakujem však - pretože som si vypočul aj niektorých poslancov Európskeho parlamentu, ktorí sú proti princípu elektrických vozidiel, o ktorých sa dnes večer diskutuje -, že elektrické vozidlá sú mimoriadnou príležitosťou, ale nie jedinou, pretože naším cieľom je vybudovať európsky priemysel, ktorý bude konkurencieschopnejší na medzinárodných trhoch, a zároveň znížiť znečistenie a emisie CO2 v systéme dopravy vrátane systému mestskej dopravy. Chcel by som pánovi van Nistelrooijovi povedať, že počas posledného parlamentného obdobia predložila Európska komisia mestský akčný plán, ktorý v tejto súvislosti prikladá elektrickej doprave mimoriadny význam.
<P>
Na výrobu konkurencieschopných elektrických vozidiel je však potrebné vykonať ešte veľa práce. Ktosi vzniesol otázku štandardizácie: v dokumente Komisie boli normalizačné orgány Únie poverené vypracovať v roku 2010 harmonizovanú európsku normu pre nabíjacie systémy elektrických vozidiel do nasledujúceho roka. Na tieto obavy sme už reagovali, tak ako sme v dokumente, ktorý schválilo kolégium, reagovali na obavy, ktoré vyjadrila pani Merkiesová v súvislosti s problematikou surovín. Spomenula otázku lítia spoločne s ostatnými poslancami Európskeho parlamentu, ktorí počas rozpravy hovorili o batériách. Komisia, keďže si uvedomuje tento problém, sa rozhodla začleniť do svojho pracovného programu - a hovorili sme o tom aj počas nedávneho stretnutia s pani Merkiesovou - oznámenie o problematike surovín, ktorá je pre nás prioritou.
<P>
Niektorí poslanci Európskeho parlamentu - pán Belet, pani Matiasová - spomenuli problém zamestnanosti, ale mnohí ďalší poslanci Európskeho parlamentu hovorili aj o rekvalifikácii pracovníkov, pretože ak máme v rámci automobilového priemyslu disponovať vysoko inovačným systémom zameraným nielen na elektrické vozidlá, ale aj na vývoj transformovaného spaľovacieho motora - menej znečisťujúce spaľovacie motory, ale aj všetky ostatné príležitosti -, potom sa musíme zamerať aj na rekvalifikáciu pracovníkov, pretože naším cieľom je dosiahnuť súlad s Lisabonskou zmluvou, ktorá trh považuje za najlepší nástroj na vytváranie sociálnej politiky.
<P>
Obavami, ktoré vzniesli niektorí poslanci, sa však už zaoberal text oznámenia Komisie, v ktorom sa explicitne spomína ochota Komisie vyčleniť zdroje z Európskeho sociálneho fondu na konkrétne iniciatívy zamerané na rekvalifikáciu a odborné doškolenie pracovníkov, aby aj oni mohli prispieť k dosiahnutiu tejto inovácie, na základe ktorej by sa mal európsky priemysel stať konkurencieschopnejším.
<P>
Som presvedčený, že Európa má stratégiu. Pani Stassenová je proti elektrickým vozidlám: sú príležitosťou, je však na trhu, ako sa rozhodne. Je tu aj možnosť nekupovať elektrické vozidlá; nikto Európanov nenúti, aby ich kupovali. Pán Zasada spomenul ďalší problém, ktorý sa týka bezpečnosti dopravy: nepochybne, pokiaľ ide o predaj, budeme musieť všetkými dostupnými spôsobmi zhodnotiť budúce problémy týkajúce sa škodlivého hluku a znečisťujúcich látok, ako aj úplný vplyv výroby a demontáže vozidiel na životné prostredie. Tento problém sme jasne vysvetlili a sme presvedčení, že elektrické vozidlá nám umožnia dosiahnuť pokrok, a to aj v oblasti bezpečnosti. Musíme však výrobcom v tomto odvetví poskytnúť konkrétne usmernenia, aby bolo skutočne možné zaviesť neznečisťujúce elektrické vozidlá.
<P>
Pokúsil som sa odpovedať takmer na všetky otázky, ktoré predložili poslanci Európskeho parlamentu, a preto by som mal odpovedať aj pánovi Langemu, ktorý spomenul iniciatívu CARS 21. V oznámení, ktoré Komisia schválila a následne predložila Parlamentu a Rade, sa na niekoľkých posledných stranách výslovne uvádza, že sa snažíme obnoviť skupinu CARS 21 na vysokej úrovni. Bola to mimoriadna príležitosť spolupracovať so zúčastnenými stranami a musí to tak zostať, najmä preto, že veríme - v zhode so španielskym predsedníctvom a prevažnou väčšinou poslancov Európskeho parlamentu, pán predseda, ktorý hovoril počas tejto rozpravy -, že automobilový priemysel je mimoriadnym aktívom, ktoré sa musí adaptovať a v niektorých prípadoch reštrukturalizovať a celkom isto aj modernizovať, ale ktoré má mimoriadny potenciál a ktoré je klenotom v korune európskeho priemyselného a podnikateľského systému.
<P>
Z tohto dôvodu musíme všetci zabezpečiť - a rozprava dnes večer to dokazuje - väčšiu konkurencieschopnosť tohto priemyselného odvetvia. Budeme oveľa viac konkurencieschopní, ak sa zameriame na inováciu a výskum. Domnievam sa, že záväzok využívať elektrické vozidlá je tiež dobrý spôsob, ako zabezpečiť, aby mohol európsky priemysel súťažiť na globálnom trhu.
<SPEAKER ID="545" NAME="Predsedajúci">
Na záver rozpravy mi dovoľte uviesť, že som dostal jeden návrh uznesenia od šiestich politických skupín v súlade s článkom 115 ods. 5 rokovacieho poriadku.
<P>
Rozprava sa skončila.
<P>
Hlasovanie sa uskutoční zajtra.
<P>
Písomné vyhlásenia (článok 149)
<SPEAKER ID="546" NAME="Elena Băsescu  " LANGUAGE="RO">
V súvislosti so zmenou klímy predstavujú ekologické vozidlá účinný spôsob zníženia emisií uhlíka. Ich vývoj však musí byť súčasťou budúcej politiky pre trvalo udržateľnú mobilitu. Rumunsko by elektrické vozidlá chcelo postupne zaviesť na svoj domáci trh. Premiér Emil Boc sa preto nedávno rozhodol vytvoriť medzirezortnú skupinu, ktorá preskúma vnútroštátnu stratégiu na výrobu elektrických vozidiel. V krajinách ako Dánsko alebo Izrael sa inštalujú a testujú nabíjacie stanice, ktoré budú oficiálne spustené koncom roka 2011. Okrem toho, francúzska, španielska a írska vláda poskytuje dotácie každému, kto si chce kúpiť vozidlo tohto typu. V súčasnosti sú náklady na elektrické vozidlá vysoké, pretože sa v zásade odvíjajú od nákladov na batériu.
<P>
Na podporu výroby elektrických vozidiel v Európskej únii je potrebné štandardizovať nabíjacie infraštruktúry a technológie s cieľom zjednodušiť cezhraničnú elektrickú mobilitu. V tejto súvislosti musí Komisia poskytnúť členským štátom finančnú podporu. Ekologické vozidlá ponúkajú množstvo výhod. Pomáhajú bojovať proti zmene klímy, znížiť závislosť Európy od ropy a dosiahnuť ciele stratégie Európa do roku 2020. Z toho dôvodu som presvedčená, že musíme podporiť používanie elektrických vozidiel.
<SPEAKER ID="547" NAME="Sergio Berlato  " LANGUAGE="IT">
Komisia v apríli vydala oznámenie o ekologických a energeticky úsporných vozidlách, teda o európskej stratégii na podporu vývoja a prípadného rozšíreného používania vozidiel, ktoré sú ekologické a účinné, pokiaľ ide o nízke emisie oxidu uhličitého a znečisťujúcich látok.
<P>
Podľa posledných odhadov budú elektrické vozidlá v roku 2020 predstavovať 1 - 2 % podiel na trhu; inými slovami, budú tvoriť menej než 4 % všetkých vozidiel: jasne povedané, väčšina vozidiel budúcnosti bude naďalej poháňaná motorom s vnútorným spaľovaním, a je potrebné ich skôr podporiť ako sankcionovať, keďže sa stále zdokonaľujú. Preto si myslím, že pozornosť tohto európskeho priemyselného odvetvia by sa mala zamerať na určité záujmové faktory: rozšírenie procesu štandardizácie infraštruktúry, najmä pokiaľ ide o časový rámec týkajúci sa našich konkurentov - Číny, Spojených štátov, Japonska, Kórey - a predchádzanie šíreniu opatrení zameraných na poskytovanie stimulov pre elektrické vozidlá v oblastiach, ako sú dostupné finančné prostriedky, komunálny prístup a verejné obstarávanie.
<P>
V dôsledku výlučnej podpory elektrických vozidiel znížime rozšírené používanie tradičných alebo alternatívnych (metán alebo bioplyn) vozidiel na spaľovací pohon, čím sa naruší vnútorný trh a obmedzí konkurencieschopnosť automobilového priemyslu.
<SPEAKER ID="548" NAME="António Fernando Correia De Campos  " LANGUAGE="PT">
Komisia práve predložila oznámenie o ekologických a energeticky úsporných vozidlách, ktoré obsahuje neutrálne stanovisko k elektrickým vozidlám a neuprednostňuje žiadnu dostupnú možnosť, či už ide o elektrické a hybridné vozidlá, alebo vozidlá na vodíkový pohon. Na neformálnom zasadnutí Rady v San Sebastiáne vo februári sa však odsúhlasilo, že EÚ musí viesť spoločnú stratégiu pre elektrické vozidlá. Znamená to, že Komisia musí uprednostniť riešenie problémov, ktoré stále ovplyvňujú výrobu elektrických vozidiel, ako sú náklady na batérie, potreba lepšieho výskumu a vývoja zameraného na zdokonalenie súčastí, a čo je najdôležitejšie, harmonizácia elektrických vozidiel a nabíjacích staníc, a to v globálnom a celoeurópskom meradle na zabezpečenie vysokej úrovne konkurencieschopnosti na trhu, aby elektrické vozidlá mohli súťažiť s tradičnými motormi s vnútorným spaľovaním na rovnakej úrovni. Chcel by som Komisii pripomenúť potrebu uprednostnenia finančných zdrojov na tento účel, najmä z dôvodu jednoduchého faktu, a to, že elektrické vozidlá majú dodatočný prínos, ktorým je vynikajúca kapacita zásobovania energie, ktorú ostatné možnosti nemajú a ktorá je veľmi potrebná na dosiahnutie našej energetickej nezávislosti.
<SPEAKER ID="549" NAME="Petru Constantin Luhan  " LANGUAGE="RO">
Používanie elektrických vozidiel predstavuje pre trvalo udržateľnú mobilitu množstvo veľkých výhod. Spomedzi nich môžeme uviesť: zníženie emisií oxidu uhličitého a zlepšenie kvality ovzdušia, zníženie závislosti od dovážaných fosílnych palív a väčšiu účinnosť elektrických vozidiel v porovnaní s ostatnými technológiami v oblasti dopravy.
<P>
Konkurenti EÚ na celosvetovej úrovni investujú do výskumu a vývoja nových technológií zameraných na zníženie emisií uhlíka a zavádzajú programy, ktoré podporujú prechod na ekologickú cestnú dopravu. Aby si európsky automobilový priemysel mohol udržať svoju globálnu konkurencieschopnosť a aby mohol zohrávať dôležitú úlohu v oblasti ekologických technológií, musí Európska únia vytvoriť vhodný rámec na podporu inovačných technológií, podnietenie výskumu a vývoja infraštruktúry potrebnej na podporu prechodu na účinné hospodárstvo založené na nízkouhlíkových zdrojoch a emisiách.
<P>
Podporujem opatrenia Európskej komisie v tejto veci a vítam uverejnenie plánu zameraného na podporu zavedenia európskej siete rýchlych nabíjacích staníc pre elektrické vozidlá do roku 2011, ako aj spoločných technických a bezpečnostných noriem, ktoré sa na ne vzťahujú.
<SPEAKER ID="789" NAME="Marian-Jean Marinescu  " LANGUAGE="RO">
Prechod na trvalo udržateľný, energeticky účinný systém dopravy sa stal pre EÚ prioritou vzhľadom na zmenu klímy a kolísanie cien pohonných hmôt. Vývoj elektrických vozidiel v celej Európe, ktoré nahradia bežné vozidlá, je reálnym riešením s rastúcim trhovým potenciálom. Na tento účel musia členské štáty zosúladiť svoje činnosti, aby mohli dospieť k rozhodnutiu o európskej norme, napríklad pre systémy používané na nabíjanie a zásobovanie energiou vrátane inteligentných rozvodných sietí, palubných meracích systémov a interoperability. EÚ musí vo väčšej miere podporiť výskum a inovácie s osobitným dôrazom na zdokonalenie technológie batérií a motorov, a zároveň poskytnúť stimuly pre výrobu elektrických vozidiel. Vyzývam Európsku komisiu, aby prijala konkrétne opatrenia zamerané na prípravu zmien v automobilovom odvetví a dodávateľskom reťazci a podporila harmonizáciu vnútroštátnych politík v tejto oblasti. Nastal čas, aby EÚ podporila konkurencieschopnosť v priemysle mobility znížením výrobných nákladov pre výrobcov a postupným znížením úrovne CO2 vyprodukovanej v cestnej doprave.
<SPEAKER ID="550" NAME="Daciana Octavia Sârbu  " AFFILIATION="S&amp;D">
písomne. - Vítam najnovšiu stratégiu Komisie o ekologických a energeticky úsporných vozidlách, a najmä nový dôraz na elektrické vozidlá namiesto biopalív ako súčasť prechodu na ekologickejší spôsob dopravy. Keďže biopalivá sú kontroverznou otázkou spojenou s problémami, elektrické vozidlá predstavujú veľkú výzvu, ktorú je potrebné zvládnuť skôr, ako sa pre európskych občanov stanú reálnou možnosťou, a skôr, ako budú skutočným environmentálnym prínosom. Ak majú tieto vozidlá realizovať svoj plný environmentálny potenciál, ďalšia spotreba elektrickej energie v doprave musí pochádzať z nízkouhlíkových zdrojov. Obávam sa, že rozvoj týchto zdrojov v EÚ nebude dostatočný na to, aby uspokojil dopyt vyplývajúci z vyššej miery používania elektrickej dopravy. Túto skutočnosť je potrebné zvážiť ako súčasť energetickej stratégie EÚ, pretože prechádzame na nízkouhlíkové hospodárstvo a nižšiu závislosť od dodávok ropy z tretích krajín. Je potrebné zaviesť aj sieť štandardizovaných nabíjacích staníc, a vyzývam Komisiu a členské štáty, aby pracovali na vybudovaní štandardizovanej infraštruktúry, ktorá zabezpečí životaschopnosť elektrických vozidiel pre spotrebiteľov, ako aj pre výrobcov automobilov. Ak zvládneme tieto kľúčové výzvy, potom budeme môcť využívať nízkouhlíkovú dopravu s nízkou úrovňou znečisťovania a všetky súvisiace výhody pre životné prostredie a ľudské zdravie.
