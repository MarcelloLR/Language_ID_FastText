<CHAPTER ID="012">
Znepokojujúca situácia v zadržiavacích centrách pre prisťahovalcov, konkrétne na ostrovoch Mayotte a Lampedusa (rozprava)
<SPEAKER ID="323" NAME="Predsedajúci">
Ďalším bodom programu sú vyhlásenia Rady a Komisie o znepokojujúcej situácii v zadržiavacích centrách pre prisťahovalcov, konkrétne na ostrovoch Mayotte a Lampedusa.
<SPEAKER ID="324" NAME="Alexandr Vondra">
úradujúci predseda Rady. - Vážený pán predsedajúci, som vďačný za príležitosť predstaviť vám problematiku situácie v prisťahovaleckých a zadržiavacích centrách nachádzajúcich sa v Európskej únii, z ktorých dve ste spomenuli konkrétne, t. j. Mayotte a Lampedusa. Veľmi dobre si uvedomujem váš veľký záujem o tieto centrá, rôzne návštevy, ktoré ste niektorí absolvovali, ako aj obavy, ktoré ste vyjadrili v súvislosti s podmienkami v niektorých centrách.
<P>
Chcel by som začať podčiarknutím dvoch základných zásad, ktoré sú podstatou dnešnej rozpravy. Prvou zásadou je potreba plného súladu s našimi záväzkami v prípade štátnych príslušníkov tretích krajín vyžadujúcich medzinárodnú ochranu, ako je to zakotvené v rôznych medzinárodných nástrojoch. Druhou zásadou je plné dodržiavanie ľudských práv a dôstojnosti prisťahovalcov a ich rodinných príslušníkov.
<P>
Veľmi dobre si uvedomujeme tlak vyplývajúci z prílevu prisťahovalcov do Európskej únie, ako aj migrantov, ktorí tu žiadajú o azyl. Tento tlak je obzvlášť silný pozdĺž južných a východných hraníc Únie.
<P>
Reagujeme tak, že už viac než 10 rokov budujeme účinnú azylovú a migračnú politiku. Avšak výrazné zvýšenie počtu príchodov zdôrazňuje potrebu posilnenia a ďalšieho rozvíjania tejto politiky.
<P>
Musíme to robiť interne s cieľom stanoviť si vlastné spoločné normy a pravidlá v oblasti azylu a prisťahovalectva, ale musíme konať aj smerom von, v partnerstve s krajinami pôvodu a tranzitu, aby sa migračné toky dali riadiť účinnejšie.
<P>
Týmto prístupom by získali všetky strany. Vývoj a formovanie azylovej a migračnej politiky EÚ závisí aj od vašej práce. Som vďačný Parlamentu za jeho pozitívny prínos a som si istý, že dokážeme konštruktívne pracovať na ďalšom vývoji tejto dôležitej oblasti politiky.
<P>
Konkrétne ste spomenuli situáciu na ostrovoch Mayotte a Lampedusa. V týchto dvoch prípadoch by sme mali dbať na rozlíšenie dvoch druhov migračných tokov. Migračné toky vplývajúce na ostrovy Lampedusa a Mayotte možno charakterizovať ako zmiešané: niektorí štátni príslušníci tretích krajín požiadali o medzinárodnú ochranu, niektorí iste patria do kategórie ekonomických migrantov.
<P>
Čo sa týka prvej kategórie - žiadateľov o medzinárodnú ochranu - chcel by som upozorniť na existenciu minimálnych štandardov ochrany žiadateľov o azyl stanovených v smernici 2003/9/ES prijatej v roku 2003. Táto smernica už bola transponovaná do vnútroštátneho práva členských štátov a je na Komisii, aby zabezpečila správne a úplné uplatňovanie ustanovení tejto smernice.
<P>
V decembri 2008 Komisia predložila Európskemu parlamentu a Rade návrh na zmenu, doplnenie a aktualizáciu tejto smernice. Keďže tu sa uplatňuje spolurozhodovací postup, Európsky parlament sa bude v plnej miere zapájať do rokovaní o tomto novom návrhu. Rada tento nový návrh čoskoro začne skúmať a teší sa na úzku spoluprácu s vami.
<P>
Vážení poslanci si určite uvedomujú, že v osobitnom prípade francúzskeho zámorského územia Mayotte sa právo Spoločenstva neuplatňuje
<P>
V súvislosti s druhou kategóriou - štátnych príslušníkov iných tretích krajín, ktorí nezákonne vstúpili na územie členského štátu - sú príslušné orgány členského štátu oprávnené zadržať osoby patriace do tejto kategórie, kým nebude prijaté rozhodnutie o vrátení, respektíve s cieľom umožniť jeho vykonanie. V prípadoch, keď je potrebné zistiť totožnosť štátnych príslušníkov tretích krajín bez cestovných dokladov, sa zadržanie môže ukázať ako jediná alternatíva.
<P>
Až doposiaľ sa legislatíva a prax týkajúca sa zadržania v členských štátoch značne líšila. Nedávno prijatá smernica Európskeho parlamentu a Rady o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt, zavádza osobitné zásady a pravidlá zadržania, čím sme sa trochu priblížili k vytvoreniu spoločného právneho rámca v tejto oblasti.
<P>
V tejto smernici sa jednoznačne uvádza, že zadržanie na účely vyhostenia sa môže použiť len vtedy, ak v konkrétnom prípade nemožno uplatniť miernejšie donucovacie prostriedky, aj to len zo zvláštnych, veľmi vymedzených dôvodov. Smernica zároveň ustanovuje, že zadržanie bude trvať čo najkratšie, bude si vyžadovať písomné rozhodnutie s uvedením vecných a právnych dôvodov a v pravidelných intervaloch bude podliehať preskúmaniu súdom. Taktiež treba zdôrazniť, že smernica stanovuje jednoznačné maximálne limity zadržania a dôvodov, na základe ktorých možno vo vymedzených zvláštnych prípadoch predĺžiť dobu zadržania, nie však na dlhšie ako na maximálnu lehotu.
<P>
Čo sa týka podmienok zadržania, smernica jasne určuje, že zadržanie sa bude spravidla uskutočňovať v špecializovaných zadržiavacích zariadeniach - alebo v každom prípade mimo bežných väzňov - a že sa budú dodržiavať práva zadržaných, najmä zraniteľných zadržaných vrátane neplnoletých osôb a rodín.
<P>
Pokiaľ ide o vrátenie nezákonných prisťahovalcov, už platí nedávno prijatá smernica Európskeho parlamentu a Rady o spoločných štandardoch a postupoch v členských krajinách pri návrate štátnych príslušníkov tretích krajín, ktorí majú nelegálny pobyt. Členské štáty teraz musia transponovať jej ustanovenia do svojho vnútroštátneho práva v termíne dvoch rokov.
<P>
Tento celkový právny rámec podčiarkuje náš pevný záväzok zabezpečiť, aby sa so štátnymi príslušníkmi tretích krajín zadržanými na účely vyhostenia zaobchádzalo ľudsky a dôstojne a aby boli plne rešpektované ich základné práva. Smernica prostredníctvom najnovších právnych predpisov zároveň stanovuje spoločne dohodnuté normy týkajúce sa politiky vrátenia.
<P>
Tento rámec je nielenže v súlade so zásadami, ktoré som spomínal na začiatku môjho prejavu, ale v podstate im dáva právnu silu. Naša azylová a migračná politika je teda zakotvená v práve. Zabezpečuje dodržiavanie ľudských práv a dôstojnosti človeka.
<SPEAKER ID="325" NAME="Jacques Barrot" LANGUAGE="FR">
Vážený pán predsedajúci, ako práve poznamenal pán Vondra, v súčasnosti skutočne máme právny rámec, ktorý sa začína presadzovať. Prvýkrát dal o sebe vedieť prostredníctvom smernice o návrate, ktorá je prvým horizontálnym dokumentom určeným na zosúladenie noriem upravujúcich návrat v členských štátoch. Do práva Spoločenstva prináša aplikovateľné ustanovenia Európskeho dohovoru o ľudských právach a jeho implementácia umožní uplatňovať kontrolné mechanizmy Spoločenstva zamerané na kontrolu dodržiavania acquis.
<P>
Dobre však viem, že niektorí z vás vnímajú túto smernicu ako nedostatočnú. Pre mňa však predstavuje kontrolný prostriedok, ktorý Spoločenstvo môže využiť na kontrolu zhody s acquis. Monitorovaním jej uplatňovania - a dovoľte mi pripomenúť, že časový limit na transpozíciu je do 24. decembra 2010 - Komisia zabezpečí dôsledné dodržiavanie základných zásad, čo sa týka dodržiavania práv prisťahovalcov a pri hodnotení sa zameria najmä na vplyv ustanovení o zadržiavaní.
<P>
Povedal som si, že transpozíciu budem pozorne sledovať, aby ju žiadny členský štát nevyužil ako zámienku na predĺženie dôb zadržania, ktorými sa v súčasnosti riadi. Od ďalších štátov, ktoré majú zadržanie bez obmedzenia, sa bude očakávať, že dodržia časové lehoty stanovené v smernici.
<P>
Druhým textom, z ktorého budú vychádzať naše kroky, je text, ktorí komisári prijali dňa 3. decembra 2008 o podmienkach ubytovania žiadateľov o azyl. Dúfam, pán Deprez, že Výbor pre občianske slobody, spravodlivosť a vnútorné veci by tento text mohol v blízkej budúcnosti preštudovať, aby sme sa mohli pohnúť ďalej s touto novou politikou pre oblasť azylu.
<P>
Chcel by som poznamenať, že tento text obsahuje jasné pravidlá zadržania v plnom súlade so základnými právami a zadržanie vymedzuje len na výnimočné prípady. Hovoríme tu prirodzene o žiadateľoch o azyl. Po druhé, lepšie zohľadňuje potreby zraniteľných žiadateľov o azyl a uľahčí im prístup na trh práce. Máme tu teda právny rámec a ten sa samozrejme musí začať používať.
<P>
Teraz by som prešiel k otázkam, ktoré Parlament chcel otvoriť v tejto rozprave. Komisia si je vedomá ťažkej situácie, v ktorej sa nachádzajú talianske orgány v súvislosti s masovým prílevom nezákonných prisťahovalcov a žiadateľov o azyl na južné pobrežie tejto krajiny, najmä na ostrov Lampedusa. Taliansko zatiaľ dokázalo umožniť prístup na svoje územie, čím zachránilo životy mnohých migrantov, pričom zavádza postupy, ktoré možno použiť na preskúmanie žiadostí o udelenie azylu vo vhodných podmienkach. Komisia si zároveň všimla, že Taliansko uznalo potrebu medzinárodnej ochrany v polovici všetkých jednotlivých prípadov, čo svedčí o tom, že v týchto migračných vlnách prichádzajú žiadatelia o azyl spolu s nezákonnými prisťahovalcami.
<P>
Komisia už niekoľko rokov hľadá finančné zdroje na podporu niektorých členských štátov vrátane Talianska. Tak je to v prípade projektu Presidium a pri núdzových opatreniach Európskeho fondu pre utečencov. Komisia okrem toho pred niekoľkými týždňami schválila núdzovú pomoc vo výške 7 miliónov EUR.
<P>
Ak si Taliansko myslí, že je to potrebné, Komisia je pripravená preskúmať novú žiadosť o núdzovú pomoc z rozpočtu na rok 2009 s cieľom zlepšiť prijímacie štruktúry na ostrove Lampedusa, na Sicílii i na pevnine, a tak zvýšiť možnosti talianskych orgánov preskúmať jednotlivú situáciu migrantov vo vhodných podmienkach. Na Lampedusu aj na Maltu čoskoro pôjdem preskúmať situáciu v praxi.
<P>
Taktiež si veľmi dobre uvedomujem, že jedným z kľúčov k riešeniu je vytvorenie pevného rámca spolupráce s Líbyou, hlavnou tranzitnou krajinou migračných trás z východnej Afriky. Spolieham sa na úsilie pani Ferrerovej-Waldnerovej, ktoré by prinieslo rýchly výsledok súčasných rokovaní. Skutočne ide o jeden z kľúčov a kým sa tieto rokovania neskončia, bude veľmi ťažké čeliť všetkým problémom, ktoré pred nami stoja.
<P>
Teraz prejdem k Mayotte. Kým smernica o návrate obsahuje konkrétne pravidlá o podmienkach zadržania s dôrazom najmä na neplnoleté osoby a rodiny, tieto predpisy Spoločenstva sa v súčasnosti nevzťahujú na územie ostrova Mayotte. Európska únia uznáva územie ostrova Mayotte ako francúzske, má však status zámorskej krajiny alebo územia, nie status najvzdialenejšieho regiónu. Preto tu neplatí súkromné právo, hoci je pravda, že Francúzsko musí zohľadniť pripomienky a požiadavky Rady Európy, a ja verím, že francúzske úrady sa v súčasnosti snažia vytvoriť iné podmienky prijatia na ostrovoch Mayotte. Z uvedeného vyplýva, že európske právo nie je riadne uplatniteľné, keďže právo Únie sa neuplatňuje priamo na území, ktoré nie je najvzdialenejším regiónom.
<P>
Toľko pripomienky, s ktorými som sa chcel s vami podeliť. Ešte raz mi dovoľte Parlamentu povedať, že venujem plnú pozornosť podmienkam prijímania nezákonných prisťahovalcov, najmä žiadateľov o azyl, a skutočne sú mojou prioritou. Preto podniknem aj spomínané návštevy, aby som videl, ako to funguje v praxi.
<P>
V každom prípade by som sa chcel poďakovať Parlamentu za otvorenie tejto rozpravy.
<SPEAKER ID="326" NAME="Margie Sudre" LANGUAGE="FR">
Vážený pán predsedajúci, pán komisár, pán Vondra, dámy a páni, náš Parlament je hrdý na neprestajné obhajovanie dodržiavania ľudskej dôstojnosti za všetkých okolností a prirodzene aj v podmienkach, v akých sú držaní nezákonní prisťahovalci.
<P>
Zameriam sa na prípad administratívneho zadržiavacieho centra v Mayotte, ktorého problémy veľmi dobre poznám. Rozdiely v životnej úrovni a v hospodárskom a spoločenskom rozvoji medzi jednotlivými ostrovmi tohto súostrovia v Indickom oceáne vedú mnohých Komorčanov k tomu, aby prešli 70 kilometrov, ktoré ich oddeľujú od ostrova Mayotte, ktorý je francúzskym departementom, ako uviedol pán Barrot, a ktorý ako zámorská krajina a územie nie je európskym územím.
<P>
Ľudia zdržiavajúci sa nelegálne na ostrove Mayotte tvoria 30 % jeho obyvateľov. Áno, počuli ste dobre, povedala som 30 % obyvateľov. To je percento, ktoré naše európske krajiny chvalabohu nepoznajú. Evidentne to má veľký vplyv na mahorskú spoločnosť a je to zdrojom vážnych ťažkostí pre verejnú infraštruktúru a služby, vplýva to na kriminalitu a nelegálnu prácu.
<P>
Francúzske úrady o týchto ťažkostiach dobre vedia. Práve sa dokončili práce na renovácii súčasného zadržiavacieho centra, aby sa výrazne zlepšili životné podmienky zadržaných. Okrem týchto dočasných opatrení sa francúzska vláda rozhodla vybudovať nové zadržiavacie centrum s vhodnejšou kapacitou a v súlade s vnútroštátnymi normami. Malo by sa otvoriť v júni 2011.
<P>
Európa práve prijala spoločné predpisy, aby mohla prevziať svoj podiel na zákonnej svetovej migrácii, ale nemali by sme zakrývať skutočnosť, že situácia v istých regiónoch je extrémna. Stigmatizovanie zadržiavacieho centra v Mayotte neprinesie rýchlejšie ani efektívnejšie riešenie, pretože migračný tlak vystavuje ostrov veľkému napätiu.
<P>
Keďže Mayotte každú chvíľu prijme historické rozhodnutia pre svoju budúcnosť, či sa stane francúzskym zámorským departementom a pripojí sa k územiu Spoločenstva získaním postavenia najvzdialenejšieho regiónu Únie, verím, že Mahorčania potrebujú skôr našu pomoc ako kritiku.
<SPEAKER ID="327" NAME="Claudio Fava" LANGUAGE="IT">
Vážený pán predsedajúci, dámy a páni, "človek musí byť bezcitný, ak sa má vyhladiť nezákonné prisťahovalectvo. Prisťahovalci prichádzajú, lebo sa tu dá ľahko dostať a nik ich nepošle preč, a presne preto sme sa rozhodli pre zmenu prístupu." Toto sú slová talianskeho ministra vnútra, pána Maroniho. Vyzerá to ako paródia na politiku, a predsa ide o politiku talianskej vlády. Zdá sa mi jasné, že hlavným znakom tejto politiky je hlboké opovrhovanie tým, o čom tu rokujeme, a predpismi Európskej únie.
<P>
Dnes sme hovorili o zatvorení Guantánama. Myslím, že si musíme nutne pohovoriť o zatvorení Lampedusy: o Centre dočasného pobytu a pomoci v Lampeduse tak, ako ho predstavovali v posledných mesiacov, menovite ako väzenie v prírode. Predsedníctvo správne pripomenulo právny rámec, o ktorom hovoril aj pán Barrot - použitie donútenia len vo výnimočných prípadoch, zadržanie len z absolútne jednoznačných dôvodov a len na čo najkratší čas - právny rámec, ktorý sa každý deň v Lampeduse podstatne a oficiálne porušuje.
<P>
Väčšina osôb v Lampeduse sú žiadatelia o azyl. Rada pripomenula minimálne štandardy, ktoré prináša smernica o žiadateľoch o azyl prijatá v roku 2003. Tieto štandardy sa podstatne a oficiálne porušujú. Zadržanie často býva na 180 dní, a to aj u osôb, ktoré utekajú pred politickým prenasledovaním alebo vojnou. Toto všetko prirodzene predstavuje akty právneho barbarizmu, ktoré sa však merajú počtami, ktoré nám ponúkajú noviny. V roku 2008 zomrelo 1 200 ľudí pri pokuse o preplavenie Stredozemného mora. Mnohí z tých, ktorí prežili, prešli útrapami Lampedusy.
<P>
Vážený pán podpredseda, pozývam vás teda na návštevu Lampedusy, ako ste sám sľúbili, choďte tam už čoskoro a ak vám môžem niečo navrhnúť, tak svoju cestu do Lampedusy oznámte na poslednú chvíľu. Inak centrum pre vás naleštia ako plesovú sálu, aby ste nadobudli predstavu, že toto je to zadržiavacie centrum, o ktorom dnes hovoríme.
<SPEAKER ID="328" NAME="Jeanine Hennis-Plasschaert" LANGUAGE="NL">
Správy o tragédiách odohrávajúcich sa na našich vonkajších krajinách sú jednoznačné. Naliehavosť tejto veci je obrovská a je to tak už istý čas. Rada to aj často pripomínala - ale len na papieri. So všetkou úctou, pán úradujúci predseda Rady, samozrejme sme vďační za váš príspevok, ale toto sme už počuli. Sú to len prázdne slová a žiadne činy. Možno dokonca považovať za iróniu, že v tomto týždni hlasujeme aj o správe pani Roureovej. Táto správa obsahuje naše zistenia po návšteve na všetkých problémových miestach vrátane Lampedusy. Európska únia zaostáva za očakávaniami, a to poriadne.
<P>
Vážený pán úradujúci predseda Rady, chceli by sme vedieť, či ste sa namáhali prečítať si vôbec naše predbežné správy. Tampere, haagsky program, francúzsky pakt o prisťahovalectve a azyle a čoskoro aj štokholmský program: všetky tieto krásne slová sú v ostrom protiklade s realitou. Napokon práve táto skutočnosť svedčí o tom, že Európsku úniu ešte čaká dlhá cesta, čo sa týka schopnosti postaviť sa čelom k svojej zodpovednosti. Nedostatok solidarity je zarážajúci. Nik, ani jeden človek v tomto Parlamente, nehovorí, že ide o jednoduchú úlohu. Samozrejme, že je ťažké primerane zvládať veľké vlny prisťahovalcov a žiadateľov o azyl, ale to nie je nič nové.
<P>
Práve začala prebiehať revízia existujúcich nástrojov, ale už teraz mám pochybnosti, či prinesie požadované výsledky. Zo skúseností vieme, že Rada má tendenciu v dôležitých momentoch odskočiť. Faktom je, že kým sa členské štáty teoreticky snažia o rozsiahlu harmonizáciu, v praxi prijímajú rozhodnutia, ktoré majú presne opačný efekt. Najväčší spoločný menovateľ sa vtedy náhle zdá veľmi malý, aspoň takúto skúsenosť som mala z posledných piatich rokov. K uplatňovaniu to má dosť ďaleko.
<P>
Ako som už dnes povedala v inej rozprave, malo by byť jasné, že Európska komisia ani Európsky parlament nemajú v rukách kúzelnícke paličky, keďže opatrenia v tejto oblasti nakoniec prijíma Rada a členské štáty.
<SPEAKER ID="329" NAME="Cristiana Muscardini" LANGUAGE="IT">
Vážený pán predsedajúci, dámy a páni, mrzí ma, že pán Fava bol kvôli voľbám nútený povedať celý rad vecí, ktoré nie sú pravdivé. Po volebnej kampani ho na ne upozorním. Jeho záujem o daný problém je taký, že už dokonca opustil Parlament - Parlament, ktorý by mal vyjadriť svoju vďaku za veľkorysé privítanie, aké v posledných rokoch pripravujú obyvatelia Lampedusy.
<P>
Namiesto toho musíme zdôrazniť meškanie Európskej únie pri riešení mnohých problémov spojených s nezákonným prisťahovalectvom a pri prideľovaní podpory a pomoci ohrozeným krajinám s vonkajšími hranicami. Niektoré krajiny nepripravili také privítanie, akým Taliansko vítalo tisícky zúfalých ľudí, ktorí riskovali utopenie v mori kvôli obchodníkom s ľuďmi a nečinnosti mnohých neeurópskych vlád, ktoré nedodržiavajú a neratifikujú zmluvy o kontrole nezákonného prisťahovalectva. Vyzývame na zvláštnu finančnú pomoc, ktorá by išla priamo ľuďom žijúcim v prihraničných oblastiach, ktorí sú z geografických dôvodov viac vystavení prílivu nezákonných prisťahovalcov. Pomoc by sa mohla poskytnúť aj na vytvorenie voľných zón, čo by viedlo k investovaniu prostriedkov a fiškálnym úľavám, ktoré by sa nezohľadňovali v dohodách o Pakte stability.
<SPEAKER ID="330" NAME="Monica Frassoni">
v mene skupiny Verts/ALE. - (IT) Vážený pán predsedajúci, dámy a páni, pán komisár, z vašich prejavov je zrejmé, že v Lampeduse sa každodenne porušuje medzinárodné právo a právo Spoločenstva. Všetky vaše vyjadrenia však zostávajú len formálne a vidno v nich len želania, po ktorých nikdy nebudú nasledovať činy. Obávam sa, že to sa týka najmä vášho vyjadrenia, pán Vondra.
<P>
Zaujímalo by ma, či Európska únia má nejaké prostriedky, ako ukončiť túto situáciu: dochádza k protizákonnému zadržiavaniu, sú tu evidentne neštandardné podmienky zadržiavania a vzniká riziko, že právo na azyl sa prakticky eliminuje. Európska únia je jediná organizácia - a pán Barrot to veľmi dobre vie, ktorá dokáže Taliansko a iné krajiny dostať z tejto situácie.
<P>
Preto ma, pán komisár, veľmi znepokojuje oznámenie o nových peňažných prostriedkoch pre Taliansko bez podmienok. Ako budú vynaložené? Uvedomuje si pán komisár, že toľko kritizované monitorovanie - inak povedané katalogizovanie - Rómov z minulého roka malo finančnú podporu z Európy? Aj to je zahrnuté vo vašich tlačových správach. Akú dôveru môžeme teda mať voči opatreniam tohto druhu?
<SPEAKER ID="331" NAME="Giusto Catania">
v mene skupiny GUE/NGL. - (IT) Vážený pán predsedajúci, dámy a páni, pán Maroni včera vyhlásil, že človek musí byť voči nezákonným prisťahovalcom bezcitný, ale pán Maroni celé dni a mesiace praktizuje bezcitnosť voči prisťahovalcom s nelegálnym postavením.
<P>
Hovorím to preto, lebo lampeduský núdzový stav, takzvaný lampeduský núdzový stav, ktorý teraz trvá už 10 rokov, požadovala a vytvorila talianska vláda - preto mi to príde trochu ako pleonazmus označovať to núdzovým stavom. Výberom pána Maroniho vláda v podstate rozhodla, že už žiadnym prisťahovalcom neumožní opustiť Lampedusu. V Centre dočasného pobytu je zatvorených najmenej 1 800 ľudí a vláda nevybavuje presun ani jedného z nich. Sú držaní v takých neľudských a degradujúcich podmienkach, že centrum sa premenilo na skutočný núdzový stav demokracie.
<P>
Teraz som presvedčený, že toto je skutočný lampeduský núdzový stav, čiže potreba vytvoriť istý druh právnej voľnej zóny, miesto, kde by prisťahovalci prišli a boli deportovaní bez potreby individuálneho preskúmania každého prípadu. Úrad vysokého komisára OSN pre utečencov uvádza, že najmenej 75 % osôb, ktoré sa do Talianska dostanú po mori a dostanú právo na azyl, o azyl aj žiadajú. Takže ak by sa uplatňovali praktiky pána Maroniho, prisťahovalci by pravdepodobne nemali právo na azyl, lebo by boli okamžite deportovaní priamo z Lampedusy v súlade so želaniami talianskej vlády.
<P>
Máme tu teda naozajstný núdzový stav a jeho príčinou je politika talianskej vlády. Občania Lampedusy si to uvedomujú, pani Muscardiniová. Veď zorganizovali generálny štrajk proti vláde, proti jej prisťahovaleckej politike, aby sa neotváralo centrum pre okamžité vyhostenie z tohto miesta - centrum pre zistenie totožnosti a vyhostenie. Zároveň požiadali taliansku vládu o zmenu jej postoja k Centru dočasného pobytu.
<P>
Je dobré, ak komisár Barrot o niekoľko dní pôjde do Lampedusy, a vážim si to. Pripravil som spis a poslal som ho pánovi Barrotovi. V najbližších pár dňoch aj moja skupina zorganizuje delegáciu, ktorá navštívi Lampedusu.
<SPEAKER ID="332" NAME="Johannes Blokland" LANGUAGE="NL">
Už sú to dobré dva či tri roky, keď v rokoch 2005 a 2006 delegácia z Výboru pre občianske slobody, spravodlivosť a vnútorné veci navštívila rôzne utečenecké centrá. Po Lampeduse navštívila aj iné miesta, ako napríklad Kanárske ostrovy, Holandsko a Poľsko. Správy z týchto návštev vyvolali búrlivé rozpravy a tento Parlament naliehavo vyzval Radu a Komisiu, aby začali konať.
<P>
Dnes dopoludnia sme rokovali o návrhu na riešenie nelegálneho zamestnávania v neprítomnosti Rady. Lehota, v ktorej členské štáty musia transponovať tieto smernice do vnútroštátneho práva, je dvojročná. Otázka prisťahovalectva je však naliehavá a dvojročná lehota príliš dlhá. O Lampeduse hovoríme už tri roky a vždy rokujeme o opatreniach na zastavenie nezákonného prisťahovalectva. Po každom opatrení sa však ukáže, že po krátkom poklese dochádza k nárastu prisťahovalcov. Je zarážajúce, že situáciu týkajúcu sa prijímania na ostrove Lampedusa je treba znova takto prerokovať. Zdá sa, že správy Parlamentu o situácii týkajúcej sa prijímania sú úplne neúčinné. Preto by som chcel apelovať na predsedníctvo Rady, aby z toho urobilo prioritu.
<P>
Chápem, že v roku 2007 prišlo do Lampedusy viac než 12 000 prisťahovalcov a tento údaj sa v roku 2008 ešte zvýšil na 30 000. Zadržiavacie centrum nebolo postavené na takúto kapacitu. O tom vieme už tri roky. Prebieha prestavba tejto bývalej základne NATO tak, aby mohla prichýliť viac prisťahovalcov, ale toto nie je adekvátne riešenie. Chcel by som počuť od Rady, čo bude robiť na podporu talianskych iniciatív za lepšie prijímacie zariadenia. Mohol by tu hádam niečo urobiť Frontex a sú ostatné členské štáty pripravené podporiť Taliansko, čo sa týka financií a vybavenia?
<P>
Včera večer v správach o ôsmej celé Holandsko videlo, ako vyzerá situácia v Lampeduse, ale novinári aj mimovládne organizácie teraz majú už zase zatvorené dvere. Chcel by som vyzvať Taliansko, aby bolo otvorené a transparentné pri zaobchádzaní s prisťahovalcami na Lampeduse.
<SPEAKER ID="333" NAME="Koenraad Dillen" AFFILIATION="NI">
(NL) Každý vie o problémoch, ktoré sa už roky spájajú s Lampedusou. Prevrátené lode so zúfalými žiadateľmi o azyl pred brehmi Európy boli v posledných rokov pravidelným javom. Do Európy sa snažia dostať desaťtisíce ľudí nalákaných bezočivými obchodníkmi s ľuďmi, ktorí sú za obrovské peniaze ochotní priviezť do Európy osoby hľadajúce ekonomický prospech.
<P>
Budem hovoriť otvorene: núdzová situácia v Lampeduse je v prvom rade výsledkom zlyhania európskej imigračnej politiky a nemala by sa pripisovať talianskym miestnym úradom ani obyvateľom Lampedusy. Európa by sa mala odhodlať vyslať jasné posolstvo, lebo zúfalé časy si žiadajú zúfalé opatrenia. Mali by sme tvrdo ísť po obchodníkoch s ľuďmi, pre nich žiadny trest nie je dosť prísny. To by malo ísť ruka v ruke s prísnou azylovou politikou, ktorá ukáže zvyšku sveta, že Európa myslí ochranu svojich hraníc vážne.
<P>
Európa by mala nasledovať príklad Švajčiarov, ktorí sa pred dvoma rokmi rozhodli sprísniť právne podmienky prisťahovalectva a azylu. Jedine takto možno poslať jasný odkaz obchodníkom s ľuďmi a osobám prichádzajúcim z ekonomických dôvodov, že Európa je pripravená chrániť svoje hranice a zamedzovať sociálnym katastrofám. Len takto možno dosiahnuť, aby v budúcnosti už neboli potrebné rozpravy ako tá dnešná.
<SPEAKER ID="334" NAME="Stefano Zappalà" AFFILIATION="PPE-DE">
(IT) Vážený pán predsedajúci, dámy a páni, v tomto Parlamente ma už nič neprekvapí. Ale niekto, kto v júli minulého roku v súvislosti s touto témou vyhlásil, že sa hanbí za to, že je talianskym občanom, nemá inú možnosť, než tvrdiť to, čo práve povedal pán Fava. Mrzí ma, že nie je tu v Parlamente. Bolo by zaujímavé vedieť, koľko hlasov získa vo svojom meste a koľko voličov zastupuje.
<P>
Vážený pán predsedajúci, pri tejto príležitosti sme i tak od niektorých ľudí počuli niekoľko nekompetentných a hlúpych vyjadrení. Dúfam a verím, že pán komisár Barrot sa skutočne čoskoro vyberie navštíviť Maltu, Lampedusu a podobné miesta a uvedomí si, aké je zlé, že Európske spoločenstvo nemá politiku v tejto oblasti, pretože takáto je pravda, pán Barrot, pán Vondra: neexistuje žiadna politika Spoločenstva. Čo je priamym dôsledkom tohto stavu? Že nejakí hlúpi nekompetentní ľudia môžu útočiť v podstate na tragickú realitu, ktorú prežívajú občania, jednotlivci a predovšetkým vlády jednotlivých štátov.
<P>
Myslím, že je dôležité uviesť pár čísel. V roku 2007 prišlo do Lampedusy okolo 11 000 migrantov. V roku 2008 ich prišlo trikrát toľko, okolo 31 000. Nie je pravda, že počet žiadateľov o azyl zodpovedal celkovému počtu, predstavoval približne jednu desatinu celku. Dvetisíc migrantov prišlo len za tri dni, od 26. do 28. decembra, čiže na svätého Štefana a dva dni po Vianociach. Za tri dni sa preskúmalo 76 žiadostí. Z týchto 76 žiadostí bolo 36 posúdených kladne, tri boli odložené a zvyšok... Už som skoro na konci, pán predsedajúci. Buďte trpezlivý po tvrdeniach, čo tu padli. Pani Frassoniová potom odpovie, keď si to budete želať, keď sa vám to bude zdať správne a za každých okolností, to nie je problém.
<P>
Teraz sa rátajú len skutočné fakty: Lampedusa a Malta a ďalšie miesta nesú hrozné bremeno. Obyvateľov nehnevá talianska vláda. Hnevá ich to, že túto situáciu už nemôžu vydržať. Namiesto obviňovania zákonných orgánov, ktoré robia, čo môžu, by sa tento Parlament mal radšej pokúsiť dotlačiť Európsku úniu, aby si plnila svoje povinnosti.
<SPEAKER ID="335" NAME="Martine Roure" AFFILIATION="PSE">
(FR) Vážený pán predsedajúci, už od roku 2005 sa nás veľmi dotýka katastrofická situácia migrantov zdržiavajúcich sa na ostrove Lampedusa, ktorých počet značne prevyšuje skutočnú ubytovaciu kapacitu.
<P>
Situácia na tomto malom ostrove je ťažká, len v roku 2008 musel riešiť prílev takmer 31 700 migrantov. Tieto hromadné vlny sa v posledných rokoch dostali pod kontrolu, keďže migranti sa posielajú do iných centier na talianskej pevnine.
<P>
Tieto presuny sa prerušili po rozhodnutí ministra vnútra a priniesli vážne zhoršenie situácie. Projekt Presidium, ktorý spoločne riadi ministerstvo vnútra, vysoký komisár pre utečencov a taliansky Červený kríž a spolufinancuje Únia, je však príkladom dobrého riadenia príjmu migrantov. Rozhodnutie ukončiť presuny do Talianska vytvára reálny problém prístupu k azylovému konaniu.
<P>
Čo sa týka Mayotte, od roku 2007 vieme, že bežná kapacita centra Pamandzi je prekročená. Je známe, že tam bolo ubytovaných 204 ľudí, vo všeobecnosti neplnoletých, pričom maximálna kapacita je 60 ľudí.
<P>
Súčasné podmienky sú katastrofické: muži spia na podlahe, nedostávajú žiadnu posteľnú bielizeň ani toaletné potreby, muži, ženy a deti musia používať rovnaké sociálne zariadenia. Podmienky zadržania sú degradujúce a urážajú ľudskú dôstojnosť.
<P>
Na týchto územiach skutočne cítiť silnejšie migračné tlaky, ale dôstojnosť každej osoby musí byť zachovaná a každý prípad musí byť vyšetrený v súlade so zákonom. Už bolo povedané, že nevyhnutne potrebujeme skutočnú európsku azylovú a imigračnú politiku a solidaritu na úrovni Únie.
<P>
Túto požiadavku vznášame v Európskom parlamente už niekoľko rokov, a preto znova apelujeme na Radu.
<SPEAKER ID="336" NAME="Roberta Angelilli" AFFILIATION="UEN">
- (IT) Vážený pán predsedajúci, dámy a páni, pán komisár, ste veľmi citlivý človek, a preto vás pozývam - a tým sa pripájam k ďalším poslancom - na návštevu Lampedusy a prosím vás, aby ste tam išli bez predchádzajúceho ohlásenia, aby ste na vlastnej koži zistili, aké ťažké je dostať takúto núdzovú situáciu pod kontrolu.
<P>
Toto je situácia ostrova, ktorý má len pár štvorcových kilometrov a kde už veľa rokov neprestajne pristávajú tisíce a tisíce ľudí. Ľavicové aj pravicové vlády počas tohto obdobia prichádzajú a odchádzajú. Niektorí z týchto ľudí cestu neprežijú kvôli neľudským podmienkam, ktorým ich vystavujú bezohľadní obchodníci s ľuďmi. Čo teda treba urobiť: ignorovať predpisy? Aby bolo možné pristúpiť k možnej repatriácii alebo skontrolovať, či majú status politického utečenca alebo im treba udeliť politický azyl, musí sa zistiť totožnosť týchto ľudí, a to si samozrejme vyžaduje istý čas. Tak dosť bolo demagógie! Taliansko platí formou obrovskej zodpovednosti, ktorá je v nepomere k finančnej aj legislatívnej podpore zo strany Európskej únie.
<SPEAKER ID="337" NAME="Nils Lundgren" AFFILIATION="IND/DEM">
(SV) V tomto svete sa, žiaľ, žiadna krajina nemôže otvoriť neobmedzenému prisťahovalectvu. Rozdiely medzi jednotlivými krajinami sú priveľké, a preto máme problémy, o ktorých teraz hovoríme. Prisťahovalci sa zvyčajne prezentujú ako žiadatelia o azyl. Keď sa tak stane, musíme sa riadiť zákonom. S týmito ľuďmi musíme zaobchádzať ako so slobodnými občanmi a s úctou. V priebehu skúmania, či sú žiadatelia o azyl, alebo nie, musíme chrániť ich ľudské práva. To, o čom tu teraz hovoríme, sa mi zdá veľmi zvláštne.
<P>
Prečo by tí, ktorí prídu na ostrov Lampedusa, mali byť nútení zostať tam navždy? Ako povedala predchádzajúca rečníčka, ak sa ľudia nahrnú do nejakého mestečka v južnom Švédsku, neočakávame, že tam zostanú. Pri čakaní na právne preskúmanie ich prípadu sa prirodzene rozmiestnia po celej krajine. To isté treba urobiť aj v Taliansku.
<SPEAKER ID="338" NAME="Maddalena Calia" AFFILIATION="PPE-DE">
(IT) Vážený pán predsedajúci, dámy a páni, boj proti nezákonnému prisťahovalectvu je vzhľadom na jeho rozsah a dôsledky problémom, ktorý sa musí riešiť na úrovni Spoločenstva, keďže jedine Európska únia má politický vplyv potrebný na nájdenie účinných riešení a kontrolu tohto javu. Požadované výsledky nemôže dosiahnuť žiadny štát konajúci samostatne.
<P>
Talianska vláda počas čakania, kým Európa začne realizovať svoje stratégie, presadzuje prácu na Európskom pakte o prisťahovalectve a azyle, ktorý v októbri 2008 prijala Európska rada, ako aj na smernici o návrate z decembra 2008. Ide o dôležitú prácu na domácej aj medzinárodnej úrovni.
<P>
Na domácej úrovni sa návrh ministra vnútra Maroniho na vytvorenie centra pre zistenie totožnosti a vyhostenie na tomto ostrove s cieľom uplatňovať v konkrétnych prípadoch politiku priamej repatriácie stretol s veľkou kritikou - podľa mňa nespravodlivou. Táto alternatíva neohrozuje základné práva nezákonných prisťahovalcov, utečencov ani žiadateľov o azyl, ako tvrdia niektoré strany. Na dôkaz odcitujem len pár čísel o Lampeduse, ktoré už boli predstavené: v januári 2009 bolo preskúmaných 76 žiadostí, 36 z nich bolo vyhovené, tri boli odložené a 37 zamietnutých. Napriek tomu všetci žiadatelia o azyl boli prepravení z ostrova do centier v Trapani, Bari a Crotone. Čiže tí, ktorí splnili podmienky, boli prijatí.
<P>
Na medzinárodnej úrovni dnes taliansky parlament ratifikuje zmluvu s Líbyou, ktorej článok 19 výslovne stanovuje, že je potrebné vytvoriť účinnejší systém kontrol na pozemných hraniciach Líbye, aby nedochádzalo k nezákonnému prisťahovalectvu. Ministri Maroni a Frattini sa navyše minulý týždeň zišli s tuniskými orgánmi v snahe o uzavretie zmluvy o readmisii s touto krajinou, čo je nevyhnutná podmienka trvalo udržateľnej repatriácie. Tu v tomto Parlamente treba prijať koncepciu, ako povedal aj pán podpredseda Barrot, že k nezákonnému prisťahovalectvu treba prijať absolútne pevný postoj, ale zároveň vítať a podporovať tých, ktorí sa integrujú a prispievajú k spoločenskému a hospodárskemu rozvoju našich krajín.
<SPEAKER ID="339" NAME="Wolfgang Kreissl-Dörfler" AFFILIATION="PSE">
(DE) Vážený pán predsedajúci, pán Barrot, vítam skutočnosť, že chcete navštíviť Lampedusu, ale odporúčam, aby ste sa tam vybrali už čoskoro a bez predchádzajúceho upozornenia, inak zistíte, že to, čo vám ukazujú, je čistý podvod. Pri našej návšteve bol tábor vyčistený a zadržaných nahradili bábky. Mali by ste ísť rýchlo, kým pán Berlusconi a pán Maroni nezmenia Lampedusu na nový európsky Alcatraz a nebudú tam ďalej držať občanov v zajatí.
<P>
My v Európskej únii musíme samozrejme prejavovať solidaritu. Musíme určiť kvóty pre utečencov rozložené medzi jednotlivé členské štáty a zahŕňajúce aj utečencov, ktorí prejdú cez "zelenú hranicu". Tí predstavujú pomerne značný počet.
<P>
To, čo sa tu deje - a navštívili sme veľa táborov - je znepokojujúce a maximálne neľudské. Pán Berlusconi hovorí, že môžu ísť na pivo, vždy keď sa im zachce. To len svedčí o inteligencii tohto človeka, inak povedané o jej nedostatku. Toto chcem povedať veľmi jednoznačne.
<P>
Práve ľudia ako pán Maroni, ktorí hovoria, že musíme byť tvrdí a v plnej sile uplatňovať zákon, potom v nedeľu kľačia na vatikánskych schodoch a vyhlasujú sa za dobrých katolíkov. Tento dvojtvárny prístup už nie je akceptovateľný. Musíme podporovať ostatné členské štáty, ako napríklad Maltu, Grécko a Taliansko, ale nie týchto pokrytcov. Nemali by sme im pomáhať.
<SPEAKER ID="340" NAME="Mario Borghezio" AFFILIATION="UEN">
(IT) Vážený pán predsedajúci, dámy a páni, Európa sa musí rozhodnúť: chce regulované prisťahovalectvo alebo inváziu a protiprávne zneužívanie nezákonných prisťahovalcov? Talianska vláda sa rozhodla správne: zadržať nezákonných prisťahovalcov v Lampeduse a zároveň opätovne prerokovať zmluvy o repatriácii s krajinami, z ktorých prichádzajú.
<P>
To si však vyžaduje primerané prostriedky a Európa nemôže len diskutovať, len kritizovať, len pozerať sa na problém cez ďalekohľad. Európa musí určite prísť do Lampedusy a pomôcť našej krajine a iným, ktoré pri tomto probléme zastávajú Maroniho líniu. Dnes sa z Lampedusy vracia 120 nezákonných prisťahovalcov nazad do Tuniska. Toto predchádzajúce vlády nerobili, lebo takíto prisťahovalci sa museli vziať späť - a to vylámalo zuby vykorisťujúcim mafiánom, ktorí iniciovali tieto cesty a potom ich zneužili na nezákonné obchodovanie.
<P>
Taký odborník na mafiu ako pán Fava by to mohol pochopiť, nie je to ťažké, aj on by to mal chápať. Maroniho líniu schvaľuje Malta, Grécko a Cyprus aj všetci, čo žijú pri južnej hranici nášho štátu. Všetci žiadatelia o azyl a všetci neplnoletí už boli presunutí do príslušných centier. Nie je pravda, čo sa povedalo. Ak by pani Roureová zajtra ráno chcela ísť do Lampedusy, nenašla by ani jedného neplnoletého a ak by si prečítala talianske noviny, zistila by, že práve pán Maroni odhalil obchodovanie s orgánmi: deti zvykli z Lampedusy miznúť práve vtedy, keď sme u nás mali ľavicovú vládu. Toto odhalil pán Maroni. Nuž, moje posolstvo je jasné: ľudia musia prichádzať do Európy jedine legálne, nie na mafiánskych člnoch a s pomocou zločinných obchodníkov.
<SPEAKER ID="341" NAME="Paul Rübig" AFFILIATION="PPE-DE">
(DE) Vážený pán predsedajúci, pán komisár, dámy a páni, ohľaduplnému zaobchádzaniu s utečencami musíme dať prioritu. V Európe všetci poznáme koncepciu povinnej školskej dochádzky. Mali by sme začať tým, že ľuďom, ktorí tu pristanú, umožníme riadne vzdelanie. Naliehavo potrebujú výučbu jazyka a odbornú prípravu, ako aj možnosť spoznať európsku kultúru, aby čas strávený v týchto zadržiavacích táboroch nebol premrhaným časom, ale aby sme ich naučili, ako si môžu pomôcť sami. To by malo byť naším hlavným cieľom.
<P>
Možno by sme mohli zahrnúť do rozpočtu prípravné opatrenie, ktoré by nám umožnilo ponúknuť týmto ľuďom možnosti vzdelania. Zúfalí sa dostali do Európy a mali by sme im poskytnúť základný rámec, ktorý by im umožnil uspieť vo svojej domovskej krajine a zohrávať aktívnu úlohu pri presadzovaní demokracie a slobody.
<SPEAKER ID="342" NAME="Simon Busuttil" AFFILIATION="PPE-DE">
- (MT). Potešilo ma, keď pán komisár Barrot povedal, že dokonca plánuje navštíviť Maltu, a uisťujem pána komisára, že v centrách na Malte nebude mať problémy nájsť prisťahovalcov, a to z jednoduchého dôvodu, že Malta nemôže týchto prisťahovalcov jednoducho zobrať a presunúť na iné miesto. Čiastočne aj preto je situácia v mojej krajine taká zložitá. Pán predsedajúci, minulú nedeľu na našich brehoch pristál čln, ktorý viezol 260 prisťahovalcov. Aby to pre pána komisára bolo pochopiteľnejšie, to je, ako keby do Francúzska alebo Talianska prišlo v jeden deň 39 000 prisťahovalcov. A jednoznačnejšie vyjadrenie pre pána Vondru, to je, ako keby do Českej republiky prišlo v jeden deň 7 000 prisťahovalcov. Tých 2 000 ľudí, čo cez Vianoce prišli do Lampedusy, je nič v porovnaní s týmto! V takom citlivom prípade ako tento teda nepotrebujeme kritiku štátnych orgánov, ale solidaritu s cieľom zastaviť tento prílev a zmierniť bremeno. Ďakujem.
<SPEAKER ID="343" NAME="Roberto Fiore" AFFILIATION="NI">
(IT) Vážený pán predsedajúci, dámy a páni, rád by som vám pripomenul, čo Lampedusania chcú. Lampedusania teraz protestujú a nedávno takmer všetci pochodovali ulicami ostrova, lebo nechcú centrum dočasného pobytu ani centrum pre zistenie totožnosti a vyhostenie, ktoré bolo najnovším nápadom. Toto centrum by sa malo vybudovať na ostrove, ktorý je - pripomeňme si - dlhý jedenásť kilometrov a široký tri kilometre: smiešny fliačik zeme v porovnaní s tisíckami prisťahovalcov, ktorí tam v nasledujúcich mesiacoch prídu.
<P>
Nedávno som bol na ostrove, keď došlo k náhlemu a neočakávanému úteku 1 000 prisťahovalcov z centra dočasného pobytu, a pozoroval som zdesenie a strach tamojších ľudí, ktorí už nechcú zažiť také veci. Tento ostrov žil z rybolovu a cestovného ruchu a teraz je svedkom toho, ako jeho hospodárstvo ničí slepá prisťahovalecká politika.
<SPEAKER ID="344" NAME="Reinhard Rack" AFFILIATION="PPE-DE">
(DE) Vážený pán predsedajúci, veľmi pozorne som počúval túto rozpravu a zostal som tu od začiatku až do konca na rozdiel od mnohých hovorcov skupín.
<P>
Všimol som si jednu vec, a to, že viac než polovica rozpravy sa venovala vnútornej politike Talianska. Ide o oprávnenú vec, ale navrhujem, aby takáto debata prebiehala predovšetkým v Ríme a nie tu v Európskom parlamente. Tu diskutujeme o európskej záležitosti a do rozpravy by sme mali pridať jeden dodatočný bod. Takmer v žiadnom prejave sa nepoukázalo na skutočnosť, že táto problematika sa týka nielen utečencov, žiadateľov o azyl a ekonomických migrantov prichádzajúcich do Európy, ale vo veľkej miere aj definitívneho zničenia organizovaného zločinu.
<P>
Nik z tých, čo prišli do Lampedusy alebo na Maltu, si čln nevybavil sám. Prišli, lebo ich zlákali skupiny organizovaného zločinu a zaplatili obrovské peniaze.
<SPEAKER ID="345" NAME="Alexandr Vondra">
úradujúci predseda Rady. - Vážený pán predsedajúci, rád by som vám poďakoval za veľmi konštruktívnu a užitočnú rozpravu. Sú isté veci, ktoré môže Rada urobiť, a sú veci, ktoré Rada nie je povinná robiť alebo ktoré nepatria do jej pôsobnosti.
<P>
Začnime negatívami - obmedzeniami. Ako už bolo povedané, nie je úlohou Rady sledovať uplatňovanie práva Spoločenstva v členských štátoch, to prináleží Komisii a môj kolega komisár Barrot o tom hovoril. S Komisiou zaiste úzko spolupracujeme pri mnohých záležitostiach.
<P>
Do pôsobnosti Rady nepatrí ani uplatňovanie vnútroštátnych ustanovení členských štátov. Počas tejto rozpravy sa veľa hovorilo o najpostihnutejších krajinách: Taliansku a Francúzsku. Na druhej strane určite máme vôľu a nástroje konať a Rada je ochotná v budúcnosti konať. Myslím, že všetci súhlasíme - pozorne som vás počúval, lebo ste hovorili o ďalších potrebách zlepšenia opatrení EÚ v oblasti prisťahovaleckej a azylovej politiky - že minulý rok sa toho spravilo veľa, a myslím, že všetci sme vďační francúzskemu predsedníctvu za iniciatívu na presadenie Európskeho paktu o prisťahovalectve a azyle, ktorý konkrétne spomína isté nástroje solidarity. Teraz prišiel čas na jeho postupnú realizáciu. Parlament bude mať zaiste možnosť pracovať na tom spoločne s Radou a Komisiou. Môžem vám sľúbiť, že naše predsedníctvo, ako aj nadchádzajúce predsedníctvo, pretože táto otázka sa nevyrieši za pár týždňov, sa bude usilovne venovať tejto problematike.
<P>
Ide o strategické otázky. Sú tu aj otázky, ktoré si vyžadovali okamžité reakcie, ako napríklad zníženie rizika humanitárnej krízy a negatívnych dosahov. Pochádzam z Českej republiky, ktorá nie je pod drobnohľadom médií, ale aj my máme svoju skúsenosť: po rozdelení Československa v roku 1992 došlo k obrovskému prílevu státisícov Rómov zo Slovenska na české územie. Azda to nebolo ako situácia na Malte, kde je situácia mimoriadne ťažká, ako som pochopil, ale myslím, že každý v EÚ s tým má nejakú skúsenosť a bezpochyby tu existuje potreba vzájomnej spolupráce.
<SPEAKER ID="346" NAME="Jacques Barrot">
podpredseda Komisie. - (FR) Vážený pán predsedajúci, ako pán podpredseda vlády Vondra povedal, Komisia musí zabezpečiť, aby sa predpisy uplatňovali. Spolupracovať však musia aj členské štáty, pán Vondra, a myslím si, že s pomocou paktu o prisťahovalectve a azyle môžeme spolu vykonať dobrú prácu.
<P>
Počas rozpravy som zaregistroval, že poslanci sú netrpezliví, ale musím konštatovať, že implementácia paktu je na začiatku, a ako som práve povedal, právny rámec sa začína rysovať a môžeme ho využiť ako podporu. Teraz ho musíme využiť najmä pri vytváraní politiky Spoločenstva týkajúcej sa azylu a politiky Spoločenstva v oblasti prisťahovalectva.
<P>
Európa potrebuje ukázať väčšiu solidaritu. Vypočul som si pána Busutilla a je pravda, že členské štáty, ktoré čelia náporu prisťahovalcov a žiadateľov o azyl, ako napríklad Malta, sa nachádzajú vo veľmi ťažkej situácii. Európa sa musí rozhodnúť, akú solidaritu potrebujeme. To je absolútne nevyhnutné.
<P>
Chcel by som tiež poznamenať, že sa snažíme čo najviac pomáhať aj prostredníctvom Európskeho fondu pre utečencov. Chcem však povedať pani Frassoniovej, že sa zrejme stala chyba, pretože Európsky fond pre návrat sa v žiadnom prípade nemôže využiť pri registrácii Rómov. To nie je možné. To nie je cieľom tohto fondu. V každom prípade, pri návšteve Lampedusy a Malty budem mať možnosť vidieť, ako sa využíva finančná pomoc, ktorú poskytujeme členským štátom.
<P>
Chcel by som preto zdôrazniť, že teraz budeme situáciu veľmi pozorne sledovať. Máme napokon spoľahlivý právny rámec, ktorý nám poskytne oveľa väčšie právomoci, pokiaľ ide o podmienky prijímania. Som presvedčený, že jednotnejšia Európa umožní zlepšiť situáciu prisťahovalcov, najmä tých žiadateľov o azyl, ktorí si zaslúžia našu plnú pozornosť.
<P>
Chcel by som ešte reagovať na to, čo povedala pani Sudreová, keďže nám veľmi dobre priblížila mimoriadne znepokojivú situáciu na ostrove Mayotte. To, čo povedala, je pravda. Francúzske úrady nás informovali, že v roku 2010 bude otvorené nové centrum pre 140 osôb. Tie isté úrady v súčasnosti okrem toho rokujú s komorskými úradmi o uzatvorení dohody o pohybe a migrácii, keďže sa musí trvalo znížiť migračný tlak na tomto ostrove.
<P>
Všeobecne povedané, potrebujeme vybudovať politiku partnerstva s krajinami pôvodu. Pán Vondra, toto je podmienka, ktorú musíme splniť, ak chceme znížiť veľký migračný tlak na niektoré členské štáty, ktorým to spôsobuje problémy. Myslím si však, že ak sa Európa zjednotí, nájdeme odpoveď na potreby intenzívnejšieho riadenia migračných tokov. To určite prinesie výhody mužom a ženám, na ktorých by sme nikdy nemali zabúdať a ktorí sa nachádzajú vo veľmi ťažkej situácii.
<SPEAKER ID="347" NAME="Predsedajúci">
Rozprava sa skončila.
