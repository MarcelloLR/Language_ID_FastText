<CHAPTER ID="013">
Vývoj v rámci prebiehajúcej dlhovej krízy a reakcia EÚ (rozprava) 
<SPEAKER ID="558" NAME="Predsedajúci">
Ďalším bodom programu sú vyhlásenia Rady a Komisie týkajúce sa vývoja v rámci prebiehajúcej dlhovej krízy a reakcie EÚ.
<SPEAKER ID="559" NAME="András Kármán">
úradujúci predseda Rady. - Úplne chápem značný záujem tohto Parlamentu týkajúci sa opatrení vykonávaných v rámci Únie a mimo nej s cieľom riešiť problémy, ktorým čelia niektoré členské štáty v súvislosti s ich verejnými financiami.
<P>
Globálna finančná kríza výrazne ovplyvnila príjmy a výdavky vo všetkých našich krajinách, aj keď rozsah a charakter tohto vplyvu nie je vo všetkých prípadoch rovnaký a jednotlivé členské štáty tiež disponujú veľmi rozdielnymi kapacitami na znášanie následkov.
<P>
Prvá vec, ktorú by som chcel zdôrazniť, je skutočnosť, že predovšetkým samotné členské štáty sú zodpovedné za zabezpečenie toho, aby boli ich verejné financie udržateľné a mali pevný základ. Je tiež na nich, aby zabezpečili konkurencieschopnosť, flexibilnosť a odolnosť svojich hospodárstiev. To, samozrejme, neznamená, že verejné financie a hospodársky výkon nie sú tiež predmetom kolektívneho záujmu.
<P>
Sme súčasťou Únie a naše hospodárstva sú prepojené mnohými spôsobmi: prostredníctvom jednotného trhu a v mnohých prípadoch prostredníctvom využívania spoločnej meny a hlbšej hospodárskej integrácie, ktorá z toho vyplýva. Vo všeobecnosti sme sa všetci zaviazali k solidarite voči ostatným, založenej na túžbe po ochrane a podpore širšieho európskeho záujmu. To znamená, že všetci chceme stabilné a silné hospodárstvo v EÚ ako celku a najmä v rámci eurozóny. To musí v prípade potreby zahŕňať uskutočnenie krokov na zabezpečenie stability v jednotlivých členských štátoch.
<P>
Na vykonanie toho máme k dispozícii mnoho nástrojov. Máme koordinačný mechanizmus, ktorého cieľom je zabezpečiť, aby každý členský štát vykonával vhodné hospodárske a rozpočtové politiky. Tie sa aktualizujú a posilňujú a som rád, že rokovania medzi Radou a Parlamentom úspešne pokračujú. Máme tiež prístup k európskemu finančnému stabilizačnému mechanizmu, ktorý môže poskytnúť podporu na úrovni EÚ každému členskému štátu bez ohľadu na to, či je alebo nie je v eurozóne.
<P>
Okrem toho boli najmä pre krajiny eurozóny pripravené ďalšie nástroje a naďalej sa vyvíjajú. Grécko dostalo od členských štátov balík koordinovaných bilaterálnych pôžičiek, ako aj pôžičku od MMF. Írsko dostalo balík obsahujúci bilaterálne pôžičky, pôžičku od Európskeho nástroja finančnej stability (ENFS) a tiež pôžičku od MMF. Pripravuje sa aj podporný balík pre Portugalsko, ktorý bude tiež čerpať z európskej podpory, ako aj podpory MMF.
<P>
Ministri členských štátov, ktoré sú členmi eurozóny, tiež dokončujú technické detaily európskeho mechanizmu pre stabilitu, ktorý má nadobudnúť platnosť od roku 2013 ako trvalý mechanizmus pre finančnú podporu s cieľom nahradiť Európsky nástroj finančnej stability. Členské štáty, ktoré nie sú členmi eurozóny, sa tiež zúčastňujú na tomto procese.
<P>
Teraz by som sa chcel v krátkosti vrátiť k situácii v troch krajinách eurozóny, ktorú som už spomínal. Mal by som však spomenúť, že o mnohých otázkach súvisiacich s týmito členskými štátmi sa od začiatku diskutuje mimo formátu Rady Ecofin, pričom sa zohľadňujú ich osobitné charakteristiky ako členov eurozóny. Predseda Euroskupiny vám bude môcť lepšie poskytnúť ďalšie podrobnosti k mnohým z týchto bodov.
<P>
Po prvé, Írsko. V nadväznosti na dohodu z minulého decembra o programe pomoci v celkovej výške 85 miliárd EUR pre Írsko vykonali írske orgány veľa práce na zavedenie programu úpravy, na ktorý sa vzťahovala finančná podpora. Tento program bol neustále monitorovaný novou vládou. Rada Ecofin preskúma plnenie programu za prvý štvrťrok na svojom zasadnutí, ktoré sa koná budúci utorok 17. mája. Nemôžem vopred povedať veľa o tejto diskusii, ale celkové hodnotenie bude pravdepodobne také, že výkonnosť Írska je v súlade s očakávaniami.
<P>
Niektoré osobitné problémy však zostávajú. Írsko sa bude musieť predovšetkým držať veľkých fiškálnych úprav, ako aj zabezpečiť, aby mal jeho finančný sektor v budúcnosti pevné základy.
<P>
Po druhé, Grécko. Grécko prešlo dlhú cestu od veľmi ťažkej situácie z minulého roku a jeho úsilie si zaslúži pochvalu. Čelilo znepokojujúcemu problému a prejavilo neoblomné odhodlanie a ukázalo jasný zámer. Program úpravy sa všeobecne vykonáva. Posledná správa o vykonávaní, vypracovaná spoločne Komisiou, MMF a ECB v marci prišla k záveru, že program dosiahol pokrok smerom k jeho cieľom. Zavádzajú sa niektoré reformy potrebné na splnenie strednodobých cieľov programu. Správa tiež identifikuje ďalšie oblasti, ktoré si vyžadujú reformy s cieľom vybudovať kritickú masu potrebnú na zabezpečenie fiškálnej udržateľnosti a hospodárskej obnovy. Komisia, ECB a MMF naďalej podrobne monitorujú pokroky vo vykonávaní programu úpravy. Ďalšie preskúmanie je naplánované na tento mesiac.
<P>
Členské štáty, ktoré sa zúčastňujú na bilaterálnej pôžičke, sa v marci dohodli na znížení úrokovej sadzby o 1 % a predĺžení splatnosti pôžičky. To je tiež pozitívny vývoj. O technických detailoch vykonávania tejto dohody sa momentálne diskutuje.
<P>
Na záver, Portugalsko. Portugalská dočasná vláda 6. apríla ohlásila svoj zámer požiadať Európsku úniu o finančnú pomoc. Predchádzalo tomu obdobie intenzívneho tlaku zo strany finančných trhov. Portugalsko však tiež prechádzalo obdobím politickej neistoty, ktoré, ako vieme, viedlo k odstúpeniu vlády 24. marca. Portugalský parlament predtým zamietol nový fiškálny zmierovací balík, ktorý navrhla vláda. Rokovania medzi trojkou a portugalskými orgánmi sa teraz skončili a odsúhlasuje sa memorandum o porozumení týkajúce sa politických podmienok súvisiacich s finančnou pomocou.
<P>
Finančné krytie bude vo výške približne 78 miliárd EUR na obdobie tri roky. V súlade s odporúčaniami ministrov Rady Ecofin na neformálnom zasadnutí Rady Ecofin v Budapešti v apríli sa program týka zmien vo viacerých oblastiach vrátane verejných financií, trhov práce a výrobkov a finančného sektora. Domnievame sa, že takéto opatrenia sú kľúčové pre rastový potenciál a zvýšenú hospodársku stabilitu. Očakáva sa, že aj na zasadnutí Rady Ecofin, ktoré sa koná budúci týždeň, bude vyjadrená podpora konečnému finančnému balíku.
<P>
Toto je len krátky prehľad opatrení, ktoré sa prijímajú na riešenie vplyvu globálnej finančnej krízy na EÚ a predovšetkým tri členské štáty. Ako som povedal na začiatku, maďarské predsedníctvo nie je priamo zapojené do všetkých podrobných rokovaní, z ktorých boli niektoré výslovne v kompetencii Euroskupiny.
<P>
Predsedníctvo je však odhodlané splniť si povinnosť a pomáhať pri zabezpečovaní zavedenia všetkých potrebných opatrení s cieľom riešiť súčasné problémy. Myslíme si, že je to kľúčové, ak máme posilniť konkurencieschopnosť Európy z dlhodobého hľadiska, a tým dodáme Európe ako celku silné postavenie, ktoré potrebuje.
<SPEAKER ID="560" NAME="Olli Rehn">
člen Komisie. - Hospodárske vyhliadky Európy sú dnes dvojaké. Na jednej strane sa v reálnom hospodárstve ujala obnova, ktorá je čoraz stabilnejšia a samostatnejšia. Na druhej strane je nerovnomerná a stále čelíme otrasom na finančných trhoch, najmä na trhoch s vládnymi dlhmi.
<P>
Preto je momentálne kľúčovou úlohou hospodárskej politiky EÚ zvládnuť krízu vládneho dlhu a ochrániť tak prebiehajúcu obnovu v reálnom hospodárstve Európy. Teraz, keď program EÚ a MMF týkajúci sa Portugalska čaká na svoje prijatie budúci pondelok na zasadnutí Rady Ecofin v Euroskupine, začíname ďalšiu kapitolu v rámci tejto potrebnej snahy.
<P>
Portugalská vláda minulý týždeň predstavila program hospodárskej reformy v nadväznosti na naše plodné rokovania s vládou, opozíciou, občianskou spoločnosťou, sociálnymi partnermi a akademickým svetom. Tieto rokovania sú zohľadnené v programe. Portugalský program si zaslúži podporu Európskej únie a Medzinárodného menového fondu. Naša spoločná pomoc vo výške 78 miliárd EUR dokazuje silné odhodlanie s cieľom pomôcť Portugalsku a zabezpečiť finančnú stabilitu Európy.
<P>
Je to náročný, ale spravodlivý a potrebný program úpravy. Bude si to vyžadovať veľké úsilie zo strany portugalského obyvateľstva. Pri jeho príprave sa venovala veľká pozornosť sociálnej spravodlivosti a ochrane zraniteľných. Európa stojí pri Portugalsku v záujme krajiny a v záujme hospodárskej stability v Európe.
<P>
Vzhľadom na nedávny vývoj by nebolo správne tvrdiť, že dlhová kríza už nepredstavuje záťaž pre európske hospodárstvo, ale tiež by nebolo správne tvrdiť, že EÚ nereagovala na krízu. Uvažujte nad týmto: len pred rokom schválili členské štáty patriace do eurozóny podmienený pôžičkový balík Grécku s cieľom zabrániť kolapsu nášho finančného systému. Počas tohto roku, od minulého mája až dodnes, sme vytvorili účinné mechanizmy pre stabilitu, ktoré boli najprv dočasné a ktoré sa neskôr od roku 2013 stanú trvalými. Zavádzame veľmi systematický program fiškálnej konsolidácie vo všetkých členských štátoch a tie sú odhodlané vykonať odvážne štrukturálne reformy na posilnenie rastu a vytváranie pracovných miest.
<P>
S vašou aktívnou podporou riešime systematické slabé stránky v hospodárskom riadení EÚ s cieľom pripraviť sa na zásadné zmeny v usporiadaní tvorby politík Európskej únie. S vašou podporou tiež riešime nedostatky nášho integrovaného finančného trhu prostredníctvom posilnenia rozpočtových pravidiel a zavedenia novej štruktúry dohľadu.
<P>
V súčasnej situácii je finančná stabilita chránená mechanizmami pre stabilitu EÚ a MMF a najmä činnosťami, ktoré vykonávajú samotné členské štáty, predovšetkým zraniteľné členské štáty. Niektorí ľudia aj napriek tomu tvrdia, že stratégia krízového riadenia zlyháva najmä v súvislosti s Gréckom. Nesúhlasím s týmto názorom. Prvým - a hlavným - cieľom našej stratégie bolo zabrániť ďalšej srdcovej zástave podobnej tej, ktorá nastala po bankrote banky Lehman Brothers v septembri 2008 a následne viedla k finančnej kríze a hospodárskej recesii na celom svete. To sme dokázali, a tak sme ochránili prebiehajúcu obnovu v reálnom hospodárstve v Európe.
<P>
Po druhé, do veľkej miery sme boli schopní zvládnuť nebezpečenstvo, ktoré hrozilo trom krajinám v programe na trhoch s vládnymi dlhmi. Ako môžeme vidieť na základe emisie dlhopisov, Španielsko sa od týchto krajín oddelilo vďaka svojej odhodlanej činnosti na fiškálnych, finančných a štrukturálnych frontoch.
<P>
Po tretie, programy v Grécku a Írsku sú stále v relatívne počiatočných fázach. Grécky program beží jeden rok a v Írsku prebieha podobný program päť mesiacov v rámci trojročného trvania programu. Obe krajiny vykonávajú veľmi ambiciózne programy fiškálnej konsolidácie, štrukturálnej reformy a finančnej obnovy. Naša hodnotiaca misia je momentálne v Aténach spolu s ECB a MMF, aby vyhodnotila vykonávanie programu a pripravila aktuálnu analýzu udržateľnosti zadlženosti Grécka. Práca bude dokončená v nasledujúcich týždňoch, čo umožní formuláciu dobre informovaných rozhodnutí.
<P>
V každom prípade, zatiaľ čo fiškálne úsilie za posledný rok je nebývalé - viac ako 7 % HDP alebo 20 miliárd EUR -, je jasné, že Grécko musí vážne posilniť vykonávanie hospodárskych reforiem, dosiahnuť pokrok v privatizačnom programe a potom zabezpečiť jeho úplnú realizáciu.
<P>
Je absolútne potrebné a naliehavé odložiť nabok domáce spory a dosiahnuť podporu všetkých politických strán na obnovu Grécka. Je ilúziou myslieť si, že existovali akékoľvek reálne alternatívy k programu hospodárskej reformy. Ide teda o skutočnú skúšku dôveryhodnosti gréckych politických síl, vlády aj opozície, a napokon aj vôle gréckeho obyvateľstva.
<P>
Súčasná fáza krízy je úzko prepletená kombinácia krízy vládneho dlhu a nedostatkov bankového sektoru. Nemôžeme vyriešiť jedno bez toho, aby sme vyriešili druhé; musíme oba problémy vyriešiť súbežne. Obnova bankového sektoru preto musí byť dokončená s cieľom zabezpečiť poskytnutie úveru reálnemu hospodárstvu, podnikom, domácnostiam, jednotlivým občanom. Prebieha nové kolo záťažových testov pre banky. Výsledky poskytnú návod na potrebnú reštrukturalizáciu a rekapitalizáciu bankového sektoru. Pred zverejnením výsledkov budú členské štáty musieť predložiť stratégie týkajúce sa možnej reštrukturalizácie alebo rekapitalizácie svojich zraniteľných inštitúcií. Takéto plány by mali byť pripravené čo najskôr a mali by obsahovať podrobný časový rámec.
<P>
Na záver, zásadné reformy finančnej regulácie a hospodárskeho riadenia v Európskej únii celkom menia hospodársku a finančnú štruktúru Európy. Úplne nový súbor pravidiel poskytne v blízkej budúcnosti základ pre stabilný, udržateľný rast a vytváranie pracovných miest.
<P>
Medzitým musíme pokračovať v našej práci na zabezpečenie finančnej stability a chrániť tak hospodársku obnovu v Európe, ktorá je kľúčová pre udržateľný rast a zlepšenie zamestnanosti. To si naďalej vyžaduje veľmi ťažké rozhodnutia na európskej, ako aj národnej úrovni. Verím, že máme všetci múdrosť a odvahu na prijatie takýchto rozhodnutí.
<SPEAKER ID="562" NAME="Corien Wortmann-Kool" LANGUAGE="NL">
Chcela by som poďakovať pánovi ministrovi Kármánovi a pánovi komisárov Rehnovi za ich vysvetlenie vzhľadom na to, čo sme videli za posledné týždne. Ak je slabá dôvera v trh, každý náznak pochybností má priamy vplyv na tie krajiny, ktoré sa už nachádzajú v ťažkej situácii, a teda aj celkovo na euro. To sa, žiaľ, prejavilo minulý víkend a potom sa v tlači poprelo, že prebiehalo akékoľvek tajné stretnutie, čo má potom dvojitý negatívny účinok na už naštrbenú dôveru. Dúfam, že príslušné strany sa z toho veľmi rýchlo poučia.
<P>
Jednoduché voľby a bezbolestné riešenia už dlhší čas neprichádzajú do úvahy. Podporné opatrenia pre Grécko, Írsko a Portugalsko musia byť intenzívne, aby obnovili finančnú a hospodársku stabilitu. Balík musí pripraviť cestu pre udržateľné verejné financie a hospodársky rast. Vyzývam preto Radu a Komisiu, aby v nasledujúcom roku išli hlbšie, nad rámec potrieb financovania týchto krajín, s cieľom vyhnúť sa tomu, aby sme o rok čelili rovnakým problémom.
<P>
Je dôležité, aby boli rozhodnutia týkajúce sa ambiciózneho balíku právnych predpisov so zameraním na posilnenie hospodárskeho riadenia v Európe prijaté v júni s cieľom získať späť dôveru trhov a tiež s cieľom zabezpečiť rast a pracovné miesta v záujme všetkých našich občanov a zvýšiť súdržnosť našich ekonomík. Preto chcem vyzvať Radu, aby podporila ambíciu Parlamentu poskytnúť väčšiu zodpovednosť a uskutočniť viac verejných diskusií v tomto Parlamente, aby viac zapojila národné parlamenty a aby ukončila handrkovanie v Rade, keď sa jej nepáči názor Komisie. Tento balík musí zahŕňať silnú menovú páku spolu so silnou hospodárskou pákou vrátane stratégie Európa 2020 na zabezpečenie udržateľnosti nášho sociálneho trhového hospodárstva vo všetkých 27 členských štátoch. Preto vás vyzývam, aby ste budúci týždeň na zasadnutí Rady pre hospodárske a finančné záležitosti (Ecofin) preukázali odhodlanie.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="563" NAME="Barry Madlener" AFFILIATION="NI">
(NL) Mám otázku na pani Wortmannovú-Koolovú. Ako je možné, že vy ako poslankyňa holandského parlamentu ani nespomeniete škandál, že holandský minister financií nebol minulý týždeň pozvaný na samit? Ako je možné, že vy ako poslankyňa holandského parlamentu ani nespomeniete skutočnosť, že Holandsko už platí tak veľa, a ako je možné, že zrádzate záujmy holandských daňových poplatníkov nalievaním miliárd peňazí daňových poplatníkov do bezodnej jamy?
<SPEAKER ID="564" NAME="Corien Wortmann-Kool" AFFILIATION="PPE">
(NL) Jasne som povedala, čo je potrebné na obnovenie dôvery. Zjednodušené riešenia pána Madlenera by zhoršili - skôr než zlepšili - pozíciu nielen holandských občanov, ale aj občanov všetkých našich členských štátov. Považujem za dosť znepokojujúce, že pán Madlener to stále nevie pochopiť.
<SPEAKER ID="565" NAME="Anni Podimata" LANGUAGE="EL">
Vzhľadom na to, že čoskoro uplynie rok od schválenia gréckeho reformného programu, a vzhľadom na skutočnosť, že program pre Portugalsko bol ohlásený len včera, si myslím, že je dôležité, aby sme zhodnotili, kde sa teraz nachádzame, čo sa vykonalo správne a kde sme spravili chyby a kde sme minuli cieľ. O rok neskôr sa preto okrem Grécka dve ďalšie krajiny v eurozóne, Írsko a Portugalsko, obrátili na podporný mechanizmus, pretože nie sú schopné zabezpečiť potrebné financovanie na trhoch. Osobitosti a rôzne problémy každej krajiny sú nepochybne zohľadnené v jednotlivých reformných programoch, ktoré však vychádzajú zo základnej myšlienky: absolútneho dôrazu na rýchlu rozpočtovú reformu.
<P>
V prípade Grécka však napriek tomu, čo sa dosiahlo, ako ste opakovane zdôrazňovali, pán komisár, zníženie primárneho deficitu o 7 bodov a 5 % zníženie celkového deficitu a skutočnosť, že recesia bola hlbšia než predpoveď z roku 2010, malo za následok nižšie príjmy pre štát. Takže toto je prvý dátový bod na ohodnotenie, ak sa zhodneme na tom, že cieľom programov je prekonať rozpočtovú a hospodársku krízu a nevytvárať kultúru trestu, ktorá vedie k euroskepticizmu v Európe. Druhým dátovým bodom na ohodnotenie je, že trhy napriek vynaloženému úsiliu nereagujú. Rozhodnutia Európskej únie však nielenže nedokázali presvedčiť trhy, v niektorých prípadoch zhoršili situáciu, ako napríklad známe rozhodnutie prijaté na samite v Deauville o zapojení súkromných osôb do trvalého krízového mechanizmu, ktorý bude zriadený v roku 2013. Záver je taký, že akémukoľvek úspechu programu rozpočtovej reformy hrozí zánik v dôsledku strachu, ktorý dokonca aj v súčasnosti šíria trhy a ratingové agentúry. Za posledných pár dní, zatiaľ čo stále kolujú scenáre o reštrukturalizácii a dokonca bankrote alebo vystúpení krajiny z eurozóny, sme sa dostali do bodu, kedy diskutujeme o veciach, ktoré by sme len nedávno považovali za nemysliteľné.
<P>
Pán komisár, vzhľadom na vašu náklonnosť k Európe verím, že so mnou budete súhlasiť v tom, že riešenia, o ktorých dnes diskutujeme, spôsob, akým musíme zvládnuť túto krízu, budú nepochybne významnou kapitolou v európskej histórii. Dnes vytvárame podmienky, v ktorých sa bude písať epilóg. Verím a dúfam, že všetci cítia, že zažívame historické obdobie a že epilóg o budúcnosti Európskej únie a HMÚ nebude napísaný čiernou farbou, ale bude označovať statočný a rozhodný krok, vďaka ktorému bude Európa súdržnejšia, jednotnejšia a silnejšia.
<SPEAKER ID="566" NAME="Carl Haglund" LANGUAGE="SV">
Môj kolega poslanec práve povedal, že po roku je dobré pozrieť sa späť, a môžem priniesť novinky z Fínska, kde bude, dúfajme, dnes večer ohlásené, že fínsky parlament podporí finančný záchranný balík pre Portugalsko. Dúfam, že sa to stane, ale ešte by sme nemali začať s potleskom. Môžeme dúfať, že sa to stane, a naša strana rozhodne podporuje tento krok.
<P>
V krátkosti sa budem venovať tomu, prečo vo Fínsku teraz váhame v súvislosti s tým, či by sme mali alebo nemali podporiť Portugalsko. Jednou z príčin je - a tu sa obraciam na Radu a napriek tomu, že viem, že za to asi nemôže maďarské predsedníctvo, budete musieť byť poslom -, že komplikované rozhodnutia sa stále prijímajú vo forme malých čiastkových rozhodnutí, pretože tento problém nevieme vyriešiť naraz. Asi tiež nie je také ľahké urobiť to a chápem, že neexistuje žiadne jednoduché a absolútne riešenie, ale skutočnosť, že sme neustále nútení prijímať malé a zložité čiastkové riešenia, znamená, že politická trpezlivosť a politická vôľa napríklad vo fínskom parlamente začína slabnúť. Žiaľ, zdá sa, že to isté prebieha aj v ostatných národných parlamentoch. Je to znepokojujúce vzhľadom na skutočnosť, že máme pred sebou pravdepodobne niekoľko ťažkých rozhodnutí vrátane toho, ktoré sa týka situácie v Grécku, a hrozí, že sa v určitej fáze ocitneme v slepej uličke. Rada preto pravdepodobne musí zvážiť ambicióznejšiu stratégiu než túto čiastkovú stratégiu, ktorú práve uplatňujete. Ak to nespravíte, nedostaneme sa z tejto situácie. Potrebujete novú stratégiu, pretože tá súčasná nefunguje. Ďakujem.
<SPEAKER ID="567" NAME="Vicky Ford">
v mene skupiny ECR. - Kríza vládneho dlhu sa nevyrieši, pokiaľ sa nevyrieši situácia s bankami, a túto situáciu nemôžete vyriešiť, ak záťažové testy regulačných orgánov odmietajú pripustiť existenciu krízy vládneho dlhu. Zažívame tiež krízu dôvery verejnosti. Niektoré krajiny poskytli svojim vlastným bankám finančnú pomoc na úkor daňových poplatníkov, bez akýchkoľvek dotácií od EÚ. Chápem, prečo sa teraz tá istá verejnosť pýta, prečo by mali financovať finančnú pomoc v ostatných krajinách.
<P>
Minulotýždňové návrhy na reformu v Portugalsku obsahovali niekoľko pozitívnych odporúčaní na zlepšenie konkurencieschopnosti, ale zdá sa, že situácia v Grécku je zúfalá. Vedúci predstavitelia eurozóny nám tvrdia, že neexistuje žiadna reštrukturalizácia gréckeho dlhu, ale odkedy nie je oneskorenie termínu splatenia reštrukturalizácia?
<P>
Ak verejní veritelia predĺžia svoje splatnosti, nejde len o presúvanie ležadiel na Titaniku, ide o premiestnenie verejných veriteľov do podpalubia, aby sa potopili v lodi, zatiaľ čo súkromní držitelia pôžičiek sa presunú do záchranných člnov.
<SPEAKER ID="568" NAME="Sven Giegold" LANGUAGE="DE">
Pán Rehn, predovšetkým by som chcel povedať, že situácia sa naozaj zhoršuje, ako ste opísali. V eurozóne sa zväčšuje priepasť medzi krajinami, ktoré preukazujú známky obnovy, a tými, ktoré sú v chúlostivejšej situácii. Tiež sa neustále zvyšujú náklady na podporu slabých krajín.
<P>
Vzhľadom na túto situáciu mám niekoľko otázok pre vás v súvislosti s vašou úlohou komisára zodpovedného za hospodárske a menové veci. Na účtoch TARGET2 systému Európskej centrálnej banky sa nahromadili záväzky medzi centrálnymi bankami vo výške viac ako 400 miliárd EUR. Príčinou je skutočnosť, že banky ešte stále nie sú primerane financované kapitálovým trhom. Aký je váš názor na tieto neplánované záväzky v rámci systému eura?
<P>
Hlavný problém, ktorý nám bráni dosiahnuť pokrok v oblasti reštrukturalizácie dlhu, je skutočnosť, že bankový systém, ako povedala aj pani Fordová, nebol riadne reformovaný. Návrh na európsky systém reštrukturalizácie sa odložil. Kedy Komisia predloží tento návrh? Ako komisár zodpovedný za hospodárske a menové veci aký máte názor na tento odklad? Čo robíte pre urýchlenie vecí?
<P>
Je tiež jasné, ako už dlho v Skupine zelených/Európskej slobodnej aliancii predpovedáme, že opatrenia prijaté na podporu Grécka a Portugalska nebudú účinné, pokiaľ sa nezlepšia makroekonomické podmienky v eurozóne. Tieto krajiny stále podliehajú čoraz väčšiemu úrokovému bremenu. V niektorých z týchto krajín sa zvyšuje vývoz a odlev kapitálu. Niektorí európski partneri z týchto krajín a najmä zo silných krajín v eurozóne stále zažívajú nedostatok dopytu. Tiež rastú ceny zdrojov a potravín, ak teda neberieme do úvahy nedávne výkyvy.
<P>
Okrem záchranných opatrení v súvislosti s týmito krajinami a okrem finančnej pomoci by som chcel vedieť, aké opatrenia z makroekonomického hľadiska sa prijali na odľahčenie bremena tejto krajiny v podobe daní, vonkajšieho dopytu a úroku. Ako sa to dosiahne? Preto by som vás chcel vyzvať, aby ste predložili silný balík, ktorý zlepší makroekonomické podmienky v týchto krajinách eurozóny.
<P>
Napokon, opatrenia, ktoré sú podľa mňa v rozpore s myšlienkou Zmluvy o fungovaní EÚ, zasiahli najslabšie krajiny vrátane Grécka, Portugalska a Španielska, zatiaľ čo silnejšie, bohatšie krajiny ešte nedostali svoj podiel na tomto bremene. Aké opatrenia prijmete s cieľom podnietiť bohaté krajiny, aby prispeli na náklady tejto krízy?
<SPEAKER ID="569" NAME="Ilda Figueiredo" LANGUAGE="PT">
Chcela by som tu vyjadriť svoje hlboké rozhorčenie a pridať sa k protestom, ktoré počujeme z Portugalska, proti politikám, ktoré nás priviedli do krízy, ktorú zažívame, predovšetkým proti paktu o podrobení a agresii, ktorý na portugalské obyvateľstvo uvalila takzvaná trojka: Medzinárodný menový fond (MMF), Európska centrálna banka (ECB) a Európska komisia. Tieto orgány boli obvinené z vykonania hanebného činu vonkajšieho zasahovania, ktoré dokonca ani nerešpektuje práva a výhradné právomoci portugalského parlamentu ani nezohľadňuje, že sa nachádzame vo fáze prípravy na parlamentné voľby.
<P>
Sú to antisociálne, regresívne politiky, ktoré sa nevenujú rozvoju a odsudzujú portugalských pracovníkov a obyvateľov k nezamestnanosti, chudobe, zaostalosti a extrémnej závislosti tým, že menia Portugalsko na obyčajný protektorát alebo kolóniu mocností Európskej únie. Toto všetko sa navyše deje, keď je už isté, že takéto opatrenia nevyriešia problém, ako bolo dokázané na príklade Grécka.
<P>
Aj keby sa v súvislosti so súčasnou situáciou pokryli skutočné zodpovednosti politiky EÚ - a hovoríme o absurdných kritériách Paktu stability a rastu, politiky silného eura a usmernení a štatútov ECB, ktoré nezohľadňujú osobitosti slabších hospodárstiev -, nič neospravedlňuje použitie balíka v Portugalsku, ktorý trestá Portugalcov za pôžičku, ktorú je potrebné splatiť s úrokovými sadzbami vyššími než tie, ktoré ECB bežne účtuje. Napriek všetkým vyhláseniam o solidarite v období volebnej propagandy máme politiku sociálnej regresie a zdĺhavej hospodárskej recesie.
<P>
Chcú to všetko urobiť len preto, aby podporili medzinárodné banky spolu s hŕstkou veľkých spoločností a finančných inštitúcií v Portugalsku a zopár ich poskokov. Preto teraz tvrdíme, že samotná eurozóna je ohrozená; že budúcnosť Európskej únie by mohla predstavovať jej rozpad a že je potrebná zmena politiky...
<P>
(Predsedajúci prerušil rečníčku.)
<SPEAKER ID="570" NAME="Predsedajúci">
Pani Figueiredová, obávam sa, že som vám vypol mikrofón. Ospravedlňujem sa za to, ale dosť ste prekročili čas. Máte však možnosť dostať ďalších 30 sekúnd, ak súhlasíte s odpovedaním na otázku podľa postupu zdvihnutia modrej karty od pána van Dalena.
<SPEAKER ID="571" NAME="Peter van Dalen" AFFILIATION="ECR">
(NL) Chcem sa spýtať pani Figueiredovej, či to, čo vaša krajina odsúhlasila, je také zlé, ako ste hovorili, a ak je to také zlé ocitnúť sa v skutočnom režime, keď musíte dokonca prebudovať celé vaše hospodárstvo, prečo nevystúpite z eurozóny. Euro je silná mena a musia pre ňu existovať predpoklady. Ak vás to trápi, mali by ste jednoducho vystúpiť.
<SPEAKER ID="572" NAME="Ilda Figueiredo" AFFILIATION="GUE/NGL">
(PT) Ak je niečo neprijateľné, tak je to položiť takúto otázku, keď vedúci predstavitelia Európy neboli schopní včas priznať, že ich politiky boli zodpovedné za zhoršenie situácie v Portugalsku, ktoré, ako je známe, malo krehké hospodárstvo a muselo sa podriadiť politike silného eura, ktorá slúži záujmom Nemecka, Francúzska a iných, ale neslúži záujmom Portugalska alebo ostatných krajín so slabými hospodárstvami.
<P>
Preto portugalské obyvateľstvo bojuje proti tejto politike takisto ako grécke obyvateľstvo a pracovníci v celej Európe. Aj tu v Európe potrebujeme ďalšiu politiku.
<SPEAKER ID="573" NAME="Godfrey Bloom">
v mene skupiny EFD. - Narodil som sa počas babyboomu. Bolo to hneď po vojne. Odvtedy sme mali pravdepodobne najdlhšie celosvetové obdobie mieru a prosperity. Odložil som si skromnú sumu, aby som mohol niečo prenechať rodine, keď odídem - hlavne preto, lebo som nikdy neminul viac peňazí, než som zarobil. Bol som šetrný a pracoval som celkom usilovne.
<P>
Zdá sa mi, že politikov vždy úplne prekvapí, ako sa krajiny zadlžia. Dovoľte mi vysvetliť to, pretože si myslím, že tomu naozaj nerozumiete. Je to preto, lebo politici neustále míňajú viac peňazí, než získajú z daní - viac peňazí, než by kedy mohli získať z daní -, z ktorých väčšinu v skutočnosti premrhajú. O krajinách, ktoré sú na mizine - a ony sú na mizine -, hovoríme preto, lebo ich smiešni, neschopní, nevzdelaní politici neustále míňajú viac peňazí, než môžu získať. Potom si požičiavajú a požičiavajú a - čo je ešte horšie - tlačia peniaze, pretože politici a ich centrálne banky majú stroj, ktorý tlačí peniaze. Ak to spravíte ako súkromná osoba, ide o trestný čin. Išli by ste za to do väzenia, ale politici a ich centrálne banky to robia neustále.
<P>
Dovoľte mi vysvetliť vám, že tieto krajiny sú na mizine. Sú na mizine vďaka svojim vlastným hlúpym vedúcim predstaviteľom a politikom. Je nemorálne - nemorálne! - žiadať bežných daňových poplatníkov akejkoľvek krajiny, aby zaplatili za chyby neúspešných politikov a neúspešných bánk. Oni zbankrotovali. Sú na mizine. Preboha, priznajme si to všetci.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="574" NAME="Robert Goebbels" AFFILIATION="S&amp;D">
(FR) Chcel by som vedieť, či si pán Bloom uvedomuje, že Španielsko je menej zadlžené než Spojené kráľovstvo, že Írsko bolo pod hranicou 60 % pred bankovou krízou a že Írsko prostredníctvom zadlženia s cieľom zachrániť svoje banky v podstate zachránilo peniaze britských bánk.
<SPEAKER ID="575" NAME="Godfrey Bloom" AFFILIATION="EFD">
Presne tak. Nenaznačoval som, že naši politici sú menej hlúpi než ktokoľvek iný. Je to absolútna hanba a v našom národnom parlamente sa vlastne ani nekonala diskusia o zachraňovaní týchto bankrotujúcich bánk. Ak chcete investovať do bankrotujúcich bánk, urobte to s vlastnými peniazmi, nie s peniazmi našich dôchodcov v Yorkshire, ktorí dostávajú 98 GBP za týždeň, vy darebáci!
<SPEAKER ID="576" NAME="Marine Le Pen" AFFILIATION="NI">
(FR) Trojka EÚ - ECB - MMF 9. mája 2010 triumfálne vyhlásila, že zachránila Grécko pred úplným bankrotom pôžičkou 110 miliárd EUR. O rok neskôr sa Grécko dostalo do recesie. Verejný dlh prudko stúpol na 150 % HDP a dvojročné úrokové sadzby dosiahli výšku viac ako 25 % ročne.
<P>
Ak je dnes Grécko na konci s dychom, je to preto, lebo sa použila nesprávna metóda na jeho záchranu. Zatiaľ čo grécke hospodárstvo teraz potrebuje slabú menu, aby sa dostalo z krízy, trojka plánuje zaviesť nový, ešte drastickejší, úsporný fiškálny balík.
<P>
Tento opravný prostriedok nebude zajtra o nič účinnejší, než by bol včera. Súčasné represívne úrokové sadzby, ktorým Grécko podlieha, v skutočnosti zabraňujú tomu, aby jeho súkromné hospodárstvo uskutočňovalo akékoľvek investície, či už v oblasti výrobného procesu, alebo nehnuteľností. Grécko sa stáva krajinou tretieho sveta, pričom ničí všetky nádeje týkajúce sa úhrady.
<P>
Nový návrh záchranného balíku vo výške 60 miliárd EUR, ktorý bol naplánovaný minulý piatok, dokazuje, že pôžička vo výške 110 miliárd EUR, ktorá už bola poskytnutá pred rokom, musí byť považovaná za dar. Ako dlho a v akom rozsahu budú európski daňoví poplatníci nalievať peniaze do nádrže Danaidiek? Pokračovať touto cestou je samovražedné a povedie to k rozdrobeniu Európy.
<P>
Existujú dve možné riešenia: reštrukturalizácia gréckeho dlhu sprevádzaná reštrukturalizáciou verejného dlhu upadajúcich členských štátov, ktorá nakoniec povedie k zrúteniu nášho bankového systému, alebo koordinované, rozumné a pragmatické vystúpenie z eurozóny, ktoré Grécku umožní znova sa nadýchnuť.
<P>
Európa sa nachádza na rázcestí. Stojí záchrana eura za obetu, ktorú vykonali ľudia v Európe?
<SPEAKER ID="577" NAME="Diogo Feio" AFFILIATION="PPE">
(PT) Kríza vládneho dlhu si vyžaduje európsku reakciu: reakciu, ktorá zohľadňuje každú osobitnú situáciu, ktorá chráni euro, aby ho posilnila, a ktorá chráni členské štáty. Preto je mimoriadne dôležitá séria návrhov o hospodárskom riadení, o ktorej sa momentálne rokuje v Európskom parlamente.
<P>
Parlament pomáhal so zabezpečením toho, aby sa uskutočnili pozitívne kroky smerom k inteligentnému riadeniu dlhu. Odporúčal primerané prechodné obdobie, pričom tvrdil, že potrebné znižovanie dlhu by sa nemalo vykonať z roka na rok, ale na základe trojročného priemeru; obhajoval potrebu rozpočtovej disciplíny, pričom obhajoval potrebu rastu a zvýšenej transparentnosti v európskej politike prostredníctvom rozpráv v Európskom parlamente a bol zástancom potrebnej solidarity. Táto solidarita je to, čo sa práve stalo v Portugalsku.
<P>
Chcel by som vám niečo povedať ako občan Portugalska. Portugalsko má 900-ročnú históriu. Portugalsko je schopné. Portugalsko je schopné dať svoje verejné účty disciplinovane do poriadku. Portugalsko je schopné reformovať svoj bankový systém, je schopné reformovať svoj trh práce, je schopné zabezpečiť väčšiu konkurencieschopnosť svojho daňového systému a je schopné využiť inovatívne opatrenia na reformu svojich systémov zdravotníctva a súdnictva. Portugalsko je schopné mať verejnú službu, ktoré je efektívnejšia a kontrolovateľnejšia. Portugalsko je schopné mať liberalizované hospodárstvo, ktoré je úspešné a konkurencieschopnejšie.
<P>
Portugalsko je však predovšetkým schopné zapojiť sa do európskeho projektu, schopné zapojiť sa a pomáhať vyriešiť akékoľvek problémy, ktoré sa vyskytnú v budúcnosti. Práve z tohto dôvodu sme veľmi šťastní, že sme v Únii, a chceme jej pomôcť, aby sa postupne stala silnejšou.
<SPEAKER ID="578" NAME="Robert Goebbels" AFFILIATION="S&amp;D">
(FR) Dovoľte mi, tvárou v tvár šialeným fámam a špekulatívnym útokom proti mnohým členským štátom, pripomenúť vám niekoľko skutočností.
<P>
Euro je silná mena. Za 10 rokov sa z eura stala druhá najpoužívanejšia mena na svete. Tridsať percent medzinárodných menových rezerv je denominovaných v mene euro. Viac ako tretina medzinárodných súkromných pôžičiek sa uskutočňuje v eurách. Kúpna sila eura je o 40 % vyššia než kúpna sila dolára, čo znamená, že členské štáty v eurozóne platia menej za suroviny, najmä ropu.
<P>
Euro je tu dlhodobo vo všetkých členských štátoch eurozóny. Pri všetkej úcte voči pani Le Penovej, vystúpenie z eurozóny jednoducho nie je možnosť. Ktorýkoľvek členský štát, ktorý vystúpi z eurozóny - čo chce pani Le Penová v prípade Francúzska -, zažije dramatické znehodnotenie svojej novej meny.
<P>
V dôsledku krízy na Islande klesla hodnota islandskej meny na polovicu. Táto devalvácia islandskej meny o 50 % zapríčinila rýchly nárast miery inflácie na Islande z 5 % na 14 %. Jediný spôsob, ako obnoviť pokoj na trhoch, je umožniť Grécku, Írsku, Portugalsku a ostatným reštrukturalizáciu svojho dlhu prostredníctvom emisie eurobondov zaručených Úniou s primeranými úrokovými sadzbami. Mám teraz na mysli iniciatívu pánov Tremontiho a Junckera.
<P>
V skutočnosti už eurobondy existujú. Európska investičná banka (EIB) si požičiava so zárukou 27 členských štátov. Minulý rok vyzbierala EIB 80 miliárd EUR pri priemernej úrokovej sadzbe medzi 3 % a 3,5 %. Práve takéto sadzby by členským štátom, ktoré sú pod tlakom, umožnili prekonať krízu a vrátiť sa na cestu finančnej stability.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="579" NAME="Roger Helmer" AFFILIATION="ECR">
Predchádzajúci rečník povedal, že keby Grécko vystúpilo z eurozóny, jeho mena by sa zrútila, ale v takom prípade by zbankrotovalo. Vieme však veľmi dobre, že aj tak zbankrotuje, takže má na výber, či zbankrotuje v rámci eurozóny, čo len odsunie problém, ktorý sa neskôr vráti, alebo zbankrotuje mimo eurozóny, čo by mohlo vyriešiť jeho problém. Takže jeho riešenie nebude fungovať.
<SPEAKER ID="580" NAME="Robert Goebbels" AFFILIATION="S&amp;D">
(FR) Nedostal som od pána Helmera otázku, ale nelogické zdôvodnenie a pán Helmer jednoducho nemá pravdu.
<P>
Opakujem, ktorýkoľvek členský štát, ktorý vystúpi z eurozóny, zažije dramatické znehodnotenie svojej novej meny. Opäť ako príklad uvádzam Island, ktorý nie je v eurozóne, ale všetko toto zažil.
<SPEAKER ID="581" NAME="Olle Schmidt" AFFILIATION="ALDE">
(SV) Vážený pán prezident, pán Rehn, práca, ktorú vykonávate, je absolútne úžasná. Počas tohto roku ste predložili súbor rozličných návrhov, ktoré zlepšili situáciu, a to je niečo, čo by sme všetci mali uznať.
<P>
Prekvapuje ma, čo počujem v tejto rozprave. Myslel som si, že toto je Parlament pre Európu a nie Parlament pre 27 rôznych členských štátov. Je tu duch nacionalizmu, ktorý je desivý a ktorý nám nepomôže vyriešiť problémy. Je to otázka solidarity.
<P>
(Rečník hovorí v angličtine.)
<P>
(adresované pánovi Helmerovi, ktorý vyjadril svoj nesúhlas) Môžete sa smiať, ale nemáte pravdu. Určite nemáte pravdu, pán Helmer, pretože je to o solidarite. Európa je o solidarite a my všetci sme prepojení; dokonca aj libra šterlingov sa premieta do eura. Som prekvapený.
<P>
(SV) Vo Švédsku sme zažili, čo to znamená byť vážne zadlžený. Naša krajina bola zadlžená, ľudia boli zadlžení, ale dokázali sme to vyriešiť. Prečo by to nemohli zvládnuť naši priatelia v Grécku, Portugalsku a Írsku? Sme tu hore v severských krajinách výnimoční? Samozrejme, že nie sme. Teraz však tieto krajiny potrebujú našu pomoc a podporu. Ak im túto pomoc a podporu neposkytneme, bude to aj náš bankrot.
<P>
(Rečník hovorí v angličtine.)
<P>
Európa je naším spoločným osudom a musíme si to uvedomiť - dokonca aj vy, pán Helmer. Ste súčasťou Európy a môžete spraviť viac.
<P>
(poznámka pána Helmera: Jednoznačne nie!)
<SPEAKER ID="585" NAME="Lajos Bokros" AFFILIATION="ECR">
Momentálne oslavujeme prvé výročie gréckeho záchranného balíka, ale nie je čo oslavovať. O rok neskôr sme opäť tam, kde sme boli na začiatku. Namiesto predlžovania bolesti a ďalšieho zaťažovania gréckeho hospodárstva by bolo oveľa lepšie prijať nevyhnutné a akceptovať rozsudok trhov.
<P>
V žiadnom prípade sa nemôžeme vyhnúť bankrotu. Riadený bankrot má minimálne päť výhod. Spravodlivejšie by rozdelil stratu medzi gréckych daňových poplatníkov a vonkajších veriteľov, ukončil by splácanie súkromného dlhu neustále sa zvyšujúcim podielom verejného dlhu pochádzajúcemu z ostatných krajín, poskytol by Grécku viac príležitostí na rast zmiernením dlhovej služby, uľahčil by pani Merkelovej presadiť bankrot v nemeckom parlamente (Bundestag), pretože by to znamenalo skôr podporu nemeckých bánk než gréckych, a napokon by oddelil dlhovú krízu od krízy konkurencieschopnosti a zachránil by eurozónu pred nákazou.
<P>
Urobte to! Nevyhadzujte zbytočne peniaze von oknom.
<SPEAKER ID="586" NAME="Philippe Lamberts" AFFILIATION="Verts/ALE">
(FR) Pán Bokros, keďže ste spomenuli túto otázku, nadviažem na ňu. Myslím si, pán Rehn, že by sme mali počúvať, čo sa hovorí. Som presvedčený, že keď sa údaje dajú dohromady, jediným záverom je, že reštrukturalizácia dlhu v Grécku a pravdepodobne v Írsku je nevyhnutná. To si podľa mňa uvedomuje každý. Zdá sa to byť také očividné, že sa môžeme spýtať, ako je možné, že to nevidia Európska centrálna banka, Komisia a Rada. Jedine, že by ste odmietali vidieť to.
<P>
Inými slovami, prvá možnosť je, že sa z ideologických dôvodov rozhodnete tvrdiť, že bankrot je vylúčený, čo by znamenalo popieranie reality. Na druhej strane, mohli by ste prípadne povedať, že by bolo lepšie hrať na čas, a v takom prípade by som s vami naozaj nesúhlasil, pretože čím viac času uplynie, tým bolestivejšia a nákladnejšia bude reštrukturalizácia. Bude to predovšetkým nákladnejšie pre daňových poplatníkov, pretože čím viac času uplynie, tým väčšia bude záťaž gréckeho verejného dlhu na verejné alebo kvázi-verejné subjekty - mám na mysli Európsku centrálnu banku a mám na mysli Európsky nástroj finančnej stability (ENFS) - a bude to daňový poplatník, od ktorého sa bude žiadať, aby platil čoraz viac.
<P>
Viete, pán Rehn, v posledných dňoch sa veľa rozprávalo o záťažových testoch a testoch odolnosti. Spomínajú sa v súvislosti s jadrovými elektrárňami, spomínajú sa v súvislosti s bankami. Ale sú to práve naši občania, ktorí každý deň podstupujú krutý test odolnosti, najmä tí z nich, ktorí sú najviac znevýhodnení, ktorí možno znášajú neprimerane vysoký podiel bremena reakcie na túto krízu.
<P>
Nemôžeme, samozrejme, tvrdiť, že za krízu sú skrátka zodpovedné banky, podniky alebo politici, ako sa nás niektorí snažia jednoducho presvedčiť. Podľa mňa ide o kolektívnu zodpovednosť, a preto by bolo prospešné, keby každý prispel k vyriešeniu krízy svojím primeraným podielom.
<P>
Na záver by som chcel zdôrazniť, že aj keď s vami možno často nesúhlasím, mali by sme oceniť prácu, ktorú ste v poslednom čase vykonali. Som si istý, že vaše noci nie sú veľmi dlhé, a sľubujem vám, že keď sa vrátite do normálnejšieho života, rád vás pozvem na večeru.
<SPEAKER ID="587" NAME="Nikolaos Chountis" AFFILIATION="GUE/NGL">
(EL) Pán komisár, očakával som, že odpoviete úprimne, že úsporný program, memorandum, ktoré sa v Grécku zavádza s náboženskou zbožnosťou, úplne zlyhal. Deficit je väčší, než sa odhadovalo, dlh sa zvýšil, nezamestnanosť vzrástla, dokonca sa zvýšila úspornosť a uprostred toho, pán komisár, v týchto skutočnostiach vidíte obnovu hospodárstva a zabránenie porážke, zatiaľ čo vaši zástupcovia vidia ciele a úspechy. Zároveň je cieľom uplatniť tento návod v prípade Írska a Portugalska. Tieto návody úplne zlyhali.
<P>
Nedávne údaje v Európe tiež ukazujú, že nemecké hospodárstvo rastie a že jeho vývoz je vyšší než kedykoľvek od päťdesiatych rokov minulého storočia. Myslím si, že táto kombinácia údajov, tieto nerovnosti a nezrovnalosti, ktoré sa objavujú a používajú v rámci Európskej únie, predstavujú problém a sú jedným z dôvodov problému. Vzhľadom na túto situáciu, na čo čakáte, aby ste zmenili politiku? Povedzte nám, o čom sa rozprávate na svojich tajných schôdzach, pretože koluje veľa chýrov. Zmeníte časom smer s cieľom riešiť problémy?
<SPEAKER ID="588" NAME="Barry Madlener" AFFILIATION="NI">
(NL) V prvom rade, mám otázku pre komisára Rehna. Ako je možné, pán Rehn, že Euroskupina, ktorej predsedá pán Juncker, mohla uskutočniť samit bez prítomnosti holandského ministra financií? Ako je to možné? Je úplný škandál, že Holandsko ako jeden z najväčších prispievateľov na všetky záchranné balíky nebolo ani pozvané na zasadnutie, ktoré mám na mysli. Pán Rehn, mohli by ste mi v tejto chvíli zaručiť, že sa to už nikdy nebude opakovať?
<P>
Musím Parlamentu povedať, že Grécko bude musieť buď vystúpiť z eurozóny, alebo reštrukturalizovať svoje dlhy. To je nevyhnutná skutočnosť, otázka znie: Kedy? Myslím si a obávam sa, že sa to stane potom, ako sa Grécku poskytnú všetky záruky a peniaze. To je podvod storočia! Pán Rehn, môžete mi teraz zaručiť, že sa neuskutoční scenár, v ktorom Grécko najprv do maximálnej miery refinancuje svoje dlhy z peňazí holandských daňových poplatníkov a potom vystúpi z eurozóny a zruší svoje dlhy? Nemôžeme dôverovať týmto Grékom, gréckym politikom, ktorí sa s pomocou Európskej komisie podvodom dostali do eurozóny s nepresnými údajmi a ktorých teraz, zdá sa, v prvom rade zaujíma zvýšenie ich vlastných platov. Sú to politici, ktorým nemôžeme nikdy veriť, a preto, pán Rehn, ako chcete zaručiť, že holandskí daňoví poplatníci nebudú opäť podvedení?
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="589" NAME="Robert Goebbels" AFFILIATION="S&amp;D">
(FR) Poslednýkrát sa pýtam, uvedomuje si pán Madlener, keď namieta proti európskej solidarite a proti Grécku, že po Nemecku je Holandsko druhou krajinou, ktorá najviac profituje z európskeho vnútorného trhu, a že prakticky jedno z každých dvoch pracovných miest v Holandsku je prepojené s činnosťami, ktoré súvisia s vývozom tovarov a služieb do Európskej únie?
<P>
Nenamieta potom vlastne proti pracovným miestam v Holandsku?
<SPEAKER ID="590" NAME="Barry Madlener" AFFILIATION="NI">
(NL) Pán Goebbels, musíte si uvedomiť, že Holandsko za svoju silnú pozíciu vďačí tvrdej práci a udržiavaniu prehľadných financií. Vedeli ste, že Holandsko je už niekoľko rokov najväčším čistým prispievateľom do Európskej únie a že Gréci sú niekoľko rokov najväčšími príjemcami holandských peňazí? Aký to malo následok? Následok bola kríza v Grécku. Ide o zlé hospodárenie s peniazmi holandských daňových poplatníkov. Je hanebné, že ste to nepochopili.
<SPEAKER ID="591" NAME="Danuta Maria Hübner" AFFILIATION="PPE">
Našou povinnosťou je hľadať najlepšie riešenia na zvládnutie krízy a v tejto súvislosti má vzdelávací proces veľkú hodnotu. Mám pocit, že sme zistili, prečo sa nám nedarilo a ako sme sa dostali do ťažkej situácie, v ktorej sa teraz nachádzame, ale mám tiež pocit, že sme menej ochotní poučiť sa z vyvíjajúcej sa skutočnosti. V tejto súvislosti by som chcela upozorniť na dve veci.
<P>
Po prvé, medzi členskými štátmi môžeme vidieť veľa spoločných znakov týkajúcich sa pomerov verejných dlhov a deficitu, zatiaľ čo sa zároveň v tých istých členských štátoch vyskytujú značné rozdiely medzi rizikovými prirážkami na vládny dlh. Podľa mňa je to jasný dôkaz toho, že existujú iné faktory než vládny dlh, ktoré majú vplyv na trhy. Okrem iného sú to zahraničné dlhy alebo nadmerné vonkajšie nerovnováhy, na ktoré sa zamerali trhy, a to jasne znamená, že v reakcii na túto situáciu musíme prekročiť rámec fiškálnych úprav.
<P>
Druhý problém súvisí so skutočnosťou, že tieto hospodárstva, ktoré sú najsilnejšie ovplyvnené krízou, musia znášať kombináciu vysokých rizikových prirážok a prísnych úsporných opatrení. Tento dvojitý problém spôsobuje, že dosiahnutie udržateľnosti zadlženosti je prakticky nemožné. Ak odmietneme reštrukturalizáciu dlhu, potom potrebujeme lepšiu rovnováhu medzi trestom a pomocou a návrh balíkov reakcie, ktoré by umožnili vyhnúť sa tomu, aby boli krajiny nútené vojsť do ďalšej dlhovej pasce.
<SPEAKER ID="592" NAME="Edite Estrela" AFFILIATION="S&amp;D">
(PT) Európa uviazla v nebývalej kríze, ktorá by mohla ohroziť eurozónu a európsky projekt. Ide o krízu eurozóny, ktorej prvé obete sú Grécko, Írsko a Portugalsko. Cieľom útokov na vládny dlh týchto krajín je oslabenie jednotnej meny. Tí, ktorí si myslia, že je to problém Grékov, Írov a Portugalcov, klamú sami seba. Nie je to tak. Ak Európska únia nebude rázne reagovať, aby utíšila trhy, tento tlak sa rozšíri do ostatných členských štátov.
<P>
Portugalsko nemá problém v súvislosti s udržateľnosťou svojich verejných účtov alebo platobnou neschopnosťou svojich národných bánk. Portugalsko musí pokračovať v začatých štrukturálnych reformách s cieľom zvýšiť produktivitu a podporiť hospodársky rast. Portugalské obyvateľstvo prekoná tento problém rovnako ako v minulosti a vykoná potrebné obete, ale nie viac než je nevyhnutné.
<P>
Nedokážeme pochopiť, prečo chce Európska únia zaťažiť Portugalsko vyššími úrokovými sadzbami než Medzinárodný menový fond. Portugalsko zaplatí Európskej únii približne 3 miliardy EUR v úrokoch ročne. Ľudia s podobným názorom ako pán Bloom a pán Madlener v tomto Parlamente a mimo neho sa nemusia obávať. Daňový poplatník nebude trpieť. Ide o pôžičku, nie o dar. Ide o pôžičku, ktorá bude splatená v plnej výške a pri úrokových sadzbách podobných sadzbám na trhu, ktoré Portugalsko platilo približne pred mesiacom.
<P>
V globalizovanom svete nedokáže žiadna krajina riešiť všetky svoje problémy osamote. Finančná kríza už dokázala, že keď sa niečo stane na druhom konci sveta, môže nás to všetkých doma zasiahnuť ničivou silou. Preto potrebujeme väčšiu a lepšiu Európu: jednotnejšiu a ambicióznejšiu Európu. Sme všetci na jednej lodi; ak sa loď potopí, nikto sa nezachráni.
<P>
(Rečníčka prijala otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="593" NAME="Liisa Jaakonsaari" AFFILIATION="S&amp;D">
(FI) Mám dobré správy pre portugalské obyvateľstvo. Podľa informácií, ktoré som práve dostala, bola vo Fínsku dosiahnutá dohoda a bol prijatý návrh Komisie týkajúci sa pôžičky Portugalsku, takže Fínsko už nepredstavuje prekážku.
<P>
Keďže mojou úlohou je tiež klásť otázky, chcela by som sa svojej kolegyne spýtať toto: Myslíte si, že uťahovanie opaskov, ktoré sa uskutočňuje v Portugalsku, vám umožní dosiahnuť druh hospodárskeho rastu, prostredníctvom ktorého bude možné splatiť pôžičky?
<SPEAKER ID="594" NAME="Edite Estrela" AFFILIATION="S&amp;D">
(PT) Chcela by som poďakovať fínskemu obyvateľstvu a fínskemu parlamentu za toto rozhodnutie, ktoré je do veľkej miery v súlade s duchom spoločenstva a solidarity, ktorý prevládal pri zakladaní Európskeho spoločenstva.
<P>
Čo sa týka vašej otázky, hovorila som vám, že portugalskí občania budú dodržiavať tieto úsporné opatrenia a že napriek tomu, že je to tvrdý, náročný balík, urobíme všetko s cieľom zvýšiť hospodársky rast, vytvoriť viac pracovných miest a vyhnúť sa týmto ťažkostiam.
<SPEAKER ID="595" NAME="Charles Goerens" AFFILIATION="ALDE">
(FR) Rozmer problému s dlhmi ďaleko presahuje čisto rozpočtovú dimenziu. V skutočnosti kríza verejného dlhu ovplyvňuje politiku ako celok - má rozpočtový, hospodársky, sociálny, európsky a národný rozmer. V prvom rade však máme na krku politickú krízu.
<P>
Dôkazom toho, do akej miery problém s dlhom znepokojuje verejnosť, je strana vo Fínsku, pre ktorú sa dištancovanie od Portugalska stalo koníčkom. Malo by sa však spomenúť, že rétorika strany pravých Fínov, ktorí boli proti pomáhaniu Portugalsku, ani nemôže byť podobnejšia tej, ktorú pred rokom používali hlavní politickí predstavitelia Nemecka, krátko predtým než bola poskytnutá pomoc Grécku.
<P>
Populistické slogany prispievajúce k podstatnému volebnému úspechu, dnes vo Fínsku, zajtra v inej krajine, v skutočnosti len opakujú slová, ktoré predtým vyslovili veľmi vážení politickí predstavitelia.
<P>
Politické ťažisko je tam, kde sa tvoria myšlienky, ktoré rozdeľujú hospodársku a menovú úniu.
<P>
Som presvedčený, že ťažkosti možno prekonať len vtedy, keď vrcholoví politici pochopia, že ich úlohou je predovšetkým zmierniť napätie než rozširovať plamene.
<SPEAKER ID="596" NAME="Georgios Toussas" AFFILIATION="GUE/NGL">
(EL) Tvrdenie, že hospodársku krízu spôsobil dlh, je hnusné klamstvo. Ide o krízu spôsobenú nadmerným hromadením kapitálu, krízu kapitalistického systému, ktorá je dôkazom toho, že je to zastaraný systém, ktorý nereaguje dosť rýchlo na vývoj udalostí. Kapitalistická kríza v Grécku, Írsku a Portugalsku sa zhoršuje a bude pokračovať. Dlh a deficit v týchto krajinách nie sú národnými osobitosťami; predstavujú dôsledok, nie príčinu. Pochádzajú z nadmerného spoliehania sa na veľké podniky: dotácie a daňové úľavy pre monopoly, výdavky na NATO, zničenie priemyselnej výroby a ťažobných, výrobných, textilných, lodiarskych a opravárskych odvetví, vážne narušenie poľnohospodárskej výroby a miliardy eur pre veľké obchodné skupiny.
<P>
Hlavná príčina tohto útoku zo strany Európskej únie, buržoáznych vlád a kapitálu na príjem a práva pracujúcich tried, hlavná zbraň, ktorá je v súlade s eurom a európskym mechanizmom pre stabilitu - lepšie povedané pre riadený bankrot -, presahuje kapitalistické riadenie krízy a dlhu. Hlavným cieľom Európskej únie, buržoáznych vlád a kapitálu je nielen presunúť bremeno krízy na pracovníkov, ale aj znížiť pracovné sily na minimum s cieľom zabezpečiť ziskové marže monopolných skupín.
<P>
Dnešný hrozivý generálny štrajk v Grécku vyšle silný signál do boja...
<P>
(Predsedajúci prerušil rečníka.)
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="597" NAME="Peter van Dalen" AFFILIATION="ECR">
(NL) Vážený pán predsedajúci, úprimne vám ďakujem za vašu pomoc a vašu trpezlivosť. Mám otázku pre pána Toussasa. Presne vie, ako vysvetliť všetky veci, ktoré sú nesprávne, čo nefunguje v tomto systéme a všetky veci, ktoré sú úplne zlé v rámci udalostí v Európe a členských štátoch. Moja otázka znie: Aká je alternatíva? Chcete návrat do komunistickej utópie ako v Severnej Kórei, na Kube a v ostatných diktatúrach? To je riešenie, ku ktorému sa musíme vrátiť? To je to, čo chcete?
<SPEAKER ID="598" NAME="Georgios Toussas" AFFILIATION="GUE/NGL">
(EL) Chápem, že nedokážete predložiť návrhy na riešenie naliehavých problémov, ktorým čelia pracovníci vo vašej krajine rovnako ako v ostatných 26 členských štátoch Európskej únie. Chcel by som vám pripomenúť, že predtým než Grécko pristúpilo k Európskej únii, vyjadrila Komunistická strana Grécka nesúhlas a oboznámila gréckych občanov s následkami. Tridsať rokov po pristúpení Grécka k Európskej únii alebo, ak chcete, dokonca od roku 1957, keď bola založená a pretransformovaná z Európskeho spoločenstva uhlia a ocele na EHS, sme zažili toto: zisk pre kapitál, utrpenie pre pracovníkov. Ľudia budú bojovať s cieľom odstrániť tento rozpor.
<SPEAKER ID="599" NAME="Andrew Henry William Brons" AFFILIATION="NI">
Eurozóna zaväzuje 17 rôznych hospodárstiev k používaniu hodnoty jednotnej meny a štandardizovaných úrokových sadzieb. Keby krachujúce krajiny ostali mimo eurozóny, ich meny by sa znehodnotili, čo by viedlo k expanziám ťahaným vývozom, uľahčeným nízkymi úrokovými sadzbami, ktoré by stanovili ich centrálne banky. Nadmerná hodnota meny a teraz aj rastúce úrokové sadzby zhoršili stagnáciu, čo zapríčinilo zníženie daňových príjmov, škrty v oblasti služieb a zvýšenie štátnych dlhov. Vystúpenie z eurozóny by bolo v ich záujme, ale pokles hodnoty ich mien by potom zvýšil ich dlhové zaťaženie.
<P>
Britániu, ktorá je mimo eurozóny, by nemali tieto dlhy ovplyvniť, ale naša predchádzajúca vláda poskytla záruku za dlhy v hodnote 10 miliárd GBP podľa ustanovenia o výnimočných udalostiach Lisabonskej zmluvy a súčasná vláda bude naďalej priamo a nepriamo poskytovať pôžičky. Grécko a Írsko nakoniec nebudú môcť splácať svoje dlhy a my všetci zistíme, že sme zbytočne vyhodili peniaze von oknom.
<SPEAKER ID="600" NAME="Paulo Rangel" AFFILIATION="PPE">
(PT) Na úvod by som chcel povedať, že som, samozrejme, presvedčený, že dohoda dosiahnutá v prípade Portugalska je vyvážená. Pre ľudí je táto dohoda veľmi náročná, ale v podstate zdôrazňuje štrukturálne reformy s cieľom zvýšiť rast a konkurencieschopnosť. Myslím, že to je veľmi pozitívne.
<P>
Nezastávam rovnaký postoj ako ostatní tu, ktorí si myslia, že krajiny ako Grécko, Írsko a Portugalsko urobili všetko správne: že nespravili žiadne chyby a nezašli príliš ďaleko, že urobili všetko správne a problémy zapríčinila iba medzinárodná kríza. Nie, naše vlády urobili chyby a použili nesprávne politiky, ale to neznamená, že teraz nemáme v rámci Únie príležitosť vrátiť sa späť a vydať sa opäť správnym smerom.
<P>
Preto je dôležité uvedomiť si, že je naozaj potrebné povedať tým orgánom verejnej mienky, ktoré sú proti podporovaniu krajín v ťažkostiach, že týmto krajinám nedávajú peniaze: týmto krajinám požičiavajú peniaze. Tieto peniaze navyše požičiavajú pri veľmi vysokých úrokových sadzbách, takže vlastne uzatvárajú obchod, ktorý je pozitívny pre ich rozpočty a ich obyvateľov. Chcel by som však tiež povedať, že možno nastal čas na všeobecné európske riešenie prostredníctvom prijatia eurobondov a prijatia možnosti ich predaja na primárnom trhu ako reakciu na medzinárodné trhy.
<P>
Možno nastal čas, aby samotná Komisia, Európsky nástroj finančnej stability a Medzinárodný menový fond preskúmali úrokové sadzby, aby tak znížením týchto sadzieb umožnili trvalý rast v týchto krajinách, ktoré v súčasnosti zažívajú ťažkosti.
<P>
(Rečník prijal otázku podľa postupu zdvihnutia modrej karty v súlade s článkom 149 ods. 8.)
<SPEAKER ID="601" NAME="Sven Giegold" AFFILIATION="Verts/ALE">
Najprv by som chcel povedať, že sa hanbím za mieru nacionalizmu a krátkozrakosti, ktorá bola vyjadrená v tejto rozprave. Pán Rangel, mám pre vás otázku. Myslíte si, že by sa mala znížiť úroková sadzba, ktorú budete musieť zaplatiť podľa budúceho programu? Pomohlo by vašej krajine zníženie týchto úrokových sadzieb?
<SPEAKER ID="602" NAME="Paulo Rangel" AFFILIATION="PPE">
(PT) Som presvedčený, že sadzby by sa mali znížiť nielen pre Portugalsko, ale aj pre Írsko a Grécko. Myslím si, že dosiahnutie cieľov bude mimoriadne náročné bez zníženia úrokových sadzieb, ako vlastne momentálne vidíme v prípade Grécka. Nech už to je akokoľvek, myslím si však, že tu existuje možnosť a príležitosť.
<P>
Ak je Portugalsko schopné dôsledne dodržiavať závery dohody počas niekoľko prvých mesiacov, myslím si, že do šesť až deväť mesiacov bude v stave požiadať Európsky nástroj finančnej stability a Medzinárodný menový fond o prehodnotenie sadzieb. Myslím si, že by to bola dobrá správa pre portugalské obyvateľstvo, a myslím si, že by to bola dobrá správa pre Európsku úniu.
<SPEAKER ID="603" NAME="Mairead McGuinness" AFFILIATION="PPE">
Chcem len k tejto rozprave pridať írske stanovisko: som tiež rozčarovaná v súvislosti s mierou nacionalizmu v tejto sále. Som sklamaná, že rokovacia sála je poloprázdna počas najdôležitejšej rozpravy o Európe na tomto zasadnutí.
<P>
Pokiaľ ide o úrokové sadzby: otvorene si povedzme, že krajinám by sa nemali účtovať trestné úrokové sadzby. Nepomáha im to pri obnove a nepomáha to pri udržateľnosti zadlženosti. Počas svojich posledných 30 sekúnd by som chcela požiadať Komisiu, aby riešila problém udržateľnosti zadlženosti v Írsku a v prípade našich kolegov, ktorí majú ťažkosti.
<P>
Mohla by som tiež položiť otázku týkajúcu sa politickej kapacity Európskej únie? V pondelok som v našom parlamente v Dubline rozprávala o rozdelení solidarity v Európskej únii. Nehovorím to vôbec rada. Povedala som to súkromne pánovi komisárovi. Ide o skutočný a závažný problém. Ľutujem deň, keď nám bude možno vládnuť extrémna pravica alebo extrémna ľavica. Preboha, nech sa zjednotí stred.
<SPEAKER ID="604" NAME="Liisa Jaakonsaari" AFFILIATION="S&amp;D">
(FI) Táto rozprava je užitočná. Táto situácia je veľmi vážna pre tie krajiny, ktoré sú v kríze, ale je rovnako vážna pre Nemecko, Rakúsko a Fínsko, pretože daňoví poplatníci v týchto krajinách utrpeli rozpočtové škrty a zažili závažné krízy.
<P>
Otázky boli opodstatnené, a preto je veľmi dôležité, aby sa problém Portugalska použil ako vzorový príklad toho, ako sa dá kríza udržať pod kontrolou, riešiť a zabrániť tomu, aby sa šírila. Myslím si, že Portugalsko musí najprv zabezpečiť splatenie pôžičiek predajom svojich aktív, ako bolo povedané. Musí tiež rokovať so svojimi jednotlivými veriteľmi s cieľom vytvoriť konkrétne návrhy a nápady týkajúce sa spôsobov porazenia tejto krízy.
<P>
Voliči v Nemecku, Rakúsku a Fínsku to nepodporia, ak by sa mali napríklad uskutočniť ďalšie záchranné opatrenia pre Grécko alebo ak by tento prípad zlyhal.
<SPEAKER ID="605" NAME="Monika Flašíková Beňová" AFFILIATION="S&amp;D">
(SK) Portugalsko je ďalšou krajinou, ktorá potrebuje finančnú pomoc z eurovalu, ale buďme úprimní: musíme si povedať, že označenie tejto krízy ako "dlhová" prípadne ako "kríza eura" je veľmi zavádzajúce.
<P>
Navodzuje totiž dojem, že euro je v kríze kvôli tomu, že niektoré členské štáty nie sú schopné rozumne hospodáriť a prehnane sa zadlžujú. Ale Írsko či Portugalsko hospodárili disciplinovane a do problémov ich dostala kríza, ktorú nespôsobili. Nezodpovedné boli slabo regulované banky. A boli to práve náklady na záchranu týchto bánk, ktoré dostali niektoré štáty eurozóny do finančných problémov. Aktuálna kríza je teda skôr krízou európskeho bankového sektora.
<P>
Ak budeme úprimní, euroval, respektíve jeho nová podoba po roku 2013 určite nebudú stačiť. Náklady na záchranu eura treba znížiť tak, že prinútime komerčné banky priznať straty a hneď ďalším krokom by mala byť efektívna regulácia finančného sektora.
<SPEAKER ID="606" NAME="Peter van Dalen" AFFILIATION="ECR">
(NL) Súčasný prístup k dlhovej kríze zhoršuje problémy. Áno, Grécku, Portugalsku a Írsku bolo ponúknuté vyrovnanie dlhov, ale ich dlhy sa zvyšujú a nie znižujú. Tento prístup je katastrofálny - rieši problém s dlhmi vytváraním väčšieho dlhu. Európa sa musí pohnúť ďalej od svojho zákazu odpisovania dlhu. Môžeme sa pohnúť vpred pomocou reštrukturalizácie verejného dlhu s čiastočným odpísaním dlhov v kombinácii s presadením požiadaviek sprísneného Paktu stability a rastu vrátane automatických pokút. Ide očividne o tvrdý prístup navrhnutý s cieľom zatriasť bankami, niektorými inštitúciami, ktoré spravujú dôchodky, a majiteľmi dlhopisov, ale musíme sa cez to dostať. Ide o princíp: bez práce nie sú koláče. Odpisovanie verejných dlhov v kombinácii s presadzovaním prísnych požiadaviek pripravujú cestu pre novú budúcnosť. Ak to neurobíme, existuje len jedna budúcnosť, v ktorej slabé krajiny vystúpia z eurozóny.
<SPEAKER ID="607" NAME="Miguel Portas" AFFILIATION="GUE/NGL">
(PT) Pán komisár Rehn, prezident Portugalskej republiky minulý mesiac požiadal Komisiu, aby bola vynachádzavá, a vy ste prezidentovi našej krajiny s aroganciou koloniálneho guvernéra odpovedali: v prípade Portugalska sme boli vynachádzaví. Preto vám chcem teraz odpovedať. Európska komisia bola vynachádzavá, keď v krajine tri týždne pred voľbami zaviedla trojročný vládny program a preferovanú vládu. Európska komisia bola vynachádzavá, keď od tej istej krajiny žiadala úrokovú sadzbu 6 % a keď na ďalšie dva roky uvrhla Portugalsko do recesie.
<P>
Jediná oblasť, v ktorej nebola Európska komisia vynachádzavá, je tá, kde to bolo potrebné, pretože všetci musíme reštrukturalizovať dlhy, znova ich prehodnotiť a zapojiť do riešenia veriteľov. Pán komisár, prosím, spytujte si svoje svedomie: odstúpte a Európa vám za to poďakuje.
<SPEAKER ID="608" NAME="Franz Obermayr" AFFILIATION="NI">
(DE) Na rozdiel od svojich kolegov poslancov, ktorí prekročili svoj čas podobne ako rozpočty, sa pokúsim byť stručný.
<P>
Medzi týmito početnými múdrymi analýzami a reakciami sa neobjavila jedna otázka. Tá znie, čo by povedali občania krajín, ktoré sú čistými prispievateľmi. Daňové sadzby vo výške 50 % s vysokým životným štandardom a vysokými úrovňami sociálnych služieb nie sú náhoda. Znamená to, že občania tvrdo pracujú a veľa zarábajú.
<P>
Solidarita, ktorá sa dnes často spomínala, tiež zahŕňa solidaritu s občanmi v našich domovských krajinách. Spomenul sa prípad Švédska. EÚ tam nezasiahla finančnou pomocou. Namiesto toho sa uskutočnila reštrukturalizácia, vykonali sa škrty v sociálnych službách a obmedzili sa verejné služby. Inými slovami, zaviedla sa prísna fiškálna politika. Musíme to vysvetliť krajinám, ktoré sú očividne predmetom dnešnej rozpravy. Bez prísnej fiškálnej politiky a veľkej snahy z ich strany to nebude fungovať.
<SPEAKER ID="609" NAME="Olli Rehn">
člen Komisie. - Zameriam sa iba na jeden problém, pretože naň potrebujem svojich päť minút.
<P>
Počas posledných týždňov, ako aj dnes v tomto Parlamente veľa hlasov podporilo reštrukturalizáciu dlhu v Grécku. Znie to veľmi jednoducho a šikovne. Musím však pripomenúť, že sa mi zdá, že zástancovia reštrukturalizácie vládneho dlhu ignorujú potenciálne ničivé následky na finančnú stabilitu v samotnej krajine a v eurozóne ako celku a dôsledky a vplyvy na hospodársky rast a zamestnanosť.
<P>
Zamyslime sa nad možnými následkami reštrukturalizácie dlhu. Hovoríme, samozrejme, o hypotetickej situácii rovnako ako zástancovia reštrukturalizácie dlhu, ale rozumieme kanálom vplyvu na finančnú stabilitu a hospodársku činnosť dosť na to, aby sme vytvorili pravdepodobný a najprijateľnejší scenár. Takto by to s veľkou pravdepodobnosťou mohlo dopadnúť.
<P>
Značne by to zasiahlo držiteľov dlhopisov - to znamená domácnosti prostredníctvom ich úsporných nástrojov, akými sú dôchodkové úspory, ako aj inštitucionálnych investorov ako dôchodkové fondy a poisťovne. Banky by tiež znášali náklady. Zo záťažového testu vykonaného minulý rok vieme, že grécke banky majú vládne cenné papiere, grécke štátne dlhopisy, v hodnote 48 miliárd EUR. Čo by sa stalo? Reštrukturalizácia vládnych dlhopisov by vážne narušila ich kapitálovú základňu. Napríklad aj zníženie hodnoty o 30 % by znamenalo podkapitalizáciu veľkej časti bankového systému, zatiaľ čo zníženie hodnoty o 50 %, ktoré mnohí obhajovali, by jednoducho viedlo k platobnej neschopnosti veľkej časti gréckeho bankového systému.
<P>
Reštrukturalizácia dlhu v Grécku by preto vážne ovplyvnila spoľahlivosť bankového sektoru v Grécku, ako aj akékoľvek banky, ktoré sú ohrozené gréckymi dlhopismi.
<P>
Ja teda nemám banky v láske ani nerobím svoju prácu predovšetkým s cieľom ich zachrániť, ale skutočnosť je taká, že táto veľká banková kríza by viedla k obrovskej úverovej kríze. Nie je to druh teoretickej virtuality. Je to veľmi pravdepodobný výsledok. Obrovská úverová kríza. Navyše, spoločný fond, ktorý majú grécke banky k dispozícii, by pravdepodobne odstránili ratingové činnosti. Rozpustil by sa. Súčasťou dôsledkov by mohli byť obrovská úverová kríza, možné masové výbery vkladov z bánk, zmrazenie vkladov alebo kontroly kapitálu. Je absolútne isté, že pokles hospodárskej činnosti v Grécku by bol nevídaný.
<P>
Dovoľte mi pripomenúť, že argentínsky HDP sa počas piatich rokov prepadol takmer o polovicu. Pomohlo by to Grécku alebo Európe? Pochybujem. Dokonca aj také prudké zníženie hodnoty ako o 50 % by neznížilo mieru zadlženosti pod 100 % HDP za predpokladu, že medzinárodní veritelia ako členské štáty eurozóny alebo MMF by neboli zahrnutí do tohto znižovania.
<P>
Grécko má stále veľký fiškálny deficit, ktorý musí financovať. Kto by bol ochotný požičať peniaze Grécku hneď potom, ako by vymazalo 70 % alebo 50 %, alebo 30 % finančného majetku predchádzajúcich investorov? Kto by bol hneď potom ochotný požičať Grécku peniaze?
<P>
Reštrukturalizácia dlhu by na veľmi dlhý čas prerušila prístup Grécka na finančné trhy a cieľ programu EÚ/MMF predstavuje naozaj relatívne rýchly návrat na trhy s cieľom financovať grécky vládny dlh, aby európski daňoví poplatníci nemuseli ručiť za pôžičky. To je cieľom tohto procesu.
<P>
Pripomeňme si, že v konečnej analýze si fiškálna platobná schopnosť vyžaduje stabilizáciu a potom zníženie miery vládneho zadlženia - to znamená dosiahnutie primárneho štrukturálneho prebytku a dosiahnutie úrovne stabilizácie dlhu.
<P>
Grécko stále žije nad svoje pomery a je kľúčové, aby začalo zarábať viac, než spotrebuje, a tiež aby bolo schopné zaplatiť úrokové sadzby svojho dlhového zaťaženia.
<P>
To je primárny štrukturálny prebytok, ktorý Grécko potrebuje, a reštrukturalizácia dlhu by nevyriešila túto veľmi podstatnú skutočnosť. Preto majú v konečnom dôsledku hlavné faktory týkajúce sa platobnej schopnosti Grécka politický a sociálny charakter - neustála dôslednosť s cieľom dlhodobo udržať stabilný primárny prebytok na vysokej úrovni okolo 5 % HDP.
<P>
Máme na to príklady: Belgicko to v 90-tych rokoch minulého storočia úspešne robilo po takmer desať rokov. Okrem toho bolo šesť členských štátov EÚ schopných udržať primárny prebytok vo výške viac ako 4 % po dobu minimálne štyri roky, takže to nie je nemožné. Je to, pochopiteľne, veľmi náročné, ale už sa to predtým robilo a dokáže to aj Grécko, ak sa v krajine nájde politická vôľa a bude jednotná. To je jediný spôsob, ako sa Grécko môže vyhnúť oveľa horším alternatívam.
<P>
Pokiaľ ide o budúcnosť Európy, nachádzame sa v skutočne kritickej situácii. Táto rozprava je o kríze vládneho dlhu. Má dôsledky na euro, na budúcnosť Európy. To veľmi dobre viete. Musím povedať, že som mimoriadne znepokojený v súvislosti s rozdielmi vo vnútroštátnych politických diskusiách, ktoré sme nedávno počuli a ktoré sa premietli aj do tohto Parlamentu. V strednej a severnej Európe prevláda politická únava týkajúca sa podporovania krajín v ťažkostiach, v južnej Európe prevláda reformná únava týkajúca sa vykonávania potrebných reforiem. Musíme spoločne nájsť silu na prekonanie tejto únavy. Musíme vybudovať mosty ponad tieto rozdiely s cieľom zachrániť Európu a musíme vykonať potrebné rozhodnutia, aby sme sa vyhli ďalšej, ešte horšej kríze a aby sme celej Európe umožnili zotaviť sa z tejto mimoriadne vážnej finančnej krízy, ktorú sme zažívali v posledných rokoch.
<SPEAKER ID="610" NAME="András Kármán" LANGUAGE="HU">
Chcel by som sa stručne venovať dvom myšlienkovým pochodom. Napriek tomu, že kríza bankového systému nepochybne značne prispela k našim súčasným hospodárskym problémom, bolo by nesprávne zamlčať, že väčšina týchto problémov vznikla pred krízou v dôsledku nedostatočnej fiškálnej disciplíny v mnohých krajinách, hospodárskej politiky, ktorá neposilňovala konkurencieschopnosť, a nedostatočnej koordinácie v rámci európskej hospodárskej politiky.
<P>
Preto je jasné, že je potrebná komplexná európska odpoveď a jej dva dôležité prvky, ktoré sú tiež hlavnými prioritami maďarského predsedníctva, sú európsky semester a uskutočnenie reformy hospodárskeho riadenia.
<P>
Uskutočnenie oboch priorít dospelo do dôležitej, kritickej fázy. Čo sa týka európskeho semestra, zaviazali sme sa načas a úspešne dokončiť túto záležitosť. O programoch stability a konvergencie členských štátov, ako aj o národných reformných programoch sa bude diskutovať na zasadnutí Rady Ecofin v júni a dúfam, že tieto programy budú napokon predstavovať skutočný obrat vo fiškálnej a hospodárskej politike každého členského štátu.
<P>
V rámci trialógu sa intenzívne pracuje na balíku šiestich návrhov. V súvislosti s týmto ohlási maďarské predsedníctvo na budúcotýždňovom zasadnutí ministrov financií najdôležitejšie body návrhov Parlamentu a na tejto diskusii požiadame Radu o mandát na dosiahnutie úspešnej a čo najrýchlejšej dohody týkajúcej sa šiestich legislatívnych návrhov ešte v júni.
<P>
Od Rady aj Parlamentu sa vyžaduje zodpovedný a flexibilný prístup a ja pevne verím, že v dnešnej situácii vyšle dohoda mimoriadne pozitívny signál aj trhom. Okrem toho by to vyjadrilo schopnosť európskych inštitúcií spolupracovať zodpovedne a bezodkladne vtedy, keď to Európa veľmi potrebuje.
<P>
Pokiaľ ide o portugalský program a tri programy úpravy vo všeobecnosti, najprv by som chcel privítať parlamentnú dohodu o finančnej politike. Všetci vieme, že to je mimoriadne dôležité z hľadiska fungovania Európskeho nástroja finančnej stability. Zároveň by som chcel zdôrazniť, že v programe hospodárskej politiky, ktorý zostavila trojka v súvislosti s Portugalskom, je takisto jasné, že programy vytvorené pre Grécko, Írsko a Portugalsko sú prispôsobené osobitostiam jednotlivých krajín a nie sú v žiadnom prípade konvenčné.
<P>
V prípade Grécka sa kladie dôraz na usporiadanie rozpočtu. V prípade Írska môžeme za kľúčový prvok považovať konsolidáciu bankového systému. A v prípade Portugalska sú asi najdôležitejšími časťami štrukturálne reformy a reformy pracovného trhu a komoditného trhu. Ako všetci vieme, v prípade Portugalska je mimoriadne dôležité posunúť hospodárstvo na vyššiu rastovú krivku zo strednodobého hľadiska a posilniť konkurencieschopnosť.
<P>
Som presvedčený, že aj keď uskutočnenie programov hospodárskej politiky týkajúcich sa úverových zmlúv znamená pre členské štáty vynaloženie značného úsilia, zároveň to predstavuje aj príležitosť vyrovnať sa s dlhodobými štrukturálnymi problémami a nájsť pre ne v krátkom čase riešenia a odpovede, čo by dlhodobo mohlo viesť k udržateľnému a vyššiemu rastu v týchto krajinách.
<SPEAKER ID="611" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="614" NAME="George Sabin Cutaş" LANGUAGE="RO">
Euro zažíva znehodnotenie v období, keď sa hovorí o potrebe poskytnúť Grécku druhú pôžičku z Európskej únie. Musíme si položiť otázku, či situácia v Grécku a v ostatných európskych štátoch, ktoré majú ťažkosti, nie je výsledkom činností, ktoré vykonali finanční špekulanti na základe taktiky "rozdeľuj a panuj". Len nedávno sa Portugalsko stalo tretím štátom, ktorý musel požiadať Európsku úniu o pôžičky. Finanční špekulanti zabudli na problémy bánk, ktoré sa ťažko zachraňovali, a zamerali svoju pozornosť na európske štáty, ktoré mali ťažkosti. Nízky úverový rating verejného dlhu preto znemožnil získanie pôžičiek na splatenie dlhu. Myslím si, že je potrebné mať európsku úverovú ratingovú agentúru, ktorá sa bude dištancovať od finančných špekulácií. Na druhej strane, je nevyhnutné, aby sa eurobondy vydávali s cieľom preukázať ochotu zachrániť euro.
<SPEAKER ID="613" NAME="João Ferreira" LANGUAGE="PT">
Vzhľadom na svoje rozmery a súvisiace obmedzenia je otázka zadlženia viac než len skutočný problém pre krajiny ako Portugalsko. Predstavuje kľúčový prvok prebiehajúcej násilnej sociálnej, hospodárskej, politickej a ideologickej ofenzívy, ktorej skutočné príčiny sú nejasné. Najnovším prejavom tejto ofenzívy je nezákonný zásah v Portugalsku zo strany trojky pozostávajúcej z Medzinárodného menového fondu, Európskej komisie a Európskej centrálnej banky. Ide o neprípustné vymáhanie národných zdrojov od portugalských pracovníkov a obyvateľov do vreciek finančného kapitálu. EÚ, ktorá takto odhalila svoju podstatu a skutočné ciele, sprostredkováva tento proces vymáhania, zatiaľ čo vytvára inštitucionálne podmienky na jeho vykonávanie a prehlbovanie. Prebiehajúci proces zahraničného zasahovania v tejto súvislosti veľa odhaľuje. Obsahuje princípy antisociálnych opatrení uplatňovaných v ostatných krajinách, akými sú Grécko a Írsko, ako aj tie, ktoré sa nachádzajú v pakte Euro plus, ktorý presadili európske mocnosti. Keď nadobudne platnosť, zhorší národnú situáciu tým, že prehĺbi hospodársku recesiu, nezamestnanosť, chudobu, sociálnu nerovnosť a národnú závislosť. Keď sa uskutoční, tento skutočný program o podrobení, ako dokazuje situácia v ostatných krajinách, zhorší podmienky, ktoré boli údajne dôvodom na tento zásah, inými slovami, ťažkosti spojené s riešením neúnosných a rastúcich nákladov verejného dlhu.
<SPEAKER ID="612" NAME="Bruno Gollnisch" LANGUAGE="FR">
Príčinou krízy vládneho dlhu sú špekulácie o zadlženosti členských štátov, ktoré prišli na pomoc bankovému sektoru, ktorý je priamo zodpovedný za vážnu krízu, ktorú zažívame. Bankový sektor sa vyhol akejkoľvek svojej zodpovednosti, predovšetkým svojej finančnej zodpovednosti, a dosahuje rekordné zisky, zatiaľ čo od európskych daňových poplatníkov a pracovníkov sa žiada, aby si utiahli opasky. Čo sa týka nedotknuteľných trhov, tie práve udávajú tón. Komisia a vlády myslia len na jedno: uspokojiť ich. Celý minulý víkend bol plný dezinformácií o reštrukturalizácii dlhu a vystúpení Grécka z eurozóny: chýrov rozšírených tými, ktorí stavili miliardy na bankrot, ktorý chcú v prvom rade vytvoriť. Zdá sa, že reštrukturalizácia dlhu by bola katastrofa - pre súkromných investorov. Zároveň bolo vyhlásené, že francúzska banka Banque Nationale de Paris (BNP) by tento rok v rámci očakávaných ziskov utrpela oveľa menšiu stratu než 6 miliárd EUR a že deficit Grécka by bez prehnaných úrokových sadzieb dosahoval 1,5 % HDP a nie 8 %. Špekulanti hrabú peniaze daňových poplatníkov a zrejme ich chcú nechať vykrvácať. Je načase, aby sme zastavili tento chorý cirkus.
<SPEAKER ID="614" NAME="Angelika Werthmann" LANGUAGE="DE">
Jedna vec je každému jasná. Všade môžeme cítiť vplyvy hospodárskej a finančnej krízy a zahŕňa to množstvo problémov. Je nepochybné, že EÚ musí reagovať na krízu. Mám zopár pripomienok k záťažovým testom, ktoré boli vykonané na bankách. Otestovalo sa celkovo 91 veľkých európskych bánk a 7 v teste neuspelo. V tejto oblasti mám jednu veľkú výhradu, a to, že neboli vyhodnotené následky bankrotu krajiny, čo zostáva možnosťou, keď vezmeme do úvahy Grécko, Írsko a Portugalsko. Najnovšie záťažové testy boli zamerané na prísne pridelenie kapitálu, ale mali byť zahrnuté aj kritériá likvidity. Je očividné, že tieto výsledky musia byť zverejnené s cieľom dosiahnuť požadovanú úroveň transparentnosti.
