<CHAPTER ID="017">
Kódex správania pre používanie počítačových rezervačných systémov (rozprava) 
<SPEAKER ID="375" NAME="Predsedajúci">
Ďalším bodom je správa, ktorú predkladá pán Timothy Kirkhope, v mene Výboru pre dopravu a cestovný ruch, o návrhu nariadenia Európskeho parlamentu a Rady o kódexe správania pre používanie počítačových rezervačných systémov - C6-0418/2007 -.
<SPEAKER ID="376" NAME="Peter Mandelson">
člen Komisie. - Vážený pán predsedajúci, návrh, o ktorom vážení páni poslanci dnes diskutujú, sa usiluje o modernizáciu pravidiel, prijatých v roku 1989, o trhu s distribúciou leteckých služieb.
<P>
Počítačový rezervačný systém (PRS) funguje ako sprostredkovateľ medzi leteckými spoločnosťami a cestovnými kanceláriami v predajnej sieti leteniek. Začiatkom 90. rokov minulého storočia boli PRS prakticky jediným kanálom na predaj leteniek. Navyše, všetky PRS ovládali letecké spoločnosti. Tie boli preto vo väčšom pokušení zneužívať svoje postavenie v PRS, napríklad, úpravou zobrazení vo svoj prospech.
<P>
Kódex správania pre používanie PRS zavádza mnoho bezpečnostných prvkov na ochranu pred zneužívaním. Dopĺňa právne predpisy o hospodárskej súťaži, keďže pridáva opatrenia na vyrovnanie sa s rizikami špecifickými pre dané odvetvie. Kódex vyžaduje, aby sa so všetkými spoločnosťami zapojenými do systému zaobchádzalo na nediskriminačnom základe. Napríklad, rovnaký poplatok musia platiť všetky letecké spoločnosti. Kódex tiež zavádza osobitné povinnosti pre materských dopravcov, t. j. tých, ktorí vlastnia alebo ovládajú PRS.
<P>
Kódex správania je veľmi účinný pri predchádzaní všetkým druhom zneužívania. Odkedy však bol kódex správania zavedený, trh predaja leteniek sa výrazne zmenil, keďže sa vyvinuli alternatívne predajné kanály. Dnes už takmer polovica všetkých rezervácií nejde cez PRS, ale robia sa na internetových stránkach alebo prostredníctvom služieb zákazníkom leteckých spoločností po telefóne. Konkurenčný tlak týchto alternatívnych predajných metód výrazne znížil riziko zneužívania cez PRS.
<P>
Táto nová situácia si vyžaduje aj prispôsobenie kódexu správania. Pravidlá stanovené kódexom výrazne obmedzujú priestor pre rokovania medzi PRS a leteckými spoločnosťami. PRS si preto v skutočnosti navzájom nekonkurujú a poplatky, ktoré im platia letecké spoločnosti a cestujúci, sa zvyšujú.
<P>
Návrh Komisie chce umožniť viac priestoru na rokovania a, najmä, možnosť stanovovať výšku poplatkov za použitie PRS. To umožní leteckým spoločnostiam rokovať s PRS o znížení cien. Posilnenie konkurencie medzi PRS pomôže znížiť ceny a zvýšiť kvalitu služieb, ktoré poskytujú.
<P>
Návrh zároveň zachováva a posilňuje prvky prevencie pred zneužívaním a ochranu spotrebiteľov a najmä nestrannosť poskytovaných informácií a ochranu osobných údajov.
<P>
Návrh navyše naďalej ukladá osobitné povinnosti materským dopravcom PRS. Pojem "materský dopravca" vyvolal vzrušené diskusie, pretože povinnosti kladené na tieto spoločnosti sú veľmi zaťažujúce.
<P>
Modernizácia kódexu správania umožní znížiť cenu poskytovania ich služieb a zároveň zaručí ochranu záujmov spotrebiteľa. Toto naliehavo potrebujeme z hľadiska konkurencieschopnosti nášho priemyslu, keďže konkurenti našich spoločností už využívajú výhody liberalizovaného prostredia a nižších predajných cien.
<P>
Preto ma teší rýchlosť, s akou sa Parlament touto otázkou zaoberá. Chcem vyjadriť svoje uznanie práci, ktorú odviedol váš spravodajca, Tim Kirkhope, a Výbor pre dopravu a cestovný ruch, ako aj výbory, ktoré poskytli svoje stanoviská.
<SPEAKER ID="377" NAME="Timothy Kirkhope">
spravodajca. - Vážený pán predsedajúci, som veľmi rád, že sme mali možnosť diskutovať dnes večer o tejto dôležitej záležitosti a s hrdosťou predkladám tento nový návrh posilňujúci postavenie európskych spotrebiteľov.
<P>
Revízia kódexu správania pre používanie počítačových rezervačných systémov (PRS) a dohoda, ktorú máme na stole, predstavuje šancu na skoré a úspešné zavŕšenie dôležitej práce. Nový kódex je navrhnutý tak, aby dodal energiu odvetviu cestovného ruchu, takže čím skôr ho zavedieme, tým skôr pocítime jeho výhody - nižšie ceny leteniek, väčší výber a vyššia transparentnosť. Samozrejme, PRS by mali mať možnosť slobodne rokovať o podmienkach poskytovania leteckých služieb, ale, podľa mojej úpravy, PRS budú musieť navzájom agresívnejšie súťažiť o účasť leteckých dopravcov, na základe nižších poplatkov za rezerváciu a lepšej kvality služieb. To prinesie veľké výhody európskym spotrebiteľom.
<P>
Po prvé, možnosť voľby: spotrebitelia dostanú viac možností voľby a mali by získať lepšie služby od svojich cestovných kancelárií. Väčšia konkurencia prinesie aj zvýšenie kvality informácií dostupných cestovným kanceláriám, a teda aj spotrebiteľovi.
<P>
Po druhé, cena: to by pre zmenu malo znamenať, že ceny leteniek, súčasným systémom umelo udržiavané na vysokej úrovni, by mohli v konečnom dôsledku klesnúť, podľa prieskumu Komisie, až o 10 %.
<P>
Po tretie, transparentnosť: Vďaka prísnejšej ochrane budú cestovné kancelárie a spotrebitelia lepšie chránení pred zneužívaním a deformáciou trhu. Zabudované sú dva hlavné ochranné prvky. Jeden sa týka ustanovení o audite. Považoval som za potrebné nanovo premyslieť tieto ustanovenia a výsledkom je, že budú účinnejšie a regulácia tak poskytne Komisii dôležitý nástroj na monitorovanie činnosti PRS.
<P>
Po štvrté, definícia toho, kto je alebo kto nie je materským dopravcom. Táto otázka dominuje celej správe a mojej práci na nej. Je dôležité si to vyjasniť, pretože nechceme, aby letecké spoločnosti investovali do PRS, pretože by ovplyvňovali prevádzku systémov a spôsobovali možnú ujmu ostatným.
<P>
Dovoľte mi povedať kolegom, ktorí tak tvrdo pracovali na tejto správe, o svojom presvedčení, že v rámci predloženej dohody máme mohutný ale pružný test, pokrývajúci všetky obavy, ktoré ste vyjadrili. Niekto navrhoval na zajtra hlasovanie po častiach, ale, úprimne povedané, to by nám mohlo nechať príliš široký rozsah definície. Zopakujem to, čo som už týmto ľuďom uviedol písomne. Zrušenie zmienky o "rozhodujúcom vplyve" neumožňuje náležité vyjasnenie týchto prvkov v pozmeňujúcom a doplňujúcom návrhu číslo 12, čo bolo cieľom tejto zmienky. Naozaj, po takomto zrušení by sa to mohlo interpretovať tak, že ktorýkoľvek investor by sa považoval za materského dopravcu, keďže výraz "iného riadiaceho orgánu predajcu systému" by mohol znamenať doslova čokoľvek. Mal by byť za materského dopravcu označený ktorýkoľvek letecký dopravca, podieľajúci sa na PRS s právom iba dostávať informácie, napríklad, o ročnom rozhodovaní alebo len o ročných výkazoch? Určite nie.
<P>
Čo sa týka návrhu skupiny Aliancie liberálov a demokratov pre Európu (ALDE), že by sa táto záležitosť mala vrátiť späť výboru a že sme mali dôkladne prešetriť vlastnícku a riadiacu štruktúru príslušného PRS, Komisia by k tomu potrebovala nové nariadenie. Keď Komisia vyhlasuje, že si to potrebuje preveriť osobitne pre každý prípad, nevidím v tom dôkaz, že máme nepresnú definíciu. Práve naopak, dlho sme o tom diskutovali vo výbore a požiadal som o vypracovanie nezávislej štúdie, ktorá by výboru pomohla. Uistil som sa, že tieňoví spravodajcovia boli v každej etape plne informovaní o stave neformálnych kontaktov s Radou. Osobitne odsúhlasili obsah dohody. Zámerne som túto záležitosť mesiac zadržiaval, kým som sa uistil, že sme vzali do úvahy všetky názory, aj otázky životného prostredia, pani Lichtenbergerová; aj plnú liberalizáciu, pán Evans.
<P>
Takže vás na zajtra žiadam o podporu. Musíme hlasovať za nižšie ceny leteniek, viac možností výberu a väčšiu transparentnosť. Všetci máme povinnosť chrániť práva spotrebiteľov a informovať o nich a tiež dať im tú najlepšiu možnú dohodu. To zostáva prioritou. Politika gest nie je mojou prioritou, ale mojou prioritou je dať tú najlepšiu dohodu všetkým spotrebiteľom v Európe, ktorých tu zastupujeme.
<SPEAKER ID="378" NAME="Wolfgang Bulfon">
spravodajca Výboru pre vnútorný trh a ochranu spotrebiteľa požiadaného o stanovisko. - (DE) Vážený pán predsedajúci, európski spotrebitelia stonajú pod ťarchou vysokých cien potravín a jednou z príčin nadmerného zvyšovania cien je, podľa mňa, koncentrácia maloobchodného trhu v rukách niekoľkých veľkých aktérov.
<P>
Mám dôvody na znepokojenie, že podobný vývoj by sa v budúcnosti mohol prejaviť aj v prípade cestovných kancelárií. Liberalizácia kódexu správania pre používanie počítačových rezervačných systémov (PRS), navrhovaná touto správou, by mala zabezpečiť väčšiu konkurenciu na trhu. Obávam sa však, že v budúcnosti budú schopní prežiť iba veľkí poskytovatelia služieb, ktorí uzavrú zmluvy s viacerými prevádzkovateľmi PRS. To však bude nevyhnutné, aby mohli poskytnúť zákazníkom komplexnú možnosť výberu. Malí poskytovatelia, ktorí si nebudú môcť dovoliť viacero zmlúv s prevádzkovateľmi PRS, sa ocitnú na okraji.
<P>
Kedykoľvek sa v tejto súvislosti uvádzajú Spojené štáty ako príklad konkurencie, vnímavej k spotrebiteľovi, musím si vždy spomenúť na to, že v členských štátoch nie je žiadna letecká spoločnosť, ktorá by sa podieľala na počítačovom rezervačnom systéme. Preto by som bol za prísnu definíciu pojmu "materský dopravca".
<SPEAKER ID="379" NAME="Georg Jarzembowski" LANGUAGE="DE">
Vážený pán predsedajúci, dámy a páni, v mene svojej skupiny by som sa chcel čo najsrdečnejšie poďakovať spravodajcovi, pánovi Kirkhopovi. Predstavil veľmi vyváženú správu a veľmi úzko spolupracoval s tieňovými spravodajcami. Jeho verzia, o ktorej rokoval s francúzskym predsedníctvom, umožňuje lepšiu ochranu spotrebiteľov pred pochybnými ponukami leteniek a lístkov na vlaky, na základe prehľadných predpisov a transparentnosti, pričom zároveň zabezpečuje spravodlivú hospodársku súťaž medzi železničnými a leteckými spoločnosťami.
<P>
Mimochodom, prepracovaná verzia dokumentuje fakt, že skupina Európskej ľudovej strany (kresťanských demokratov) a európskych demokratov ako prvá skupina správne zastavila pokus Komisie v roku 2005 zrušiť túto reguláciu ako zastaranú. Potrebujeme ju na ochranu spotrebiteľov a dokážeme to tým, ako budeme hlasovať. Aj keď naozaj stále viac a viac cestujúcich si rezervuje lístky priamo u leteckých spoločností alebo cez internet, väčšina spotrebiteľov sa bude aj naďalej spoliehať na svoje cestovné kancelárie, ktoré zasa musia mať možnosť spoľahnúť sa na nediskriminačné, čisto obchodné ponuky v rámci počítačového rezervačného systému. Uvádzané ceny musia v budúcnosti zahŕňať všetky dane a poplatky, aby cestovné kancelárie mohli spotrebiteľovi dať naozaj transparentné a porovnateľné ponuky.
<P>
Aj pre materské spoločnosti by mali v budúcnosti platiť prísnejšie predpisy o transparentnosti a konkurencii, aby boli tieto systémy chránené pred poskytovaním zvýhodnených ponúk, ktoré znevýhodňujú ostatné letecké spoločnosti a znevýhodňujú spotrebiteľov.
<P>
Musím sa tu vrátiť k pánovi spravodajcovi a obrátiť sa na kolegov poslancov. Domnievam sa, že verzia, na ktorej sme sa zhodli s francúzskym predsedníctvom, poskytuje vo vzťahu k materským spoločnostiam primeranú ochranu pred pozitívnou diskrimináciou v prospech určitých leteckých spoločností. Akákoľvek zmena prostredníctvom slávneho dodatku k pozmeňujúcemu a doplňujúcemu návrhu číslo 48 je preto zbytočná a ak zajtra prejde, zbrzdí to celú záležitosť alebo dokonca ju to môže spochybniť. Vyzývam vás, aby sme zajtra prijali jasné, konečné rozhodnutie v záujme ochrany spotrebiteľov.
<SPEAKER ID="380" NAME="Robert Evans">
v mene skupiny PSE. - Vážený pán predsedajúci, ja by som sa tiež chcel poďakovať pánovi Kirkhopovi za jeho neustálu spoluprácu a podporu všetkých členov výboru.
<P>
Pred dvomi rokmi som si prezeral stránku internetovej cestovnej kancelárie a chcel som letenku z Londýna do San Franciska. Stránka alebo počítač mi hovorili, že žiadne priame lety z Londýna do San Franciska nie sú a odporúčali mi prípojný let cez New York, tuším so spoločnosťou United. Samozrejme, že sú priame lety, ale táto konkrétna internetová stránka ich neponúkala.
<P>
Ale priblížilo mi to, v zjednodušenej podobe, problém, ktorý sa pokúšame riešiť touto revíziou: ako pán komisár Mandelson povedal, je to revízia, ktorá sa vracia 20 rokov alebo aj viac.
<P>
Musíme brať do úvahy reálne zmeny, ktoré sa za toto obdobie odohrali v oblasti technológií. Teraz má veľká väčšina ľudí a, samozrejme, všetky cestovné kancelárie, prístup k internetu a ja súhlasím s predchádzajúcimi rečníkmi, ktorí hovorili o tom, že sme povinní zabezpečiť spravodlivosť a rovnaký prístup na trh a, ako povedal pán komisár Mandelson, spravodlivé pravidlá a ochranu spotrebiteľov a zároveň musíme zaistiť konkurenciu. Ale, pán Mandelson, vy ste tiež povedali, že vás teší rýchlosť, akou to celé prebieha. Hoci máme tie isté ciele a vždy chcem veci robiť čo najrýchlejšie, a súhlasím so snahou pána Kirkhopa dosiahnuť transparentnosť cien a ochranu spotrebiteľa, myslím si, že pri rýchlosti, akou túto záležitosť pripravujeme, sme sa určite odchýlili od stanoviska, ktoré prijal Výbor pre dopravu a cestovný ruch koncom mája, a že stanovisko, s ktorým prišla Rada, takzvané kompromisné stanovisko, je odlišné od postoja, ktorý sme zastávali vo Výbore pre dopravu a cestovný ruch. Vo včerajšom vysvetlení Komisie hovorí o tom, že "všetky predchádzajúce analýzy bude treba urobiť znova s novou perspektívou a Komisia bude musieť preveriť každý prípad osobitne". To, myslím si, znamená, že celá záležitosť nie je úplne jasná a že sme sa nedostali do pozície, v ktorej by určite mnohí poslanci na tejto strane a aj z iných skupín radi boli, kde by sme mohli s úplnou istotou povedať, že je to naozaj tá pozícia, o ktorej pán Kirkhope dúfa, že ju dosiahol. Preto budem odporúčať našej skupine, aby podporila návrh, ktorý pani Lichtenbergerová, dúfam, o chvíľu predloží.
<SPEAKER ID="381" NAME="Eva Lichtenberger" LANGUAGE="DE">
Vážený pán predsedajúci, pán komisár, dámy a páni, ak by sme si boli bývali posielali korešpondenciu, ktorú táto správa vyvolala za posledné týždne, prostredníctvom posla na koni, bezpochyby by sme boli bývali zničili zopár koní. Moderná komunikácia nám umožnila byť v neustálom kontakte a celý čas mať aktuálne informácie.
<P>
Najväčšiu zásluhu na tom má, samozrejme, pán Kirkhope, ktorý poslancov informoval naozaj príkladne, neustále korešpondoval s tieňovými spravodajcami a skutočne robil všetko čo sa dalo, aby Rade sprostredkoval požiadavky výboru. Rada mu však jeho prácu neuľahčovala. Práve naopak. Navrhnuté znenie (konanie sme mali možnosť podrobne sledovať), by skutočne neprinieslo nič iné, len účinnejšie zakrytie deformačných konkurenčných praktík, a proti tomu protestujem!
<P>
Musím otvorene povedať, že aj domovské krajiny leteckých spoločností s deformačnými konkurenčnými praktikami by urobili dobre, keby zobrali ochranu spotrebiteľov vážnejšie, poskytovali objektívne informácie a riadili sa našimi odporúčaniami, aby to tak bolo. Kódex správania nie tým najsilnejším nástrojom, aký máme k dispozícii. V tom si musíme urobiť jasno. Ešte dôležitejšie je jednoznačné znenie, ktoré nám zaručí, že sa nebudú otvárať žiadne ďalšie zadné dvierka.
<P>
Spolu so svojou kolegyňou, pani Hennisovou-Plasschaertovou, by som rada zaistila túto jednoznačnosť tak, že to znovu predložím výboru. Toto považujem za hlavný problém. Musíme trvať na fakte, že chránime spotrebiteľov a tiež musíme prijať zjavné dôsledky, ktoré z toho vyplývajú.
<P>
Ďakujem svojim kolegom poslancom, pochopiteľne, najmä pánovi spravodajcovi za to, že znepokojenie v súvislosti s ochranou životného prostredia našlo odozvu v tejto správe, v takej miere, ako to bolo v tomto odvetví možné. Ešte raz srdečne ďakujem svojim kolegom poslancom a pánovi spravodajcovi.
<SPEAKER ID="382" NAME="Stanisław Jałowiecki" AFFILIATION="PPE-DE">
(PL) Vážený pán predsedajúci, pán komisár, spolu s kolegom, pánom Liberadzkým, sme predložili pozmeňujúci a doplňujúci návrh k tejto správe. Jeho zámerom bolo, aby letecké spoločnosti v priebehu troch rokov vystúpili z centrálneho systému rezervácie leteniek. Tento pozmeňujúci a doplňujúci návrh bol považovaný za radikálny a nezískal potrebnú väčšinu. Všimnite si, že tento radikalizmus, koniec koncov, nie je ničím iným, len uplatnením princípu rovnosti príležitostí na konkurenčnom trhu, ktorý, ako sa zdá, je v Európskej únii všeobecne uznávaný.
<P>
Výbor pre dopravu a cestovný ruch nedávno prijal verziu, ktorá sa dá prechodne považovať za veľmi dobrú. Prechodne, na ceste (áno, to je správne) k úplnému vylúčeniu účasti. Zároveň táto záležitosť prešla zmenou v Rade: predložené pozmeňujúce a doplňujúce návrhy, viac ako v podobe, ktorú pôvodne predstavila Európska komisia, posilňujú postavenie troch dopravcov, konkrétne sú to Lufthansa, Iberia a Air France. Počúvame, že je to úspech a že tieto spoločnosti vďaka tomu získavajú zákazníkov.
<P>
Je pravdepodobne ďalším úspechom, že pán spravodajca vydržal obrovský tlak lobistov. To si viem predstaviť, keďže my sme to museli vydržať tiež, my, jednotliví poslanci Parlamentu. Títo lobisti, pravda, zastupujú spoločnosti, ktoré chcú dosiahnuť rovnaký prienik. Nedosiahli ho však, pretože do popredia sa dostali záujmy pár národných podnikov. Na druhej strane, tieto podniky nenazývame lobistami, keď ich záujmy zastupuje krajina, ktorá náhodou práve predsedá Európskej únii. Vtedy je všetko v poriadku a keď sa o niečom hovorí, je to skvelá spolupráca s Radou.
<P>
Nie je to pokrytectvo? Nie je ešte väčším pokrytectvom, nazývať túto správu kódexom správania? Pre koho má tento kódex v jeho zmenenej a doplnenej podobe platiť, keď nová definícia materského dopravcu účinne eliminuje tohto dopravcu?
<SPEAKER ID="383" NAME="Gilles Savary" AFFILIATION="PSE">
(FR) Vážený pán predsedajúci, v prvom rade je pokrytectvom hovoriť, že spotrebitelia sú poškodení. Na európskych uliciach niet spotrebiteľa, ktorý by vedel, čo je to počítačový rezervačný systém leteckých spoločností. Ani jeden! Všetci spotrebitelia využívajú súkromné rezervačné systémy, internet alebo telefón.
<P>
O čo dnes ide, je vzťah medzi leteckými spoločnosťami a informáciami, ktoré poskytujú o svojich letoch, najmä cestovným kanceláriám. Tento text moralizuje a zavádza veľmi silné princípy transparentnosti a vylúčenia exkluzivity. Je to text, ktorý prináša tradičné pohľady na právne predpisy o konkurencii a kontrole fúzií.
<P>
Mnoho lobistov to využíva a skúša oslabiť správnu radu tých, ktorí v Európe vytvorili najväčší počítačový rezervačný systém. To by bol veľmi vážny problém, pretože my sme tu nikdy neurobili nič iné, než je uzákoňovanie pravidiel konkurencie a spôsobov ich kontroly. Nikdy sme nikoho nenútili prijať určitý status alebo príslušnú akcionársku základňu. Preto budem, dámy a páni, hlasovať za kompromis, ktorý šikovne a s veľkou námahou dosiahol pán Kirkhope medzi Radou, podotýkam, všetkými členskými štátmi Rady, Európskym parlamentom a Európskou komisiou.
<P>
Bolo by lepšie hlasovať za tento kompromis, než opäť vstúpiť do vojny s lobistami, vzhľadom na množstvo záujmov, a ochrániť tento text pred zásadnými zmenami, ktoré by spotrebiteľom neposlúžili.
<SPEAKER ID="384" NAME="Reinhard Rack" AFFILIATION="PPE-DE">
(DE) Vážený pán predsedajúci, spravodajca, pán Kirkhope, už dnes dostal viacero poďakovaní, celkom oprávnene, za dosiahnutie prehľadnej zhody vo výbore a, v spolupráci s tieňovými spravodajcami, aj s ostatnými kolegami poslancami o tejto veľmi komplikovanej otázke a ja dúfam, že to bude pokračovať aj zajtra ráno.
<P>
Pred chvíľou odznelo, že na začiatku diskusie mnohým poslancom nebol zrejmý ani len termín "počítačový rezervačný systém". Dnes vieme, čo to znamená a dnes vieme aj to, o akej dôležitej otázke sme plným právom diskutovali. Ešte raz srdečná vďaka za túto výbornú prácu na, dúfajme, dobrom európskom právnom nástroji.
<P>
Upravili sme celú škálu obsahu tejto správy, ktorý má teraz nevyhnutne významnú funkciu popri prevažne technickej podstate správy, aj v iných súvislostiach. Spotrebiteľov chráni to, že konečná celková cena sa môže skutočne zobraziť metódou zobrazovania cien a nemôže sa skryť za rozličné špeciálne a dodatkové ceny.
<P>
Dosiahli sme, keďže našej skupine sa to neustále vyčíta, výrazný pokrok. Uviedli sme, že nechceme hovoriť len o uprednostňovaní železníc, ale vzhľadom na krátke a stredné lety chceme mať istotu, že železničná doprava má spravodlivú šancu zapojiť sa. Ako už bolo povedané, poukazovali sme aj na otázku spotreby CO2, alebo sme požadovali, nech sa to preukáže, aby sme si mohli porovnaním stanoviť, čo chceme dosiahnuť a čím môže prispieť spotrebiteľ.
<SPEAKER ID="385" NAME="Ulrich Stockmann" AFFILIATION="PSE">
(DE) Vážený pán predsedajúci, rád by som sa sústredil na sporný problém definície materských spoločností. Účelom definície je, samozrejme, zabrániť leteckým spoločnostiam s podielmi v počítačových rezervačných systémoch, aby zneužívali svoju pozíciu. V súčasnosti sa to zjavne týka spoločností Air France, Iberia a Lufthansa, ktoré majú menšinový podiel v systéme Amadeus. Ukázalo sa, že doterajšia prax je taká, že keď sa objaví podozrenie na zneužívanie, Komisia prešetruje každý prípad osobitne. Prípady zneužitia vplyvu boli riešené a postihované. Doposiaľ sa to stalo v dvoch prípadoch. Nie je rozumný dôvod meniť niečo na tomto v zásade overenom postupe.
<P>
Výsledná definícia materského podniku, založená, s ohľadom na právne predpisy o hospodárskej súťaži, na vyjadrení určujúceho vplyvu, je v súlade s týmto overeným postupom. Tento termín sa osvedčoval 40 rokov. Niektorí poslanci však chcú, aby každá letecká spoločnosť s kapitálovým podielom, bola automaticky definovaná ako materská spoločnosť. Pre trh s leteckou dopravou to znamená masívny a nepotrebný zásah do súčasnej situácie v hospodárskej súťaži. Ani zákazníci z toho nebudú mať žiaden prospech. Štyrmi víťazmi budú, napríklad spoločnosti British Airways, American Airlines a ďalšie, ktoré by mali prospech z tohto posunu situácie v hospodárskej súťaži. Navyše, európsky počítačový rezervačný systém by sa musel zmieriť s konkurenčnou nevýhodou voči americkým konkurentom na ostro napádanom európskom trhu. To považujem za politicky nerozumné a dokonca nedbanlivé, a preto odporúčam prijať nájdený kompromis.
<SPEAKER ID="386" NAME="Marian-Jean Marinescu" AFFILIATION="PPE-DE">
(RO) Kompromis, ktorý dosiahol náš kolega, pán Kirkhope, je založený na posilnení princípov nediskriminácie, efektívnosti a transparentnosti, ktoré sú v prospech konečného príjemcu, konkrétne európskeho občana.
<P>
V prvom rade, návrh bráni potenciálnemu zneužívaniu namierenému proti leteckým dopravcom, ako aj potenciálnym zásahom týchto dopravcov do riadenia činnosti kancelárií.
<P>
Po druhé, návrh zaisťuje transparentnosť a bráni zavádzaniu spotrebiteľa v otázke voľby letov, ich trvania, operátorov a, v neposlednom rade, v otázke ceny, pričom zároveň zaisťuje ochranu osobných údajov.
<P>
Po tretie, príjemcovia majú aj možnosť zvoliť si na krátke trasy variant železničnej dopravy, čo môže časom priniesť prospech v oblasti životného prostredia znížením emisií oxidu uhličitého.
<P>
Nanešťastie, je tu niekoľko aspektov, ktoré kódex správania nereguluje a ktoré nie sú v rozsahu jeho pôsobnosti. Patrí k nim tarifná politika nízkonákladových spoločností, ktorá nepodlieha spolupráci v rámci počítačových rezervačných systémov (PRS). Domnievam sa, že zdravé princípy tohto kódexu správania by mali prijať všetky systémy rezervácie a kupovania cestovných dokladov, vrátane prípadu nízkonákladových spoločností.
<P>
Z pohľadu spotrebiteľa je poľutovaniahodné, že tieto spoločnosti nie sú zahrnuté v PRS. Toto začlenenie by, okrem rozšírenia možností voľby pre cestujúcich, vyvolalo aj pozitívny tlak na zabezpečenie kvality služieb a transparentnosti cien.
<P>
Využívam túto príležitosť a žiadam Európsku komisiu a členské štáty, aby prostredníctvom príslušných orgánov zosilnili kontroly a uplatňovanie sankcií tam, kde je to potrebné na skutočnú ochranu spotrebiteľov, pre ktorých predstavujú spoločnosti, neuvedené v PRS, dostupné ale klamlivé prostriedky mobility. Zároveň podporujem a odporúčam návrh, aby v budúcnosti zvažovali PRS možnosť zahrnúť do týchto systémov aj pravidelnú autobusovú dopravu.
<SPEAKER ID="387" NAME="Brian Simpson" AFFILIATION="PSE">
Vážený pán predsedajúci, v poďakovaní pánovi spravodajcovi za jeho správu oceňujem snahu pokúšať sa a dosiahnuť zhodu v prvom čítaní o tomto dôležitom dokumente.
<P>
Dohoda v prvom čítaní by určite bola možná, ak by Rada prijala stanovisko Výboru pre dopravu a cestovný ruch. Pán spravodajca má pravdu. Vo Výbore pre dopravu a cestovný ruch sme o tom diskutovali veľmi podrobne a vo Výbore pre dopravu a cestovný ruch sme dospeli k určitému názoru. Ale následne sa stalo to, že názor Výboru pre dopravu a cestovný ruch bol zmenený.
<P>
Bohužiaľ, zásah Rady a následné pozmeňujúce a doplňujúce návrhy Rady nielenže poslúžili na zmútenie vody, ale vyvolali aj vážne znepokojenie spotrebiteľských organizácií, cestovných kancelárií a združení cestujúcich.
<P>
Potom to, čo teraz navrhuje spravodajca cez Radu, má vážne dosahy, nielen legislatívne, ale aj medzinárodné. Nikdy predtým v oblasti právnych predpisov EÚ nespôsobili dva pozmeňujúce a doplňujúce návrhy toľko škody a zmätku na úkor demokratického postoja Výboru pre dopravu a cestovný ruch.
<P>
Niektorí ľudia s tým nemajú problém, ale realita je taká, že zásah Rady vyvolal veľkú neistotu, morálnu aj právnu.
<P>
Jestvuje podozrenie, že Rada vytvára právne medzery, aby chránila niektorých veľkých leteckých dopravcov, pričom to platí najmä pre materských dopravcov. Aj neprimerané urýchľovanie úsilia o dosiahnutie dohody môže viesť ku vzniku zlých právnych predpisov. Preto podporujem požiadavku na vrátenie správy do výboru, aby sme sa mohli zaoberať všetkými vznesenými námietkami a pripraviť dobré právne predpisy, nie pre veľkých leteckých dopravcov, ale pre našich spotrebiteľov, ktorých zástupcovia nám tvrdia, že sa im nepáčia dodatky Rady.
<SPEAKER ID="388" NAME="Zita Pleštinská" AFFILIATION="PPE-DE">
(SK) Úvodom by som chcela poďakovať spravodajcovi Timothymu Kirkhopovi, že do nariadenia o kódexe správania počítačových rezervačných systémov boli doplnené ustanovenia o zobrazení. Cestovná kancelária používa zobrazovanie, teda obrazovku, na zobrazovanie informácií PRS, preto je kľúčové, aby cestovná kancelária dostávala neutrálne a vyvážené informácie.
<P>
Verím, že použitie nestranného zobrazenia zvýši transparentnosť dopravných produktov a služieb, ktoré zúčastnení prepravcovia ponúkajú, a posilní dôveru spotrebiteľov. Cestovné kancelárie budú môcť na základe spravodlivých hodnotiacich kritérií ponúknuť čo najtransparentnejší výber možností pre spotrebiteľov, napr. hlavné zobrazenie umožní vyhodnotenie najvýhodnejšej možnosti dopravy poskytovanej pravidelnou leteckou alebo železničnou dopravou.
<P>
Oceňujem snahu spravodajcu zabezpečiť transparentnosť cien odkazom priamo na CENU produktu, pretože súčasný pojem CESTOVNÉ nezahŕňa všetky prvky ceny, čo je mnohokrát pre spotrebiteľa zavádzajúce.
<P>
Verím, že táto správa prispeje k spravodlivej hospodárskej súťaži medzi systémami PRS, z čoho budú ťažiť predovšetkým spotrebitelia, ktorí získajú dopravný produkt s kvalitnými službami za výhodnú cenu.
<SPEAKER ID="389" NAME="Silvia-Adriana Ţicău" AFFILIATION="PSE">
(RO) Nariadenie o kódexe správania pre používanie počítačových rezervačných systémov stanovuje pravidlá, ktoré musia prevádzkovatelia leteckej a železničnej dopravy dodržiavať pri vybavovaní rezervácií.
<P>
Súčasná situácia naznačuje, že rezervovanie prostredníctvom počítačových rezervačných systémov, ktoré využívajú cestovné kancelárie, vedie k vyšším cenám. Trvám aj na potrebe ochrany osobných údajov cestujúcich. Domnievam sa, že cestujúci by mali mať možnosť zvoliť si čo najvhodnejší lístok a s týmto cieľom by mal cestujúci dostať primerané a úplné informácie.
<P>
Trvám na tom, že tieto požiadavky nepredstavujú diskrimináciu ani medzi jednotlivými distribučnými kanálmi, ani podľa miesta bydliska cestujúcich alebo cestovných kancelárií. Niektoré distribučné kanály, ako je internet, spĺňajú princíp nediskriminácie, ale počítačové rezervačné systémy vyžadujú od prevádzkovateľov v cestovnom ruchu určité podmienky, ktoré často vedú k vyšším cenám a diskriminácii na základe miesta bydliska cestujúceho.
<P>
Túto reguláciu považujem za dôležitú; vždy by sme mali brať do úvahy spotrebiteľa a opäť trvám na dodržiavaní ochrany osobných údajov.
<SPEAKER ID="390" NAME="Marian Zlotea  " AFFILIATION="PPE-DE">
písomne. - (RO) Ako tieňový spravodajca stanoviska o tejto správe vo Výbore INFO v mene PPE-DE by som chcel najprv zablahoželať spravodajcovi k jeho práci, ako aj k návrhu správy. Rád by som zdôraznil dôležitosť tejto správy pre zabezpečenie skutočnej konkurencie v oblasti počítačových rezervačných systémov.
<P>
Nemali by sme ani zabúdať na práva spotrebiteľov a zaručiť, aby zmeny a doplnenia v kódexe správania boli pre nich výhodné. Mali by dostávať všetky podrobnosti o cestách, na ktoré sa chystajú. Veľmi dôležité je aj to, aby poznali presnú cenu letenky a neboli oklamaní možnými skrytými nákladmi.
<P>
Chcem ešte pripomenúť, že to, na čom najviac záleží, je, aby spoločnosti, ktoré majú tieto webové stránky na starosti, už neboli súčasťou správnych rád, lebo tie majú vždy skryté náklady.
<P>
Na záver by som chcel spravodajcu uistiť o svojej úplnej podpore na zajtrajšom hlasovaní.
<SPEAKER ID="391" NAME="Bogusław Liberadzki" AFFILIATION="PSE">
(PL) Vážený pán predsedajúci, rád by som plne podporil stanovisko pána Simpsona. Poukázal na to, že definícia materského dopravcu je veľmi nejasná. Doplňujúce slovné spojenie "vykonávať rozhodujúci vplyv" vyvoláva otázku: Vykonáva Lufthansa so svojím akciovým podielom 22 % v systéme Amadeus rozhodujúci vplyv? A čo Lufthansa, Air France a Iberia so 44 % medzi nimi: je to rozhodujúci vplyv? Na to sa treba pozrieť zo všetkých uhlov: či prijmeme pozmeňujúci a doplňujúci návrh číslo 48, alebo pošleme tento návrh naspäť výboru na prepracovanie. Inak bude určite poškodený princíp hospodárskej súťaže.
<SPEAKER ID="392" NAME="Inés Ayala Sender" AFFILIATION="PSE">
(ES) Vážený pán predsedajúci, rád by som privítal túto dohodu, ktorá je založená na konsenze, a preto s ňou nie je každý na sto percent spokojný.
<P>
Chcel by som oceniť úsilie Komisie, Rady a tiež, samozrejme, Parlamentu, zastúpeného Výborom pre dopravu a cestovný ruch, jeho spravodajcu a tieňových spravodajcov.
<P>
Domnievam sa, že spotrebiteľom sa vychádza v ústrety v otázke dátových pások s marketingovými informáciami (MIDT), vrátane ďalších zlepšení v súvislosti s vlakmi a emisiami, ktoré sú dômyselné a reagujú na tento nový problém.
<P>
Domnievam sa, že systém kontroly, do ktorého bola zavedená konkurencia, sa posilňuje. Preto úsilie vylúčiť teraz tri spoločnosti z tohto systému by viedlo iba k zníženiu konkurencie, ktorá, ako si všetci uvedomujeme, prináša výhody spotrebiteľom.
<SPEAKER ID="393" NAME="Peter Mandelson">
člen Komisie. - Vážený pán predsedajúci, chcel by som pochváliť vážených poslancov za vysokú úroveň tejto rozpravy. Vítam väčšinu predložených pozmeňujúcich a doplňujúcich návrhov. Užitočne spresňujú niektoré body, najmä v otázkach neutrálneho zobrazovania možností voľby cestovania na obrazovke monitora cestovnej kancelárie a ochrany osobných údajov.
<P>
Rád by som poďakoval Parlamentu za odvahu otvoriť chúlostivú otázku materských dopravcov. Chcel by som predstaviť stanovisko Komisie k tomuto problému. Všetci vieme, že je to mimoriadne citlivá záležitosť, ktorá viedla ku vzniku veľmi intenzívneho lobovania. V tejto chvíli Komisia podporuje kompromis dosiahnutý medzi predsedníctvom a spravodajcom, ktorý jednomyseľne podporili členské štáty.
<P>
Nová definícia, ako je uvedená v pozmeňujúcom a doplňujúcom návrhu číslo 13, odstraňuje akúkoľvek nejednoznačnosť a právnu neistotu. Komisia by tak mohla urobiť analýzu a určiť, či spoločnosť ovláda počítačový rezervačný systém (PRS) a či spoločnosť, ktorá má práva a podieľa sa na riadení PRS, ovplyvňuje tento systém rozhodujúcim spôsobom. Táto koncepcia sa spolieha na dlhodobé skúsenosti Komisie v oblasti hospodárskej súťaže, čo jej umožňuje zistiť, akú má akcionár skutočnú moc a vplyv, napríklad analýzou práv spojených s vlastníctvom akcií a dohôd medzi akcionármi. Vzhľadom na to sa domnievam, že text, ktorý máme pred sebou, umožní Komisii, či už bude konať na základe sťažnosti alebo z vlastnej iniciatívy, aby plne uplatnila svoje právomoci, ktoré sa výrazne posilnia, a aby v každom jednotlivom prípade a kedykoľvek určila, či sú spoločnosti materskými dopravcami a musia prijať veľké záväzky, ktoré z tohto štatútu vyplývajú.
<P>
Čo sa týka identifikácie cestovnej kancelárie v štatistických údajoch, uvedených na dátových páskach s marketingovými informáciami (MIDT) PRS, tiež podporujem kompromisný text, ktorý zabezpečuje rovnováhu medzi potrebou chrániť cestovnú kanceláriu pred zneužitím údajov a potrebou údajov pri strategickom plánovaní leteckých spoločností. Domnievam sa, že týmto textom zakladáme regulačný rámec, ktorý zohľadňuje rozvoj trhu a poskytuje cestujúcim výhody zavedením konkurencie do distribúcie leteniek a lístkov na vlak, pri zachovaní ochrany pred akýmkoľvek zneužitím.
<P>
Na základe toho si skutočne myslím, že je dôležité prijať túto dohodu v prvom čítaní počas tohto legislatívneho obdobia. Všetky subjekty očakávajú nové právne predpisy, ktoré znížia administratívne náklady prevádzkovateľov. Aby som zmiernil obavy, ktoré sa vynorili v súvislosti s definíciou materského dopravcu, môžem sa zaviazať, že v rámci terajšieho kompromisu by Komisia vydala formálne oznámenie s vysvetlením, ako má v úmysle interpretovať túto definíciu pri uplatňovaní nariadenia. Takého oznámenie by bolo podobné oznámeniam, ktoré Komisia z času na čas vydáva k otázkam hospodárskej súťaže. Oznámenie by bolo uverejnené v Úradnom vestníku pred vstupom nariadenia do platnosti, aby poskytlo všetkým zainteresovaným stranám potrebnú právnu istotu. Veľmi dúfam, že posúdite tento návrh kladne.
<P>
Myslím, že som sa zmienil o všetkých hlavných bodoch, ktoré sa objavili počas rozpravy. Ako zvyčajne, úplný zoznam pozmeňujúcich a doplňujúcich návrhov a stanovisko Komisie ku každému z nich, pošlem na sekretariát Parlamentu.
<P>
člen Komisie. - Stanovisko Komisie k pozmeňujúcim a doplňujúcim návrhom Európskeho parlamentu
<P>
Správa pána Kirkhopa
<P>
Komisia súhlasí s pozmeňujúcimi a doplňujúcimi návrhmi č. 4, 5, 6, 7, 8, 9, 11, 14, 16, 17, 20, 21, 22, 23, 27, 30, 31, 32, 34, 35, 36, 37, 38, 43, 44, 45 a 48.
<P>
Komisia v zásade súhlasí s pozmeňujúcimi a doplňujúcimi návrhmi č. 10, 19, 26 a 28.
<P>
Komisia po prepracovaní súhlasí s pozmeňujúcimi a doplňujúcimi návrhmi č. 1, 2, 3, 18, 25 a 47.
<P>
Komisia čiastočne súhlasí s pozmeňujúcim a doplňujúcim návrhom č. 33.
<P>
Komisia nesúhlasí s pozmeňujúcimi a doplňujúcimi návrhmi č. 12, 13, 15, 24, 29, 39, 40, 41, 42 a 46.
<SPEAKER ID="395" NAME="Timothy Kirkhope">
spravodajca. - Vážená pani predsedajúca, chcem poďakovať pánovi komisárovi za mimoriadne zrozumiteľné vyjadrenie stanoviska a za potvrdenie toho, že keď zajtra ukončíme svoje rokovania v Parlamente (dúfam, že s kladným výsledkom), ešte viac práce čaká jeho a ďalších členov Komisie, aby zámery Parlamentu realizovali.
<P>
Chcem poďakovať svojim kolegom za ich príspevky, napriek faktu, že nesúhlasím s každým ich výkladom. Je to zrejme pochopiteľné, pretože ide o nepochybne veľmi komplikovanú záležitosť. Napriek tomu, že som pri tejto práci postupoval veľmi otvorene, nedá sa vyhnúť tomu, že niektoré výklady jej výsledku budú spolitizované alebo možno dokonca nesprávne pochopené.
<P>
Domnievam sa však, že je v záujme spotrebiteľov a v širšom záujme zvyšovania prehľadnosti, aby sme pokračovali v ceste, na ktorej sme sa zhodli. Som hrdý na svoju prácu. Som hrdý aj na prácu ostatných, ktorí mi pomáhali. Úsmevy a prejavy súhlasu tieňových spravodajcov počas rokovania mi dodali presvedčenie, že ma podporia, nie iba dnes večer, ale spolu so svojimi skupinami ja zajtra.
<P>
Preto dúfam, že po zrelej úvahe a po tom, čo si dnes večer vypočuli veľmi citlivý a pozitívny príspevok pána komisára, vrátia sa zajtra a umožnia nám úplne jednomyseľne pohnúť sa vpred a zabezpečiť, aby Európa v budúcich rokoch bola lepším miestom pre cestujúcich, lepším miestom pre spotrebiteľov a lepším miestom na presadzovanie politiky hospodárskej súťaže.
<SPEAKER ID="396" NAME="Predsedajúca">
Rozprava sa skončila.
<P>
Hlasovanie sa uskutoční vo štvrtok, 4. septembra, o 12.00 hod.
<P>
Písomné vyhlásenia (článok 142)
<SPEAKER ID="397" NAME="Christine De Veyrac" AFFILIATION="PPE-DE">
písomne. - (FR) Dámy a páni, text, o ktorom dnes večer diskutujeme, bol témou živej diskusie na pôde Výboru pre dopravu a cestovný ruch, a to nie bez dôvodu, pretože je to dôležitý právny predpis pre cestovný ruch a priemysel leteckej dopravy a tiež pre občanov.
<P>
Nebolo jednoduché nájsť rovnováhu medzi udržaním konkurencie medzi leteckými spoločnosťami a zaručením nezávislosti cestovných kancelárií, a zároveň pritom umožniť cestujúcim, aby dostávali užitočné, nezaujaté informácie.
<P>
Text, na ktorom sa pán spravodajca zhodol s francúzskym predsedníctvom, rešpektuje tieto požiadavky a mňa to teší.
<P>
Dohodnutá bola vyvážená definícia koncepcie "materského dopravcu", a to je nevyhnutné pre zaistenie zdravej hospodárskej súťaže medzi rôznymi počítačovými rezervačnými systémami.
<P>
Dúfam, že zajtrajšie hlasovanie schváli tento text v prvom čítaní, aby sa dal čo najrýchlejšie uplatniť.
<P>
Ďakujem vám za pozornosť.
<SPEAKER ID="398" NAME="Małgorzata Handzlik  " LANGUAGE="PL">
Hlavnou úlohou počítačových rezervačných systémov (PRS) je slúžiť zákazníkom. Preto je tak dôležité zabezpečiť transparentnosť trhu s rezerváciami leteniek, najmä v prípade, keď letecké spoločnosti svojím podielom na vlastníctve počítačových rezervačných systémov môžu obmedziť konkurenciu na trhu.
<P>
Situácia na trhu leteckej dopravy sa očividne v uplynulých rokov výrazne zmenila a väčšina leteckých spoločností sa zbavila svojich podielov v PRS, čo však neznamená, že to urobili všetky letecké spoločnosti. Najdôležitejšou vecou je však to, aby, bez ohľadu na podiely v rezervačných systémoch, letecké spoločnosti nemali možnosť uplatňovať taký vplyv na fungovanie týchto systémov, aby mohli uprednostňovať linky, ktoré prevádzkujú, a to sa musí vhodne odrážať v definícii "materského dopravcu".
<P>
Zjednodušenie kódexu správania zvýši potenciál na rokovania medzi účastníkmi trhu (letecké spoločnosti a PRS budú môcť slobodne rokovať o výške poplatku za rezerváciu v PRS). Súčasné ustanovenia zvyšujú ceny PRS a obmedzujú pružnosť PRS v prispôsobovaní ich služieb osobitným potrebám leteckých spoločností a cestovných kancelárií, keďže majú nedostatočný priestor na diferenciáciu škály taríf pre jednotlivé PRS.
<P>
Dúfam, že predložené pozmeňujúce a doplňujúce návrhy prinesú väčšiu konkurenciu na trhu predaja leteniek, čo bude v prospech zákazníka, najmä tam, kde ide o rozšírenie terajšej škály a zníženie konečnej ceny leteniek.
<SPEAKER ID="984" NAME="James Nicholson  " AFFILIATION="PPE-DE">
písomne. - Podporujem túto správu, ktorá odporúča zjednodušenie a modernizáciu pravidiel platných pre počítačové rezervačné systémy (PRS), využívané veľkými cestovnými kanceláriami na rezerváciu leteniek.
<P>
Súčasné pravidlá pre PRS slúžia iba na obmedzovanie hospodárskej súťaže a udržiavanie vysokých cien leteniek. Tieto návrhy podporia konkurenciu medzi spoločnosťami, ktoré prevádzkujú tieto systémy a dúfajme, že povedú k zníženiu cien leteniek a k väčšej možnosti voľby pre cestujúcich.
<P>
V súčasnosti je zvyčajne najatraktívnejšou možnosťou pre spotrebiteľa, rezervovať si letenku priamo u leteckej spoločnosti. Nový kódex správania povedie k vyššej úrovni transparentnosti cien, rozvojovému impulzu pre odvetvie cestovného ruchu a zabezpečeniu spravodlivej dohody pre spotrebiteľa.
