<CHAPTER ID="018">
Hodina otázok (otázky pre Komisiu) 
<SPEAKER ID="625" NAME="Predsedajúci">
Ďalším bodom programu je hodina otázok (B7-0303/2011). Vážení kolegovia, uvedomte si, prosím, že začíname o 40 minút neskôr.
<P>
Nasledujúce otázky sú určené Komisii.
<SPEAKER ID="626" NAME="Gay Mitchell" AFFILIATION="PPE">
Viem, pán predsedajúci, že prednesením tejto témy klopem na otvorené dvere, ale znovu chcem povedať, že je skutočne neprijateľné, aby sme k hodine otázok pristupovali takýmto spôsobom.
<P>
Hodina otázok je pre každý parlament na svete nedotknuteľná. Znovu vás žiadam, aby ste tento problém riešili s predsedníctvom.
<SPEAKER ID="627" NAME="Predsedajúci">
Pán Mitchell, táto téma sa netýka predsedníctva, ale Konferencie predsedov, no niet pochýb, že reformy pána Swobodu predložia návrhy na riešenie tohto problému. Súhlasím s vami. Táto situácia je úplne nevyhovujúca, ale keďže som predsedníctvo prevzal až o 19.40, skutočne nie som za toto meškanie zodpovedný.
<P>

<P>
Vec: Prostriedky na boj proti nezamestnanosti mladých ľudí v novom návrhu rozpočtu
<P>
V hlavnej iniciatíve Program pre nové zručnosti a nové pracovné miesta sa zdôrazňuje, že v dôsledku krízy miera zamestnanosti klesla pod 69 %, pričom miera nezamestnanosti naopak stúpla na 10 %. Keď vychádzame z toho, že pracovný trh sa v rokoch 2010 - 2011 stabilizuje, bude na dosiahnutie miery zamestnanosti vo výške 75 % do roku 2020 nevyhnutný priemerný nárast zamestnanosti o niečo viac ako 1 % ročne. Nezamestnanosť mladých ľudí vo veku do 25 rokov zároveň dosahuje takmer 20 %, pričom pretrvávajúca kríza povedie skôr k ďalšiemu poklesu zamestnanosti, čo je úplne opačný trend ako požadovaný nárast zamestnanosti o 1 %.
<P>
Ako a s akými prostriedkami sa Komisia v návrhu rozpočtu pokúsi, aby sa do budúceho roka dosiahol požadovaný cieľ EÚ v oblasti zamestnanosti, t. j. priemerný nárast zamestnanosti o 1 %?
<P>
Zastáva Komisia názor, že navrhované zníženie prostriedkov v rozpočte na nasledujúci rok sa negatívne prejaví na objeme prostriedkov určených všeobecne na vzdelávanie, odbornú prípravu a podporu zamestnanosti v EÚ?
<SPEAKER ID="629" NAME="László Andor">
člen Komisie. - Ako všetci viete, hlavným cieľom EÚ v stratégii Európa 2020 je zvýšiť mieru zamestnanosti na 75 %, vymaniť z chudoby a sociálneho vylúčenia minimálne 20 miliónov ľudí, znížiť počet študentov, ktorí predčasne ukončia školskú dochádzku pod hranicu 10 %, a zabezpečiť, aby aspoň 40 % mladej generácie ukončilo do roku 2020 vzdelanie tretieho stupňa.
<P>
Komisia pomáha členským štátom plniť tieto ciele prostredníctvom finančnej podpory, predovšetkým Európskeho sociálneho fondu, politickou koordináciou a politickým usmernením na úrovni EÚ v rámci európskeho semestra. Spoločná správa o zamestnanosti za rok 2011, ktorá vychádza z hodnotenia návrhov národných reformných programov členských štátov, ktoré vykonala Komisia, vyzýva členské štáty na zlepšenie fungovania trhu práce zavedením daňových systémov, ktoré budú ohľaduplnejšie k zamestnanosti, a na zabezpečenie toho, aby sa ľuďom vyplatilo pracovať a aby mzdy odrážali vývoj produktivity. Zároveň vyzýva na zavedenie pružného pracovného času s cieľom podporiť ďalšie začleňovanie žien do trhu práce, na uskutočnenie dôchodkových reforiem zabezpečujúcich priamejšie prepojenie medzi neskorším odchodom do dôchodku a vyšším nárokom na dôchodok, na odstránenie stimulov zameraných na predčasný odchod ľudí do dôchodku a na prepojenie podpory v nezamestnanosti s obchodným cyklom.
<P>
To znamená, že záchranné siete by sa mali posilniť v časoch, keď sú najviac potrebné, ako sme videli počas uplynulých niekoľkých rokov, kým peniaze by sa šetrili v dobrých časoch. Kedy presne tieto časy nastanú, závisí od hodnotenia jednotlivých krajín. Dúfam, že sa ich všetci dočkáme v priebehu niekoľkých rokov. No za súčasných veľmi zložitých okolností je dôležité aj to, aby verejné služby zamestnanosti poskytovali lepšiu pomoc pri hľadaní zamestnania. Zároveň musíme znížiť segmentáciu trhu práce. Skúsenosti však ukazujú, že niektoré skupiny a najmä zamestnancov, ktorí pracujú na zmluvu na dobu určitú alebo majú neisté zmluvy, kríza zasiahla v omnoho väčšom rozsahu. Práve preto Komisia vyzvala členské štáty, aby zaviedli zmluvy na dobu neurčitú s postupným zvyšovaním ochrany práv.
<P>
Hoci je Európsky sociálny fond v porovnaní s verejnými rozpočtami štátov malý, pomáha členským štátom prekonať súčasnú hospodársku krízu. V súlade s oznámením Komisie o revízii rozpočtu a závermi piatej správy o sociálnej súdržnosti poskytuje stratégia Európa 2020 jasný súbor spoločných priorít, ako aj rámec pre identifikáciu priorít financovania po roku 2013 v súlade s cieľmi inteligentného, trvalo udržateľného a inkluzívneho rastu vrátane rozvoja ľudského kapitálu. Komisia predloží svoje návrhy na budúci viacročný finančný rámec koncom júna.
<P>
Pokiaľ ide o rozpočet na rok 2012, chcel by som zdôrazniť, že návrh rozpočtu, ktorý Komisia prijala 20. apríla, je v súlade so závermi Európskej rady z 24. a 25. marca, v ktorých sa uvádza, že snahy o fiškálnu konsolidáciu musia byť sprevádzané štrukturálnymi reformami podporujúcimi rast. Preto členské štáty zavedú opatrenia s cieľom investovať do vzdelávania a odbornej prípravy. Komisia prijala v súvislosti s administratívnymi výdavkami reštriktívnu politiku zameranú na nominálne zmrazenie administratívnych výdavkov Komisie. Komisia však navrhla zvýšiť svoje viazané a výdavkové rozpočtové prostriedky o 3,7 % a následne o 4,9 %, pričom sa zameria na výdavky týkajúce sa stratégie Európa 2020 vrátane Európskeho sociálneho fondu (ESF), programu celoživotného vzdelávania, programu Mládež v akcii, siedmeho rámcového programu pre výskum a programov pre konkurencieschopnosť a inovácie.
<SPEAKER ID="630" NAME="Georgios Papanikolaou" AFFILIATION="PPE">
(EL) Ďakujem vám za odpoveď, pán komisár. Chcel by som vám, samozrejme, pripomenúť, že nezamestnanosť v Európe, najmä medzi mladými ľuďmi, sa v súčasnosti približuje k hodnote 20,5 % a v niektorých prípadoch sa vymkla spod kontroly. Podľa údajov, ktoré mám k dispozícii, dosiahla nezamestnanosť v Španielsku 43,5 % a v Grécku sa približuje - opakujem, že ide o nezamestnanosť mladých ľudí - k hranici 36 %. Vzhľadom na to, že táto kritická situácia je jednorazový jav, ktorý sme pred dvomi alebo tromi rokmi nemohli predvídať, môžeme v tejto mimoriadnej situácii očakávať okrem toho, čo ste nám povedali, ďalšiu intervenciu zo strany Komisie?
<SPEAKER ID="631" NAME="Gay Mitchell" AFFILIATION="PPE">
Pán komisár, uvažujete v súvislosti s problémom nezamestnanosti mladých ľudí o jeho riešení na základe jednotlivých oblastí? Zistíte, že najviac nezamestnaných je medzi ľuďmi s najnižšou úrovňou vzdelania, ktorí možno žijú v miestnych komplexoch a nemajú prístup k vzdelávaniu a sociálnemu zabezpečeniu.
<P>
Existujú modely miestneho rozvoja, ktoré začali tento problém riešiť na základe konkrétnych oblastí. Bude Komisia uvažovať o uskutočnení krokov v spolupráci s členskými štátmi v snahe pokúsiť sa vyriešiť situáciu v oblastiach s najvyššou nezamestnanosťou?
<SPEAKER ID="632" NAME="Nikolaos Chountis" AFFILIATION="GUE/NGL">
(EL) Ako sme už počuli, v Grécku a v Európe je obrovská nezamestnanosť mladých ľudí. Mladí ľudia, ženy a prisťahovalci sú zároveň najzraniteľnejšími skupinami spoločnosti, pokiaľ ide o svojvoľné konanie zo strany zamestnávateľov, myslím tým nedodržiavanie pracovných práv a ignorovanie kolektívneho vyjednávania. Preto by som sa vás, pán komisár, chcel opýtať, aké opatrenia plánujete prijať s cieľom chrániť mladých zamestnancov pred neistými zmluvami a svojvoľným konaním zamestnávateľov.
<SPEAKER ID="633" NAME="László Andor">
člen Komisie. - Situácia v Európskej únii je veľmi nevyrovnaná. Celkové štatistiky - priemery - sú veľmi zlé, sú skutočne alarmujúce. Dôležité je však to, že niektoré krajiny dosahujú pomerne dobré výsledky a napriek recesii úspešne bojujú proti nezamestnanosti mladých ľudí. Platí to najmä o Holandsku, Rakúsku a čiastočne aj o Nemecku. Krajiny so slabšími výsledkami si môžu brať príklad zo skúseností týchto krajín.
<P>
Úspešný model obsahuje niekoľko prvkov, no zároveň existuje niekoľko dôvodov neúspechu v krajinách, kde nezamestnanosť mladých ľudí vzrástla na jednu tretinu vekovej skupiny. Druhú skupinu v súčasnosti tvorí niekoľko krajín - vyše pol tucta. Prepojenie medzi vzdelávaním a trhom práce je pre lepšie fungovanie vzdelávacieho systému absolútne nevyhnutné - mimoriadny význam majú príležitosti na odbornú prípravu a ďalšie vzdelávanie -, preto podporujeme reformy, ktoré idú týmto smerom.
<P>
Svoju úlohu musia nepochybne zohrávať lepšie pracovné zmluvy, preto sme v pilotnej iniciatíve Program pre nové zručnosti a nové pracovné miesta a v ďalších dokumentoch poukázali na problém segmentácie a podporili sme zmluvy na dobu neurčitú, ktoré môžu mať širší rozsah, no ktoré pomôžu predovšetkým mladšej generácii.
<P>
Podporili sme aj ochranu mládeže, ktorá sa úspešne ujala v niektorých členských štátoch, a jej širšie využitie je veľmi sľubné. Chcel by som tiež vyzdvihnúť programy ESF zamerané na mládež. Videl som viaceré z nich. Myslím si, že majú veľký význam najmä v tých oblastiach, kde riziko marginalizácie a chýbajúcich pracovných príležitostí prináša veľké sociálne riziká. Domnievam sa, že Európsky sociálny fond sa dá využiť inovatívnym spôsobom, o čom svedčí množstvo veľmi dobrých príkladov.
<P>
Sme pripravení šíriť dobré projekty, ktoré môžu poskytnúť príležitosti na prácu a vzdelávanie na miestach, kde žijú mladí ľudia, ale zároveň existuje mnoho príkladov poskytujúcich príležitosti odísť za prácou do zahraničia. Myslím si, že najmä v tomto čase musíme upriamiť pozornosť mladých ľudí aj na potrebu mobility a na možnosť uplatniť sa v zahraničí. Musíme im pomôcť rozvíjať svoje zručnosti a šíriť informácie - z tohto hľadiska je veľmi užitočná sieť EURES a práve tú Komisia priamo podporuje - a tiež podnietiť mobilitu, pretože pracovné príležitosti a voľné pracovné miesta veľmi často vznikajú v iných regiónoch alebo v iných krajinách. V mladom veku by to nemalo byť prekážkou.
<P>
Vec: Spoločná poľnohospodárska politika a viacročný finančný rámec po roku 2013
<P>
Potreba primerane financovanej spoločnej poľnohospodárskej politiky (SPP), ktorá vytvára verejné statky, ako sú bezpečné a udržateľné dodávky potravín pre EÚ, čo zaisťuje stabilné ceny potravín jednak pre poľnohospodársku výrobu a jednak na pultoch obchodov a je základom životaschopného vidieckeho hospodárstva, je v súčasnosti dôležitejšia ako kedykoľvek predtým, najmä vzhľadom na nedávne zvýšenie cien energií a nestabilitu v niektorých regiónoch sveta.
<P>
Môže Komisia potvrdiť, že primerane financovaná SPP bude pri zachovaní súčasného podielu na rozpočte EÚ kľúčovou súčasťou akejkoľvek reformy viacročného finančného rámca s ohľadom na ústrednú úlohu, ktorú SPP zohráva pri neustálom vytváraní týchto verejných statkov?
<P>
Vec: Financovanie SPP po roku 2013
<P>
Môže Komisia potvrdiť, že v budúcom viacročnom finančnom rámci bude podporovať silnú a dostatočne financovanú spoločnú poľnohospodársku politiku?
<SPEAKER ID="635" NAME="Dacian Cioloş" LANGUAGE="FR">
Budúca spoločná poľnohospodárska politika musí riešiť problémy poľnohospodárstva, mám na mysli potravinovú bezpečnosť, stabilizáciu poľnohospodárskych príjmov a výrobu vysokokvalitných a mimoriadne bezpečných potravinárskych výrobkov. Spoločná poľnohospodárska politika však musí zároveň riešiť ekologické problémy a problémy týkajúce sa území, plniť ciele stratégie Európa 2020 a tiež podporovať konkurencieschopnosť a trvalú udržateľnosť poľnohospodárskych odvetví a vidieckych oblastí.
<P>
Komisia plánuje predložiť ambicióznu a komplexnú reformu spoločnej poľnohospodárskej politiky, ktorá bude od poľnohospodárov žiadať, aby sa významne podieľali na plnení cieľov stratégie Európa 2020. Kumulatívny účinok "ekologizácie" priamych platieb a cielenejšie opatrenia zamerané na rozvoj vidieka podporia ráznejšiu a komplexnejšiu reakciu SPP na obstarávanie environmentálnych verejných statkov.
<P>
Silná a ambiciózna spoločná poľnohospodárska politika si zároveň vyžaduje dostatočný rozpočet Európskej únie. Preto má Komisia koncom júna 2011 predložiť legislatívne návrhy budúceho viacročného finančného rámca. Následne v druhom polroku 2011 Komisia predloží svoje návrhy týkajúce sa reformy spoločnej poľnohospodárskej politiky v snahe zabezpečiť koordináciu pri predkladaní legislatívnych návrhov na úrovni rozpočtu a zároveň zohľadniť naše ambície v súvislosti s budúcou spoločnou poľnohospodárskou politikou.
<SPEAKER ID="636" NAME="Seán Kelly" AFFILIATION="PPE">
Uvediem len stručnú poznámku. V oznámení o SPP do roku 2020 sa uvádza, že dosiahnutie všetkých týchto cieľov budúcej SPP "si bude vyžadovať zachovanie verejnej podpory poľnohospodárskeho sektora a vidieckych oblastí". Sám ste to spomenuli, pán komisár. Akým spôsobom navrhujete zabezpečiť zachovanie tejto podpory SPP v novom viacročnom finančnom rámci EÚ?
<SPEAKER ID="637" NAME="Liam Aylward" AFFILIATION="ALDE">
Ako viete, pán komisár, zabezpečovanie verejných statkov a bezpečnosť dodávok potravín sa stáva veľmi drahou záležitosťou. Poľnohospodári musia vedieť, že ich úsilie bude spravodlivo odmenené. Musia tiež vedieť plánovať dopredu.
<P>
V tejto súvislosti a z hľadiska napredovania v rokovaniach o SPP sa chcem opýtať, kedy Komisia predpokladá predloženie podrobných návrhov budúceho viacročného finančného rámca a prerozdelenia rozpočtu SPP? Myslím si, že je nevyhnutné, aby sme to vedeli čo najskôr, pretože ako poslanci pracujeme v istom zmysle naslepo, keďže nevieme, koľko prostriedkov budeme mať k dispozícii.
<SPEAKER ID="638" NAME="Janusz Władysław Zemke" AFFILIATION="S&amp;D">
(PL) Pán komisár, z vašich slov vyplýva, že spoločnú poľnohospodársku politiku, zdá sa, čakajú ďalekosiahle zmeny. V spojitosti s tým chcem položiť túto otázku: pôjde len o kvalitatívne zmeny alebo sa plánujú zaviesť napríklad aj zmeny spôsobu prerozdeľovania prostriedkov pre jednotlivé krajiny? Dnes sa prostriedky na poľnohospodárstvo rozdeľujú medzi jednotlivé členské štáty veľmi rozdielne.
<SPEAKER ID="639" NAME="Rareş-Lucian Niculescu" AFFILIATION="PPE">
(RO) Úprimne ďakujem pánovi komisárovi za odpoveď. V globálnom indexe náchylnosti na rast cien potravín sú medzi 40 krajinami, ktoré sa v indexe nachádzajú na popredných miestach, štyri členské štáty Európskej únie. Nepochybujem o tom, že pán komisár má v súvislosti s rozpočtom tie najlepšie zámery, ale do akej miery bude budúci rozpočet schopný splniť požiadavky dopytu po potravinách aj nové environmentálne ambície?
<SPEAKER ID="640" NAME="Dacian Cioloş" LANGUAGE="FR">
Zaznela tu otázka, ako bude rozpočet schopný reagovať na problém potravín a zároveň plniť ciele stanovené v zmluvách Európskej únie v oblasti spoločnej poľnohospodárskej politiky a v stratégii Európa 2020. Odpoveď znie, že tieto ciele splníme pomocou niekoľkých opatrení, ktoré plánujeme prijať v súvislosti s touto reformou, predovšetkým zlepšiť prerozdelenie rozpočtu, ktorý máme k dispozícii, zabezpečiť vyváženejšie rozdelenie platieb medzi rôzne kategórie poľnohospodárskych podnikov a medzi rôzne členské štáty, a tiež využiť rozpočet ako stimul pre poľnohospodárov, aby popri výrobe potravín vyrábali aj tovar pre potreby trhu a využívali osvedčené poľnohospodárske postupy.
<P>
Myslím si, že týmto spôsobom zabezpečíme, aby budúca spoločná poľnohospodárska politika, ktorá je odvetvovou politikou, uspokojila viaceré odvetvia, v dôsledku čoho rozpočet vyčlenený pre spoločnú poľnohospodársku politiku preukáže a vytvorí skutočnú európsku pridanú hodnotu. Domnievam sa, že takto môžeme obhájiť dostatočný rozpočet pre spoločnú poľnohospodársku politiku, rozpočet v súlade s cieľmi, ktoré si stanovujeme pre túto politiku. Je jasné, že to, čo spoločná poľnohospodárska politika a európski poľnohospodári poskytnú v oblasti výroby tovaru pre potreby trhu, bude zodpovedať zdrojom, ktoré budeme môcť prerozdeliť.
<P>
Keď hovoríme o rozpočte, musíme brať do úvahy aj rámec a všeobecný hospodársky kontext, v ktorom diskutujeme o rozpočte - preto sa v tejto chvíli nedá hovoriť o presných číslach. Členské štáty sa snažia znižovať svoje výdavky a aj na európskej úrovni musíme byť schopní rozdeľovať dostupné finančné zdroje s prihliadnutím na skutočné priority a pridanú hodnotu pre Európu. Myslím si, pán Kelly, že v tomto prípade môžeme obhájiť dostatočný rozpočet pre spoločnú poľnohospodársku politiku tým, že spomenieme pozitívny prínos tejto politiky pre európsku spoločnosť nielen z hľadiska poľnohospodárskej výroby pre trhy, ale aj z hľadiska neobchodovateľnej výroby - výrobkov, za ktoré trhy neplatia. Pokiaľ ide o platby poľnohospodárom a druhý pilier - alebo investície, ktoré podporia výrobu miestnych tovarov -, budeme schopní splniť tieto ciele.
<P>
Ako som povedal v úvode, návrhy týkajúce sa viacročného plánu budú k dispozícii v júni a až potom, na jeseň, Komisia predloží legislatívne návrhy. Opatrenia, ktoré prijala Komisia, sú mimoriadne dôsledné, keďže všeobecné zásady tejto politiky sme predložili už v oznámení Komisie vlani v novembri. Koncom júna Komisia predloží návrhy na viacročný rozpočtový rámec. Na tomto základe a na základe oznámenia, ktoré obsahuje všeobecné zásady reforiem, Komisia na jeseň predloží legislatívny balík. Potom určite nebudeme pracovať úplne naslepo, pretože už budeme mať k dispozícii viacročný rozpočtový rámec.
<P>
Zmeny spoločnej poľnohospodárskej politiky teda nebudú len kvalitatívne - aby sme dosiahli lepšie plnenie cieľov -, ich zámerom bude tiež rozdeliť platby členským štátom - tak v rámci samotných členských štátov, ako aj v rámci rôznych kategórií poľnohospodárskych podnikov - práve v úsilí lepšie využívať dostupné zdroje z hľadiska stanovených cieľov. Takéto vyvážené rozdelenie platieb bude nielen spravodlivejšie, ale zároveň lepšie zmobilizuje rôzne štruktúry, ktoré sa podieľajú na poľnohospodárskej výrobe, aby sme splnili nové ciele, ktoré si stanovujeme, pretože predchádzajúci spôsob realizácie platieb založený na rozdeľovaní finančných prostriedkov vopred už nie je v súčasnom kontexte, v ktorom si stanovujeme veľmi jasné ciele pre budúcu spoločnú poľnohospodársku politiku, opodstatnený.
<P>
Pán Niculescu, akým spôsobom dosiahneme dobré vzťahy medzi výrobou tovaru pre potreby trhu, potravinárskymi výrobkami a environmentálnym tovarom? Nedosiahneme ich tým, že sa budeme snažiť poľnohospodárov ešte viac zaťažovať, ale tým, že sa pokúsime časť rozpočtu využiť ako stimul na výrobu tovarov s využitím takých poľnohospodárskych postupov, ktoré sú ohľaduplné k životnému prostrediu, ale ktoré si zároveň nevyžadujú výrazné zvýšenie výrobných nákladov. Európski poľnohospodári budú preto vďaka tomuto stimulu schopní vyrábať tovar pre potreby trhu bez toho, aby to podstatne ovplyvnilo úroveň ich poľnohospodárskej výroby. Je však jasné, že výroba tovaru pre potreby trhu bude priamo úmerná úrovni rozpočtu, ktorý budeme môcť schváliť, aby sa pokryli náklady spojené s poľnohospodárskymi postupmi tohto druhu. Takto bude spoločná poľnohospodárska politika schopná začleniť rôzne aspekty - hospodárske aspekty, environmentálne aspekty, aspekty spojené so zmenu klímy a aspekty spojené s harmonizáciou území vo vidieckych oblastiach - do cieľov navrhovaných v tejto reforme.
<P>
Vec: Inovácia a opatrenia na boj proti zmene klímy
<P>
EÚ potrebuje na dosiahnutie svojich odvážnych plánov v oblasti zmeny klímy inovačné technológie. Prispôsobenie sa zmene klímy by sa tak mohlo stať nástrojom rastu, tvorby státisícov pracovných miest, ako aj vývozu vyspelých technológií. Nedostatočné súkromné investície do nových, vysoko rizikových malých a stredných podnikov však znamenajú, že inovácia v oblasti ekologických technológií v Európe bude vysoko závislá od verejných financií. V EÚ s 27 národnými inovačnými politikami a množstvom programov EÚ (napríklad európsky plán na oživenie hospodárstva, Európsky strategický plán pre energetické technológie, NER 300, iniciatíva Europe INNOVA, Kohézny fond) má podľa OECD medzivládna koordinácia zásadnú úlohu.
<P>
Považovala by preto Komisia za vhodné poveriť celoplošne pôsobiaci špecializovaný orgán úlohou zjednodušiť záležitosti, stanoviť spoločné ciele a kritériá výberu a poskytovať informácie zainteresovaným stranám o programoch inovácie v oblasti ekologických technológií na úrovni EÚ?
<P>
Zvážila by Komisia zavedenie nových iniciatív, ako napr. výročnú cenu za inovácie v oblasti zmeny klímy?
<SPEAKER ID="642" NAME="Dacian Cioloş" LANGUAGE="FR">
Boj proti zmene klímy je zásadný problém Európy a bude potrebné venovať viac úsilia výskumu a inováciám v snahe vytvoriť spoločnosť s nízkou úrovňou emisií uhlíka, ktorá je odolná voči zmene klímy.
<P>
V súčasnosti pre túto oblasť neexistuje žiadny špecializovaný orgán ani konkrétny stimul, ako napríklad výročná cena za inovácie v oblasti zmeny klímy, ktorá sa tu spomínala. Napriek tomu sa vynaložilo veľa úsilia na dosiahnutie koordinovaného prístupu medzi rôznymi politikami a programami Únie.
<P>
Stratégia Európa 2020 a jej pilotná iniciatíva s názvom Inovácia v Únii boli prijaté s cieľom prekonať krízu v európskom hospodárstve a riešiť súčasné sociálne problémy. Základom tejto stratégie sú investície do výskumu a inovácií vrátane nových technológií, ako sú napríklad ekologické inovácie, a plánujeme vytvoriť nové finančné nástroje zamerané na výrazné zvýšenie súkromných investícií a dosiahnutie trvalo udržateľného a dlhodobého rastu. Ako súčasť iniciatívy Inovácia v Únii sme navrhli pilotné európske partnerstvo v oblasti inovácií s cieľom zastrešiť celý inovačný reťazec počnúc výskumom a vývojom, aby sme zabezpečili vytvorenie primeraných podmienok na úspešné zavedenie výsledkov výskumu a vývoja na trh. Neskôr by sa mohli navrhnúť ďalšie európske partnerstvá v oblasti inovácií.
<P>
Po druhé, zelená kniha Komisie s názvom Pretvorme výzvy na príležitosť: vytváranie spoločného strategického rámca pre financovanie výskumu a inovácií EÚ navrhuje významné zlepšenie programu v oblasti výskumu a inovácií, ktorý bude súčasťou budúceho viacročného finančného rámca EÚ.
<P>
Zámerom je predovšetkým spojiť výskum a inovácie zlúčením všetkých dôležitých nástrojov Európskej únie do spoločného strategického rámca, ktorý umožní zavedenie skutočne komplexných stratégií, ktoré zastrešia celú škálu inovačných systémov od výskumu po technologický rozvoj, realizáciu a uvedenie na trh.
<P>
Okrem toho vznikol návrh spojiť financovanie Európskej únie s najvážnejšími problémami spoločnosti, ako je zmena klímy. Cieľom tohto návrhu je využiť financovanie Európskej únie ako nástroj na získanie väčšieho objemu súkromných investícií napríklad v oblasti inovácií ekologických technológií.
<P>
Napokon, zelená kniha kladie otázku, ako by sa finančné zdroje Európskej únie dali využiť aj na podporu malých a stredných podnikov. Komisia požiadala zainteresované strany o predloženie príspevkov týkajúcich sa témy zelenej knihy do 20. mája 2011. Následne Komisia predloží do konca tohto roka svoje legislatívne návrhy na ďalšie financovanie výskumu a inovácií v Európskej únii.
<SPEAKER ID="643" NAME="Spyros Danellis" AFFILIATION="S&amp;D">
(EL) Ďakujem vám za odpoveď, pán komisár. Chcel by som sa vás v súvislosti s vaším odvetvím, poľnohospodárstvom, opýtať, ako si predstavujete pomoc inovácií vo vzťahu k agropotravinárskemu výrobnému reťazcu, a to nielen v boji proti zmene klímy, ale aj pri riešení a zabránení negatívnemu vplyvu inovácií na život na vidieku, o ktorom všetci vieme.
<SPEAKER ID="644" NAME="Dacian Cioloş" LANGUAGE="FR">
Z praktického hľadiska to môžeme zabezpečiť tým, že poľnohospodárom poskytneme stimuly zamerané na využívanie takých poľnohospodárskych postupov, ktoré budú nielen ohľaduplné k životnému prostrediu a kvalite pôdy, vody a biodiverzite, ale ktoré zároveň zabezpečia, aby poľnohospodári znižovali emisie uhlíka a ukladali viac uhlíka do pôdy.
<P>
Naším zámerom, najmä pokiaľ ide o druhý pilier spoločnej poľnohospodárskej politiky - vrátane investičných opatrení vytvorených s cieľom umožniť poľnohospodárom modernizovať svoje prevádzky -, je poskytnúť im stimuly, aby tieto investície využívali spôsobom, ktorý umožní znížiť emisie uhlíka. Napríklad miera spolufinancovania z verejných zdrojov bude v prípade traktora s vysokou alebo bežnou úrovňou emisií iná ako v prípade traktora a poľnohospodárskeho zariadenia s nižšími emisiami uhlíka. Týmto spôsobom využijeme verejné financovanie ako stimul pre poľnohospodárov, aby túto skutočnosť brali do úvahy.
<P>
Po druhé, plánujeme vytvoriť nástroj na podporu znalostne orientovaného poľnohospodárstva, teda takého poľnohospodárstva, ktoré nám umožní využiť výsledky výskumu, vývoja a inovácií - vrátane výskumu uskutočneného v rámci spoločnej výskumnej stratégie - a uviesť všetky tieto výsledky do praxe. Vytvoríme sieť osvedčených postupov a inovácií na európskej úrovni, ktorá bude spájať výskumných pracovníkov, konzultantov, inštruktorov, poľnohospodárov a potravinársky priemysel v snahe zabezpečiť skrátenie reťazca, aby sa poznatky uviedli do praxe čo najskôr. Týmto spôsobom môžeme zároveň podporiť - vďaka technológiám a poľnohospodárskym technikám, ktoré budú poľnohospodári využívať - nielen hospodársku konkurencieschopnosť, ale aj zníženie vplyvu poľnohospodárskej činnosti na zmenu klímy.
<P>
Vec: Potreba zmien v rozpočte EÚ
<P>
Náhla kríza v roku 2008 spôsobila špirálový rast deficitov a dlhov členských štátov EÚ na bezprecedentnej úrovni, čo zvýšilo náklady na úvery a vyvolalo vážne problémy so splácaním dlhu. Takmer všetky vlády členských štátov EÚ prijali tvrdé úsporné programy s cieľom obmedziť programy verejných výdavkov aj štátnych investícií. To sa okamžite prejavilo v drastickom znižovaní sociálnych dávok a spôsobilo rozšírenie hospodárskeho poklesu. Vzhľadom na skutočnosť, že rozpočet EÚ je potenciálne hlavným nástrojom pre rast, a na skutočnosť, že ešte nebol podrobený výraznej reštrukturalizácii v odozve na posledný vývoj vyplývajúci z celkovej hospodárskej a dlhovej krízy:
<P>
Zvažuje Komisia návrhy na všeobecnú reštrukturalizáciu rozpočtu EÚ vrátane zmien v rozpočtových usmerneniach a rozpočtových prostriedkoch s cieľom pomôcť členským štátom reagovať na vplyv krízy na sociálnu oblasť a podporiť ich úsilie o stimuláciu rastu?
<SPEAKER ID="646" NAME="Janusz Lewandowski">
člen Komisie. - Otázka predložená Komisii sa v skutočnosti týka zisťovania skutočného stavu hospodárstva v Európe, ako aj hľadania riešení. Do istej miery sa so zisťovaním stavu a hľadaním riešení stotožňujem. Áno, Európa v súčasnosti funguje v úspornom režime, čo znamená bolestivé sociálne úspory, ktoré sú politicky nákladné a hospodársky nevyhnutné, ale ktoré do istej miery posilňujú krehkú obnovu európskeho hospodárstva.
<P>
Európska komisia dôrazne podporuje fiškálnu konsolidáciu ako predpoklad trvalo udržateľného rastu, ale viac ako inokedy si uvedomujeme chúlostivosť prebiehajúcej hospodárskej diskusie o probléme "obnova verzus šetrenie", o ktorom sme diskutovali aj dnes v kolégiu. Ak sa zameriate na dlhodobé hľadisko a prečítate si stratégiu Európa 2020, je jasné, ako je to s obnovou stratégie o jednotnom trhu, ale v tomto prípade ide o uvoľnenie potenciálu európskeho hospodárstva. Európsky rozpočet by nám mal dať odpoveď hneď teraz, pretože hneď teraz potrebujeme rast a pracovné miesta.
<P>
Dôvodom je špecifický charakter európskeho rozpočtu so zameraním na investície. Kým vnútroštátne rozpočty sú najmä o sociálnych dávkach, európsky rozpočet je najmä o investíciách, preto môže mať multiplikačný účinok na pracovné miesta a rast. Ak sa pozrieme na návrh na rok 2012, spolu s konkurencieschopnosťou sa zvyšuje aj kohézia, teda štrukturálne financovanie, ako aj výskum a vývoj. Ďalšou kategóriou, v ktorej sa zvyšujú výdavky, je migrácia. Takže tento typ výdavkov podnecuje rast a pracovné miesta. Z dlhodobého hľadiska by to isté malo platiť aj pre návrh týkajúci sa finančného výhľadu do budúcnosti, ktorý predložíme koncom júna. K tomu, čo som povedal v súvislosti s energiami a transeurópskou infraštruktúrou vo všeobecnosti, ešte dodám, že tiež podporujú rast a pracovné miesta.
<P>
Preto môžem povedať, že európsky rozpočet by mohol byť vzhľadom na svoj charakter v čase šetrenia mechanizmom, ktorý bežným spôsobom nahradí škrty v investíciách na národnej úrovni. Z toho dôvodu by sme potenciál európskeho rozpočtu mali využiť naplno.
<SPEAKER ID="647" NAME="Nikolaos Chountis" AFFILIATION="GUE/NGL">
(EL) Ďakujem vám za odpoveď, pán komisár. Neviem, či Komisia v súčasnosti diskutuje o nedávnych tlačových správach o gréckom dlhu, hovorí o tajných schôdzkach, reštrukturalizácii dlhu, nových pôžičkách a možnosti zrušenia eura v Grécku. Zároveň pociťujeme drastické účinky memoranda. Splatenie dlhu a zlepšenie stavu hospodárstva nedosiahneme bez trvalého rastu. Moja otázka znie: aké opatrenia navrhujete v tejto chvíli v súvislosti s rozpočtom v snahe pomôcť krajinám postihnutým krízou, ako je napríklad Grécko?
<SPEAKER ID="648" NAME="Janusz Lewandowski">
člen Komisie. - Pripúšťam to, ale táto otázka je, samozrejme, taká dôležitá a naliehavá, že sme o úniku informácií z minulotýždňového stretnutia diskutovali v kolégiu.
<P>
To vyvoláva špekulácie. Takýto únik informácií má svoje dôsledky a to, čo vychádza z tejto zhoršujúcej sa atmosféry okolo Grécka, Grécku nepomáha. Táto záležitosť sa bude riešiť počas ďalších stretnutí o podmienkach programu finančnej reštrukturalizácie Grécka a viazaného záchranného balíka pre Grécko. Mojou úlohou však nie je diskutovať o otázke, na ktorej by sa mali dohodnúť kompetentní členovia Komisie a Medzinárodný menový fond za účasti gréckych orgánov.
<P>
Grékom môžeme len zaželať, aby ich úsilie na domácej pôde bolo úspešné, pretože pre vládu, ktorá prijíma takéto opatrenia, je to zrejme politicky veľmi bolestivé a nákladné. Priznávam, že únik informácií vyvoláva špekulácie a spôsobuje zhoršenie podmienok pre potenciálnu obnovu Grécka.
<P>
Vec: Európsky dobrovoľnícky zbor pre humanitárnu pomoc
<P>
Vzhľadom na to, že rok 2011 bol vyhlásený za Európsky rok dobrovoľníctva, mohla by Komisia poskytnúť Parlamentu aktuálne informácie o súčasnom stave legislatívneho postupu, ktorým sa zriaďuje Európsky dobrovoľnícky zbor pre humanitárnu pomoc (EVHAC)?
<P>
Hlavne, aké opatrenia budú pravdepodobne prijaté na základe výsledkov verejnej konzultácie? Mohla by Komisia tiež uviesť, ktoré osobitné pilotné projekty boli vybrané v tejto súvislosti?
<SPEAKER ID="650" NAME="Kristalina Georgieva">
členka Komisie. - Pokúsim sa odpovedať čo najstručnejšie.
<P>
Lisabonská zmluva prijala opatrenie zriadiť európske dobrovoľnícke zbory pre humanitárnu pomoc s cieľom vytvoriť rámec, v ktorom sa mladí Európania budú spoločne podieľať na humanitárnych operáciách Únie. Vlani sme vyhodnotili situáciu v dobrovoľníctve prostredníctvom bilaterálnych stretnutí, prieskumov a konferencie venovanej tejto téme, ktorá sa konala v septembri 2010. Následne sme 23. septembra prijali oznámenie, na základe ktorého sa pripravuje postupné zriadenie zborov.
<P>
Prvá inventarizačná fáza nám umožnila identifikovať súčasné medzery, potreby a podmienky s cieľom podporiť pozitívny prínos dobrovoľníckych zborov k humanitárnej pomoci EÚ. V roku 2011 budeme v prvom rade ďalej rozvíjať tento postup a uskutočníme verejné konzultácie so zainteresovanými stranami, ktorých výsledky by mali byť k dispozícii do konca mája 2011. Budeme sa zaoberať aj prípravnými opatreniami, ktoré umožnia Komisii financovať pilotné projekty zamerané na výber, prípravu a rozmiestnenie obmedzeného počtu dobrovoľníkov, na účely prijatia legislatívneho návrhu. Napokon uskutočníme komplexné hodnotenie vplyvu, ktoré nám poskytne informácie o možných hospodárskych a sociálnych účinkoch dobrovoľníckych zborov. Výsledky týchto činností sa zohľadnia v návrhu nariadenia, ktoré predložíme v roku 2012.
<P>
Výsledky verejných konzultácií so zainteresovanými stranami, ako aj vybrané pilotné projekty budú predložené na konferencii venovanej tejto téme, ktorá sa uskutoční v júni 2011 v Budapešti pod záštitou maďarského predsedníctva.
<SPEAKER ID="651" NAME="Marian Harkin" AFFILIATION="ALDE">
Vzhľadom na krátkosť času, ako aj na to, že pán komisár odpovedal na moju otázku veľmi presne, nemám ďalšie pripomienky.
<P>
Vec: Humanitárna pomoc Líbyi
<P>
Aký je stav humanitárnej pomoci, ktorú Komisia poskytuje povstalcom a nevinnému civilnému obyvateľstvu v Líbyi a ostatných krízových oblastiach Severnej Afriky? Ako Komisia hodnotí svoju činnosť za posledné mesiace v tejto oblasti?
<P>
Vec: Civilná a vojenská reakcia na katastrofy
<P>
Konflikt v Líbyi preukázal význam schopnosti Európy zmobilizovať množstvo zdrojov nutných na rýchlu reakciu.
<P>
Ako Komisia hodnotí pokrok EÚ v jej schopnosti koordinovaným spôsobom zmobilizovať tak vojenské, ako aj humanitárne kapacity?
<P>
V akom štádiu sa nachádza návrh na zriadenie stáleho orgánu na koordináciu civilnej a vojenskej reakcie na katastrofy pre EÚ a členské štáty?
<SPEAKER ID="653" NAME="Kristalina Georgieva">
členka Komisie. - Od vypuknutia krízy v Líbyi Európska únia prevzala zodpovednosť zmierniť utrpenie civilného obyvateľstva poskytnutím včasnej a významnej humanitárnej pomoci.
<P>
Komisia doteraz na tento účel vyčlenila 50 miliónov EUR - 40 miliónov z rozpočtu pre humanitárnu pomoc a 10 miliónov z položky rozpočtu určenej na civilnú ochranu -, pričom 27 členských štátov prispelo spoločne sumou 52 miliónov EUR. Celková suma humanitárnej pomoci EÚ teda predstavuje 102 miliónov EUR. Pokiaľ ide o riešenie potrieb ľudí v Líbyi, sme nepochybne na poprednom mieste.
<P>
Naše financovanie humanitárnej pomoci podporuje činnosť partnerov, agentúr OSN, Červeného kríža a Červeného polmesiaca a mimovládnych organizácií. Naše aktivity sa zameriavajú na naliehavé potreby na území Líbye, ako aj na potreby ľudí, ktorí Líbyu opúšťajú. K dnešnému dňu túto krajinu opustilo 740 000 moslimských migrujúcich pracovníkov, ktorí hľadajú bezpečie.
<P>
Na území Líbye naše aktivity zahŕňajú evakuáciu približne 2 000 civilistov z Misuráty po mori, dodávky potravín, vody, hygienického a zdravotníckeho materiálu do Misuráty a ďalších území Líbye a poskytovanie potravinových surovín, keďže očakávame, že situácia v oblasti potravín sa v nasledujúcich štyroch až piatich týždňoch zhorší.
<P>
V pohraničných oblastiach mimo územia Líbye Komisia podporuje dopĺňanie núdzových zásob. Podporujeme aj operácie v Tunisku, Egypte a Alžírsku s cieľom pomôcť ľuďom, ktorí opustili Líbyu.
<P>
Mechanizmus EÚ v oblasti civilnej ochrany bol aktivovaný dvakrát: prvýkrát na podporu konzulárnych operácií členských štátov s cieľom evakuovať našich občanov - bolo evakuovaných 5 800 Európanov - a druhýkrát na uľahčenie návratu migrujúcich pracovníkov, ktorí uviazli v Tunisku a Egypte. Z členských štátov sme s podporou Komisie vyslali 157 letov a tiež sme financovali návrat občanov tretích krajín prostredníctvom Medzinárodnej organizácie pre migráciu. Celkovo sa domov bezpečne vrátilo 56 000 ľudí. To, samozrejme, pomáha znížiť aj riziko prílivu migrantov do Európy.
<P>
Napriek pretrvávajúcim bojom a ich šíreniu do rôznych častí Líbye humanitárne organizácie vykonávajú záslužnú prácu v úsilí zabrániť veľkej humanitárnej katastrofe. V tejto súvislosti nás veľmi znepokojuje, že do veľkých častí Líbye, ktoré má pod kontrolou Kaddáfí, majú humanitárni pracovníci obmedzený prístup.
<P>
Chcem vás uistiť, že Komisia sa bude naďalej snažiť pomáhať ľuďom postihnutým týmto konfliktom.
<SPEAKER ID="654" NAME="Bernd Posselt" AFFILIATION="PPE">
(DE) Pani komisárka, veľmi pekne ďakujem za vašu zanietenosť v tejto veci. Chcem to povedať čo najdôraznejšie. Chcel by som vám položiť ešte túto otázku: Organizácia Spojených národov včera alebo dnes požiadala o prímerie, aby sme mohli uspokojiť humanitárne potreby. Dostane sa humanitárna pomoc skutočne k väčšine obyvateľstva Líbye a k akému percentu krajiny alebo obyvateľstva podľa vašich odhadov nemajú organizácie poskytujúce pomoc prístup?
<SPEAKER ID="655" NAME="Sarah Ludford" AFFILIATION="ALDE">
Vážená pani komisárka, pokiaľ ide o uznesenia Parlamentu a závery Rady z decembra minulého roka, môžete nám poskytnúť hodnotenie pokroku, ktorý sa dosiahol od správy predloženej pánom Barnierom v roku 2006 z hľadiska prijatia skutočne jasnej a rýchlej reakcie alebo mechanizmu reakcie na katastrofy: reakcie, ktorá zjednotí humanitárnu pomoc, civilnú ochranu a vojenské prostriedky a ktorá namiesto ad hoc prístupu vopred stanoví spájanie zdrojov z členských štátov? Konáme jednotne? Môžete nás o tom ubezpečiť?
<SPEAKER ID="656" NAME="Kristalina Georgieva">
členka Komisie. - Pokiaľ ide o prvú otázku, prístup v oblastiach Líbye, v ktorých prebiehajú vojenské operácie, je obmedzený, ale napriek tomu sme sa - vďaka odvahe humanitárnych pracovníkov - dostali k dvom skupinám postihnutého obyvateľstva v Misuráte, ako aj v okupovaných mestách v pobrežnej oblasti. Nedostali sme sa však k postihnutým obyvateľom v západnej časti Líbye, ktorú má pod kontrolou Kaddáfí.
<P>
Zároveň nás veľmi znepokojuje, že sme v súčasnosti svedkami zvýšeného odchodu Líbyjčanov z krajiny. Zo 740 000 ľudí, o ktorých som dnes hovorila, je približne 50 000 Líbyjčanov a ich počet sa zvyšuje, v dôsledku čoho čelíme ďalším výzvam na pomoc týmto ľuďom. Väčšina z nich odchádza do hostiteľských komunít v Tunisku a Egypte. Teraz musíme nájsť spôsob, ako podporiť tieto komunity.
<P>
Pokiaľ ide o prímerie, vyzývame na prímerie, ktoré by umožnilo bezpečný prístup humanitárnej pomoci. Z tohto hľadiska samozrejme dôrazne podporujeme OSN. Môžem vás ubezpečiť, že sme v neustálom kontakte s OSN a s Úradom vysokého komisára OSN pre utečencov, aby sme mohli poskytnúť pomoc, keď sa nám naskytne príležitosť, ako to bolo mnohokrát, napríklad v prípade Misuráty.
<P>
Zaznela tu konkrétna otázka týkajúca sa koordinovanej reakcie. Môžem pokračovať odpoveďou na túto otázku? Dosiahli sme významný pokrok v postupe prác na oznámení o posilnení reakcie EÚ na katastrofy, ktoré Rada jednomyseľne podporila koncom minulého roka. Naším zámerom je urýchliť práce na vykonávaní tohto oznámenia so zreteľom na vytvorenie európskeho centra pre núdzové reakcie s nepretržitou prevádzkou do konca tohto kalendárneho roka. Toto centrum bude vybudované na princípe súčasného MIC - monitorovacieho a informačného centra - a tiež na princípe záchranárskych tímov humanitárnej pomoci, ktoré pôsobili v rámci úradu ECHO. Centrum bude schopné vykonávať svoju činnosť 24 hodín denne, 7 dní v týždni.
<P>
Za posledný rok, najmä v súvislosti s reakciou na katastrofu na Haiti, záplavy v Pakistane a súčasnou reakciou na situáciu v Líbyi, sme si vybudovali veľmi pevné a efektívne pracovné vzťahy s vojenským personálom Európskej služby pre vonkajšiu činnosť, keďže vojenský personál EÚ teraz vymenoval styčných dôstojníkov ako súčasť našej humanitárnej činnosti, aby sme mali istotu, že plánujeme a konáme jednotne.
<P>
Aby som odpovedala priamo na vašu otázku: áno, dosahujeme pokrok. Žiaľ, v dôsledku udalostí minulého roka sme v roku 2010 - a rovnako aj tento rok - čelili mimoriadne zložitým okolnostiam, ktoré boli pre nás veľmi silným stimulom, aby sme v tejto práci pokračovali.
<P>
Vec: Konzervované produkty z rýb ako súčasť potravinovej pomoci
<P>
Začlenila Komisia spracované konzervované produkty z rýb do balíkov potravinovej pomoci, ktoré Európska únia poskytuje krajinám čeliacim humanitárnej kríze? Súhlasí Komisia s tvrdením, že spracované konzervované produkty z rýb sú ideálnou formou potravinovej pomoci, keďže obsahujú vysoké množstvo bielkovín, sú trvanlivé a možno ich poskytnúť veľmi rýchlo?
<SPEAKER ID="658" NAME="Kristalina Georgievová">
členka Komisie. - Európska únia je jedným z hlavných poskytovateľov potravinovej pomoci. Komisia je odhodlaná zastávať vedúcu úlohu v zabezpečovaní prístupu k bezpečným a výživným potravinám v primeranom množstve pre najzraniteľnejších ľudí v kríze. Komisia samotná nevykonáva operácie poskytovania pomoci. Poskytuje financovanie partnerským organizáciám - agentúram OSN, medzinárodným mimovládnym organizáciám a organizáciám Červeného kríža - alebo partnerom, ktorí majú bohaté skúsenosti s vykonávaním operácií poskytovania pomoci najzraniteľnejším ľuďom.
<P>
Naši partneri zodpovední za vykonávanie majú právomoc rozhodovať o najvhodnejšej potravinovej pomoci potrebnej za konkrétnych okolností. Podporujeme ich v tom, aby v čo najväčšej možnej miere nakupovali miestne potraviny. Prečo? Pretože keď to robia, poskytujú užitočnú pomoc miestnym poľnohospodárom a nekončí to tak, že živíme ľudí a zároveň miestnych poľnohospodárov pripravujeme o živobytie tým, že ľuďom poskytujeme naše potraviny. Komisia tieto rozhodnutia stále potvrdzuje a zabezpečuje, aby sa zohľadňovali činitele ako dostupnosť a výživová kvalita produktov, stravovacie návyky miestneho obyvateľstva, dostupnosť možností varenia a cenový faktor vrátane nákladov na dopravu.
<P>
Na základe toho sa určí presné zloženie našej potravinovej pomoci. Konzervované potraviny vrátane konzervovaných rýb majú zjavne svoje výhody, pretože majú predĺženú trvanlivosť, a preto sú vhodné na vytváranie zásob. Takisto majú niektoré nevýhody, ktoré niekedy súvisia s nákladmi alebo stravovacími návykmi miestneho obyvateľstva. Preto si stále musíme byť istí, že tým, čo robíme, ľuďom pomáhame najúčinnejšie.
<SPEAKER ID="659" NAME="Pat the Cope Gallagher" AFFILIATION="ALDE">
Ďakujem vám za odpoveď, pani komisárka, verím, že to tak je. Vo svojich prejavoch ste pri mnohých príležitostiach spomenuli výživu a konzervované ryby vlastne spĺňajú všetky tieto požiadavky: sú cenovo výhodné, bohaté na bielkoviny, netreba ich počas prepravy chladiť a následne skladovať v chladiacich skladovacích zariadeniach a, samozrejme, majú dlhú trvanlivosť. A čo sa týka varenia, ryby sú už tepelne spracované. Mám na mysli konkrétne makrely a slede.
<P>
Chcem tým len povedať, že by ste mohli použiť svoj úrad prinajmenšom na to, že navrhnete používanie konzervovaných rýb. My sme tí, čo to financujú, a uvítal by som príležitosť stretnúť sa s niekým z vášho generálneho riaditeľstva, aby sme to mohli prediskutovať, pretože pochádzam z oblasti, v ktorej je nadbytok rýb, ale žiadne iné pracovné príležitosti. Mali by sme sa pokúsiť pomôcť vlastným ľuďom a zároveň tým pomôcť iným.
<SPEAKER ID="660" NAME="Kristalina Georgievová">
členka Komisie. - Upozorňujete na veľmi opodstatnenú vec. Musíme sa pozerať na vysokú výživovú hodnotu, no zároveň aj na jednoduché použitie. Zároveň by som chcela varovať pred rozšírením zasahovania Komisie do rozhodovania vopred o tom, aké presne by malo byť zloženie potravinovej pomoci za konkrétnych okolností.
<P>
V súvislosti s potravinovou pomocou sme v Európskej únii prevzali veľmi dôležitú vedúcu úlohu zrušením viazania potravinovej pomoci alebo, inak povedané, tým, že nie je požiadavkou, aby európska potravinová pomoc zahŕňala potraviny vyrobené v Európe. Niekedy sa poľnohospodárske prebytky v Európe využívajú na potravinovú pomoc.
<P>
Požadujeme, aby potraviny, ktoré ľuďom poskytujeme, boli za každých podmienok najvhodnejšie vzhľadom na dané okolnosti. A prečo to robíme? Ak zrušíme viazanie potravinovej pomoci, našim partnerským organizáciám to umožní nakupovať miestne potraviny a vytvorí to podnet pre miestnych poľnohospodárov. Nebudeme nakoniec dovážať potraviny z Európy, pripravovať o živobytie miestnych poľnohospodárov a potom im poskytovať rozvojovú pomoc a v podstate dovážať dokonca ešte viac potravín preto, že sme nerozumne pristupovali k potravinovej pomoci.
<P>
Môžem vás uistiť, že to, čo Európa v tejto súvislosti urobila, sa globálne vníma ako správne a ľudia v rozvojových krajinách a naši rozvojoví partneri tento prístup v otázke potravinovej pomoci uznávajú. V súvislosti s tým tiež podporujeme vytváranie zásob potravín a v tomto prípade sú konzervované ryby veľmi vhodnou potravinou. Môžem vás ubezpečiť, že sa usilujeme robiť správnu vec. Keď ide o správnu vec, samozrejme podporujeme, aby sa vykonala.
<P>
V našich útvaroch ste skutočne vítaný - zakaždým sme veľmi radi, keď môžeme spolupracovať s Európskym parlamentom.
<SPEAKER ID="661" NAME="Predsedajúci">
Pani barónka Ludfordová, dostali ste odpoveď. Žiadate o doplňujúcu otázku? O to ide? Dostali ste odpoveď na svoju otázku.
<SPEAKER ID="662" NAME="Sarah Ludford" AFFILIATION="ALDE">
Áno, isteže. V záveroch Rady z decembra minulého roka sa hovorilo o rôznych návrhoch Komisie v roku 2011. Nemôžem o sebe povedať, že by som bola odborníčkou v tejto oblasti, no žiadne návrhy sa nedostali na titulné stránky novín a zaujímalo by ma, či vôbec nejaké vznikli. Vraciame sa späť k návrhom, ktoré boli predložené v minulosti a medzi ktorými boli aj návrhy kolegov z našej politickej skupiny na "rýchlu" organizáciu EÚ. Parlament vyzval na vytvorenie Európskej jednotky civilnej ochrany s predstavou, že budeme mať akýsi stály orgán a nebudeme sa viac musieť spoliehať na tieto núdzové riešenia, že zriadime mechanizmy, aby sme mohli veľmi rýchlo zasiahnuť. Viem, že ste povedali, že dosahujeme pokrok, ale približujeme sa k naozaj ideálnemu stavu?
<SPEAKER ID="663" NAME="Kristalina Georgievová">
členka Komisie. - Závery Rady nám dali mandát na to, aby sme mohli pracovať na vytvorení Európskej jednotky civilnej ochrany, ktorá bude predvídateľná a pripravená na okamžité rozmiestnenie na základe modulov z našich členských štátov, ktoré budeme môcť v prípade katastrofy okamžite zmobilizovať a presunúť tam, kde budú potrebné.
<P>
Je vlastne vcelku pozoruhodné, kde sa dnes nachádzame, pretože členské štáty zaregistrovali už 104 modulov a zaviazali sa k tomu, že ich môžeme mobilizovať a poskytovať pomoc predvídateľným spôsobom, pokiaľ nebudú tieto moduly potrebovať doma na boj s rovnakou katastrofou.
<P>
Stále máme pred sebou prácu v súvislosti s procesom zisťovania medzier v mechanizme a tým, ako tieto medzery vyplniť. Budeme na tom obozretne pracovať a potom to predložíme našim schvaľovacím orgánom - Rade a Parlamentu -, aby schválili prístup, ktorý navrhneme na vyplnenie medzier.
<P>
Rýchlejšie, ako sme minulý rok predpokladali, postupujeme v zriaďovaní Európskeho centra pre núdzové reakcie. Môžem vás ubezpečiť, že by malo veľký význam, lebo by nám umožnilo urýchliť prácu na plánovaní scenárov, na aké druhy katastrof musíme byť pripravení, a tiež na tvorbe modelov viazaných prostriedkov členských štátov.
<P>
Slová, ktoré majú veľký význam, sú "dobrovoľný záväzok členských štátov". Ale len čo sa členský štát k tomu zaviaže, tieto prostriedky patria Spoločenstvu a máme ich k dispozícii.
<P>
Vec: Zmena klímy a úloha poľnohospodárov
<P>
Má Komisia predstavu o tom, aký význam by sa mal prikladať úlohe poľnohospodárov, pokiaľ ide o zachytávače uhlíka, lesy a iné opatrenia, pri riešení jedného z najväčších environmentálnych problémov súčasnosti?
<P>
Ako plánuje Komisia podporovať poľnohospodárov v ich boji proti zmene klímy?
<SPEAKER ID="665" NAME="Connie Hedegaard">
členka Komisie. - Samozrejme, poľnohospodárstvo aj lesné hospodárstvo môžu zohrávať dôležitú úlohu v dosahovaní cieľov EÚ v oblasti klímy. Emisie skleníkových plynov z poľnohospodárstva iné ako emisie CO2 sú vlastne zahrnuté v mechanizme spoločného úsilia EÚ, ale emisie a odstraňovanie CO2 súvisiace s využívaním pôdy, zmenou využívania pôdy a lesným hospodárstvom (takzvaným LULUCF - Land Use, Land Use Change and Forestry) nie sú súčasťou súčasného záväzku znižovania, ktorý bol prijatý v roku 2008 v rámci balíka opatrení v oblasti klímy a energetiky.
<P>
V rámci balíka však Európska rada a Parlament požiadali Komisiu, aby vyhodnotila spôsoby zahrnutia týchto oblastí do záväzkov EÚ na zníženie emisií do polovice roka 2011 a aby podľa potreby predložila legislatívny návrh. Komisia teda plánuje zverejniť príslušné oznámenie toto leto, čiže už čoskoro.
<P>
Zahrnutie týchto oblastí by mohlo posilniť environmentálnu integritu našich záväzkov v oblasti klímy, pričom by zabezpečilo pokrytie všetkých emisií a odstraňovaní CO2 a zároveň zviditeľnilo úsilie poľnohospodárov a lesníkov o zvýšenie zachytávania uhlíka prostredníctvom udržateľného riadenia využívania pôdy.
<P>
Súčasná spoločná poľnohospodárska politika (SPP) obsahuje nástroje, ktoré riešia problém zmeny klímy najmä prostredníctvom viacerých spoločných prínosov poľnohospodársko-environmentálnych politík a opatrení na ochranu klímy. Prvý pilier poskytuje podporu príjmov poľnohospodárom, ktorí musia dodržiavať pravidlá krížového plnenia - koncepciu zahŕňajúcu východiskové požiadavky, z ktorých niektoré súvisia s opatreniami na ochranu klímy. Politika rozvoja vidieka v druhom pilieri poskytuje členským štátom cielenejšie opatrenia v oblasti boja proti zmene klímy.
<P>
Kontrola stavu v roku 2008 opätovne potvrdila zmenu klímy ako jeden z hlavných problémov, ktorý treba riešiť, a už opatrenia zamerané na lesné hospodárstvo - napríklad zalesňovanie - možno podporovať v rámci politiky rozvoja vidieka.
<P>
Reformovaná SPP by sa prostredníctvom ekologickejšie zameraného prvého piliera, zavádzajúceho mimozmluvné a každoročné environmentálne opatrenia, ktoré idú za hranicu krížového plnenia, a druhého piliera, viac zameraného na opatrenia na ochranu klímy, ktorý podporuje profesionálna poľnohospodárska poradenská služba, mohla upraviť s cieľom pomôcť poľnohospodárom riadiť ich systémy využívania pôdy tak, aby prispievali k opatreniam na ochranu klímy (zmiernenie vplyvu zmeny klímy) a zároveň sa stali menej ohrozené zmenou klímy (prispôsobenie sa zmene klímy). To rozhodne máme v úmysle dosiahnuť pomocou ďalšej SPP.
<SPEAKER ID="666" NAME="Jim Higgins" AFFILIATION="PPE">
(GA) Chcem sa poďakovať pani komisárke. Je jasné, že jej politika sa uberá správnym smerom. V súvislosti so stavom poľnohospodárstva v rámci hospodárstva našej krajiny je zjavne skutočne veľmi dôležitá. Napríklad v roku 2010 sa čistý prevod prostriedkov z EÚ do rozpočtu Írska na poľnohospodárstvo odhadoval na 987,3 milióna EUR. Je jasné, že pokiaľ ide o zmenu klímy a podobné problémy, poľnohospodári chcú s vami spolupracovať, no ak chceme takúto spoluprácu dosiahnuť, musia dostávať kompenzácie a finančné prostriedky. Je zrejmé, že chcú spolupracovať, no zároveň to nemôžu urobiť bez kompenzácií, bez zabezpečenia finančnej stránky, bez peňazí.
<SPEAKER ID="667" NAME="Connie Hedegaard">
členka Komisie. - V zásade si myslím, že sa na tom zhodneme. Použili ste slovo "kompenzácia". Ja radšej hovorím, že naša spoločná poľnohospodárska politika by sa mala viac približovať k tomu, aby bola dostupná nejaká pomoc pre ľudí, ktorí robia niečo pre všeobecné blaho. Stala by sa tak pre poľnohospodárov omnoho skutočnejšou a konkrétnejšou voľbou, aby robili niečo dobré pre klímu, kvalitu vody alebo čohokoľvek, a dotácie, ktoré dávame do poľnohospodárstva, by nám priniesli viac úžitku. Taká je aspoň podstata úvah Komisie.
<P>
Vec: Rodová rovnosť v boji proti zmene klímy
<P>
Komplexný index rizika v oblasti klímy na rok 2011 poukazuje na to, že medzi 35 krajinami na svete s najväčším rizikom sa naďalej nachádza šesť členských štátov EÚ. Najzraniteľnejšie osoby z hľadiska zmeny klímy sú ženy, pretože predstavujú najpočetnejšiu časť najchudobnejších obyvateľov. Zatiaľ čo rovnosť pohlaví sa považuje za nevyhnutnú podmienku na realizáciu trvalo udržateľného rozvoja a rozvojových cieľov tisícročia, politika týkajúca sa zmeny klímy podľa odborníkov nevenuje dostatočnú pozornosť tejto zásade. Je zrejmé, že neexistuje proces, ktorého cieľom je zahrnúť ženy do oblasti boja proti zmene klímy.
<P>
Aké opatrenia plánuje prijať Európska komisia s cieľom zahrnúť rozmer rodovej rovnosti do európskej politiky v oblasti boja proti zmene klímy?
<SPEAKER ID="669" NAME="Connie Hedegaard">
členka Komisie. - Európska únia je dlhodobo podporovateľkou rodovej rovnosti. Na podporu týchto snáh má Komisia zavedenú prax rozsiahlych konzultácií v rámci Komisie aj mimo nej. Konkrétne konzultácie všetkých útvarov Komisie umožňujú prihliadnuť na aspekty rodovej rovnosti vo všetkých legislatívnych návrhoch a ďalších iniciatívach, a to aj v súvislosti so zmenou klímy.
<P>
Komisia uznáva existenciu vážneho sociálneho dosahu zmeny klímy na ženy, ako aj dôležitú úlohu žien v boji proti zmene klímy. V októbri 2009 Komisia vyzvala na vytvorenie platformy pre ženy, aby sa mohli presadiť predovšetkým ako obhajkyne v boji proti zmene klímy.
<P>
Okrem toho Komisia úzko spolupracuje s členskými štátmi a predsedníctvami EÚ na stanovení ukazovateľov na úrovni EÚ v nadväznosti na 12 problematických oblastí takzvanej Pekinskej akčnej platformy.
<P>
V súvislosti s tým v stratégii pre rovnosť žien a mužov na roky 2010 až 2015 Komisia určila stanovenie ukazovateľov v oblasti problematiky žien a životného prostredia ako súčasť priorít budúcej práce Európskeho inštitútu pre rodovú rovnosť. Okrem toho vieme, že v prvej polovici budúceho roka by dánske predsedníctvo chcelo stanoviť ukazovatele v tejto oblasti s osobitným prihliadnutím na zmenu klímy. Správu má predložiť Európsky inštitút pre rodovú rovnosť a konkrétne závery v tejto otázke by mohla Rada prijať na konci semestra dánskeho predsedníctva.
<P>
Zmena klímy v súvislosti so ženami je teda skutočne na programe.
<SPEAKER ID="670" NAME="Justas Vincas Paleckis" AFFILIATION="S&amp;D">
Ďakujem vám za vyčerpávajúcu odpoveď. Pred niekoľkými rokmi Komisia oznámila, že hlavnou bezpečnostnou hrozbou je v súčasnosti zmena klímy a že ľudstvo má približne desať rokov na to, aby zmeny klímy zvrátilo. Ja osobne zastávam ten názor, že hospodárska kríza, revolúcie v severnej Afrike a teraz Fukušima odvrátili pozornosť od boja proti zmene klímy. Nemáte tiež ten pocit?
<SPEAKER ID="671" NAME="Connie Hedegaard">
členka Komisie. - Je zrejmé, že za posledných niekoľko rokov sme sa museli vyrovnať s mnohými problémami. Pokiaľ však ide napríklad o severnú Afriku, musím povedať - ako už bolo spomenuté -, že to, čo sa začalo v Tunisku, bolo okrem iného vyvolané zvýšením cien potravín v krajine.
<P>
Myslím si, že svet pochopil, že zmena klímy nie je jediným dôvodom zvyšovania cien potravín, ale znásobuje hrozby. Zhoršuje ďalšie hrozby. Nie sme v situácii buď - alebo. Myslím si však, že v mnohých ohľadoch svitá na lepšie časy stále viac krajinám, vládam, podnikom a odvetviam a že existuje súvis medzi tým, ako riešime zmenu klímy, a zaistením bezpečnosti pre ľudí.
<P>
Vec: Náklady na znižovanie emisií CO2 v Európskej únii
<P>
Do roku 2020 plánuje Európska únia znížiť množstvo emisií CO2 o 20 %. Takýto ambiciózny cieľ sa nezaobíde bez následkov pre hospodárstva členských krajín. V súčasnosti už veľa firiem presúva svoju výrobu za hranice Európskeho spoločenstva, pretože nebudú schopné znášať náklady súvisiace s európskou politikou v oblasti zmeny klímy.
<P>
Vykonala Komisia simulácie s cieľom ukázať, aké účinky bude mať zníženie emisií CO2 na stav hospodárstiev štátov Európskej únie?
<P>
Aké štáty budú znášať najväčšie náklady takéhoto opatrenia a ako to ovplyvní ich HDP?
<P>
Aké náklady by vznikli hospodárstvam európskych štátov za predpokladu, že emisie plynov sa do roku 2020 znížia o 10 % a 15 %?
<SPEAKER ID="673" NAME="Connie Hedegaard">
členka Komisie. - Komisia už v skutočnosti na podobné písomné otázky váženého pána poslanca Ziobra o nákladoch na znižovanie emisií skleníkových plynov v Európskej únii do roku 2020 a o otázke úniku uhlíka odpovedala v marci a apríli 2010.
<P>
EÚ sa podarilo odlúčiť svoj hospodársky rast od emisií. Od roku 1990 vzrástol hrubý domáci produkt EÚ o 45 %, pričom emisie sa znížili o 13 %, a to zahŕňa údaje z roku 2010, čo znamená, že také boli výsledky po kríze. V rovnakom období vzrástol výrobný priemysel Európskej únie o viac ako 30 %. Tieto údaje ukazujú, že pokračujúci rast môže ísť ruka v ruke so znižovaním emisií. Napríklad sa práve odhaduje, že od roku 2005 do roku 2009 len samotný priemysel obnoviteľných zdrojov energie vytvoril 550 000 nových pracovných miest.
<P>
Po prvé, čo sa týka úniku uhlíka, Komisia by chcela zdôrazniť, že v poslednej zmene a doplnení smernice o systéme obchodovania s emisnými kvótami Európsky parlament a Rada rozhodli o riešení tohto problému pridelením vyššieho podielu bezodplatných emisných kvót odvetviam a pododvetviam, o ktorých sa predpokladá, že sú vystavené značnému riziku úniku uhlíka. Analýza Komisie zverejnená v máji minulého roka potvrdila, že bezodplatné prideľovanie kvót je účinným prostriedkom na riešenie potenciálneho rizika úniku uhlíka.
<P>
Okrem toho sa riziká úniku uhlíka ďalej znižujú, keďže viac ako 80 krajín vrátane všetkých rýchlo sa rozvíjajúcich hospodárstiev uplatňuje tieto kritériá, ku ktorým sa zaviazali v Kodani, a plní svoje domáce ciele. Musím povedať, že Komisia nemá žiadne dôkazy o tom, že spoločnosti presúvajú výrobu mimo EÚ pre politiku v oblasti klímy.
<P>
Po druhé Európska komisia podrobne posúdila náklady a výnosy znižovania emisií CO2 pre európske hospodárstvo v rámci balíka opatrení v oblasti klímy a energetiky schváleného v roku 2008. Novšia analýza z roku 2010 ukazuje, že náklady na plnenie cieľa znižovania emisií skleníkových plynov o 20 % sa v porovnaní s analýzou z roku 2008 znížili minimálne o tretinu. V súčasnosti sa odhadujú na 48 miliárd EUR, čo predstavuje 0,32 % predpokladaného HDP v roku 2020. Vzhľadom na to by sa takisto malo spomenúť to, že niektoré z týchto investícií sa vrátia napríklad vo forme ušetrených výdavkov na ropu.
<P>
Pri príprave balíka opatrení v oblasti klímy a energetiky Komisia náležite zohľadnila rôzne okolnosti v členských štátoch vzhľadom na ich hospodársky rozvoj, bohatstvo a zloženie energetických zdrojov. Okrem toho balík opatrení v oblasti klímy a energetiky obsahuje tri konkrétne mechanizmy na vyrovnanie celkových nákladov v členských štátoch tak, aby sa na úsilí podieľali primeraným a spravodlivým spôsobom.
<SPEAKER ID="674" NAME="Zbigniew Ziobro" AFFILIATION="ECR">
(PL) Vážený pán predsedajúci, ďakujem veľmi pekne za to, že ste taký ústretový a zahrnuli ste do programu moju otázku. Vzhľadom na to, že sme pozadu, sa však - ak smiem - obmedzím na jednu pripomienku. Veľmi rád pani komisárke odovzdám informácie o spoločnostiach, ktoré sa rozhodujú presunúť svoju výrobu mimo EÚ z dôvodu obmedzení spojených so znižovaním emisií CO2. Myslím si, že ak vám poskytnem tieto konkrétne fakty, Komisia sa tiež nechá presvedčiť o potrebe analyzovať negatívne následky tohto procesu na hospodárstva Európskej únie.
<P>
Keďže emisie CO2 nepoznajú hranice a po presune výroby budú aj naďalej unikať do ovzdušia, čo bude mať nevyhnutne negatívny vplyv na životné prostredie, hospodárstvo Európskej únie na to doplatí, pretože vyváža pracovné miesta.
<SPEAKER ID="675" NAME="Connie Hedegaard">
členka Komisie. - Všetci s tým, samozrejme, súhlasíme. To je aj dôvod, prečo sme prostredníctvom systému referenčných úrovní zabezpečili, že sektory najviac vystavené úniku uhlíka dostanú takmer všetky svoje emisné kvóty bezodplatne.
<P>
No dovoľte mi uviesť na pravú mieru jedno nedorozumenie: myslím si, že v Európskej únii by sme mali byť opatrní a nemali by sme mať predstavu, že ostatní nerobia nič. Minulý týždeň som sa vrátila z Kórey. Tiež tam zavádzajú obchodovanie s emisnými kvótami uhlíka a práve zisťujú, ako presne to majú urobiť. S obchodovaním začnú 1. januára 2015. V Číne sa realizujú obrovské pilotné projekty obchodovania s emisiami uhlíka. Čína z nich chce vo veľmi blízkej budúcnosti vytvoriť vnútroštátny systém. Takisto zavádza ekologické zdaňovanie a tak ďalej.
<P>
Mohla by som menovať množstvo hospodárstiev, s ktorými si konkurujeme, ktoré teraz prichádzajú na to, že tiež musia vykonávať ambiciózne politiky v oblastiach životného prostredia, energetiky a klímy. Takisto zistili, že ak to urobia rozumne, nakoniec to ich hospodárstvam prinesie úžitok.
<SPEAKER ID="676" NAME="Predsedajúci">
Otázky, ktoré neboli zodpovedané pre nedostatok času, budú zodpovedané písomne (pozri prílohu).
<P>
Týmto končím hodinu otázok.
<P>
(Rokovanie bolo prerušené o 20.20 hod. a pokračovalo o 21.00 hod.)
