<CHAPTER ID="018">
Situácia občianskej spoločnosti a národnostných menšín v Bielorusku (rozprava) 
<SPEAKER ID="177" NAME="Predseda">
Ďalším bodom programu je vyhlásenie Rady a Komisie o situácii občianskej spoločnosti a národnostných menšín v Bielorusku.
<SPEAKER ID="178" NAME="Diego López Garrido" LANGUAGE="ES">
Ďakujem, pán predseda, za možnosť vyjadriť sa k problematike situácie občianskej spoločnosti a národnostných menšín v Bielorusku.
<P>
Zhoršujúca sa situácia v Bielorusku, najmä v oblasti ľudských práv, Európsku úniu rozhodne veľmi znepokojuje.
<P>
Nedostatok slobody prejavu a zhromažďovania, neustále sa zvyšujúci tlak na médiá, zákony zakazujúce používanie internetu a kroky voči opozičným aktivistom spôsobujú v Bielorusku zhoršenie situácie v oblasti ľudských práv.
<P>
Znepokojenie v súvislosti so situáciou poľskej menšiny v Bielorusku a zadržiavaním niektorých jej členov políciou vyjadrila vo svojom vyhlásení zo 16. februára aj pani Ashtonová, vysoká predstaviteľka Únie pre zahraničné veci a bezpečnostnú politiku. Toto vyhlásenie, ktoré je formálnym stanoviskom vysokej predstaviteľky, bolo oficiálnou diplomatickou cestou zaslané aj orgánom v Bielorusku.
<P>
V pondelok sme sa touto problematikou podrobne zaoberali vo Výbore pre zahraničné veci a verím, že podobná diskusia sa v budúcnosti ešte zopakuje. Mimochodom, poľský minister vo svojom príhovore vyjadril znepokojenie a vyslovil názor, že na systematické prenasledovanie príslušníkov poľskej menšiny je potrebné reagovať a je potrebné k nemu zaujať stanovisko. Treba tiež povedať, že svoje obavy jasne vyjadrujú viaceré zložky Európskej únie, ktoré situáciu priamo a veľmi pozorne monitorujú.
<P>
Podľa môjho názoru je veľmi dôležité orgánom v Bielorusku pripomenúť, že musia plniť svoje záväzky prijaté v OBSE s cieľom rešpektovať ľudské práva a chrániť menšiny, čo považujeme za neoddeliteľnú súčasť rešpektovania ľudských práv. Na stretnutí Výboru pre zahraničné veci, ktoré som spomínal, zaznela výslovná požiadavka na európskych ministrov, aby na túto situáciu, ktorú treba riešiť vhodnými spôsobmi na príslušných fórach, upriamili pozornosť orgánov v Bielorusku.
<P>
Podľa môjho názoru je v spoločnom záujme Bieloruska, Európskej únie a všetkých Európanov, aby sa zabránilo činom, ktoré sú v rozpore s ľudskými právami a právami menšín tvoriacich významnú a dôležitú súčasť Bieloruska. Zároveň si myslím, že je dôležité, aby Bielorusko kráčalo správnym smerom, a že všetky dimenzie Východného partnerstva môžu Bielorusko nasmerovať na správnu cestu, multilaterálny aspekt nevynímajúc.
<SPEAKER ID="179" NAME="Kristalina Georgieva">
členka Komisie. - Vážený pán predseda, v nadväznosti na vyhlásenie predsedníctva EÚ, v ktorom sa veľmi jasne a veľmi dôrazne spomínalo stanovisko vysokej predstaviteľky barónky Ashtonovej k tejto záležitosti, mi dovoľte vyjadriť znepokojenie nad zhoršujúcou sa situáciou v oblasti ľudských práv v Bielorusku, najmä vo vzťahu k poľskej menšine.
<P>
Poľutovaniahodný krok späť vo vývoji demokracie v Bielorusku za posledné roky je veľmi vážna záležitosť, ale ako už bolo povedané, Bieloruskom sa musíme naďalej zaoberať a komunikačné kanály musia ostať otvorené, nech by to bolo akokoľvek ťažké, a to nielen vo vzťahu k vláde - kde môžeme, samozrejme, stavať na Východnom partnerstve a využívať ho -, ale aj pokiaľ ide o vzájomné kontakty medzi ľuďmi. Tieto kontakty môžu prostredníctvom výmeny študentov, obchodných príležitostí a prostredníctvom kultúrnej výmeny vo veľkej miere slúžiť ako platforma pre vybudovanie vzťahov s ľuďmi v Bielorusku a priniesť možnosť zlepšenia stavu demokracie v tejto krajine.
<P>
Na záver by som chcela povedať, že napriek nepriaznivému vývoju v posledných dvoch rokoch sa Komisia v súčinnosti s Bieloruskom chce zaoberať urýchlením pozitívneho vývoja s cieľom vrátiť demokratický proces na úroveň spred dvoch rokov.
<SPEAKER ID="180" NAME="Gunnar Hökmark" AFFILIATION="PPE">
Vážený pán predseda, ďakujem španielskemu predsedníctvu a Komisii za zhodnotenie tejto situácie.
<P>
Myslím si, že je potrebné ujasniť si jednu vec: skutočnosť, o ktorej teraz hovoríme, nie je jediný prípad - ide o praktiky diktatúry a brutálneho režimu, ktorý odmieta práva menšín, ako aj práva občanov ako jednotlivcov. Taká je situácia v Bielorusku a myslím si, že z tejto situácie musíme vychádzať pri diskusiách o dialógu s bieloruským režimom.
<P>
Dialóg musí byť vzájomný. Ak preukážeme otvorenosť, musíme od režimu v Bielorusku žiadať zmeny a reformy, a tie Bielorusko neuskutočnilo. Chcel by som povedať a veľmi zdôrazniť, že toto nie je poľský problém. Bielorusko leží v susedstve Európskej únie. Je súčasťou Východného partnerstva. Ide o európsky problém a režim v Bielorusku sa doterajšími krokmi dištancuje od otvoreného dialógu a spolupráce s Európskou úniou.
<P>
Predovšetkým budeme žiadať, aby sa zásadným spôsobom rešpektovali menšiny a ľudské práva, budeme žiadať zastavenie policajnej brutality a ochotu viesť konštruktívny dialóg s Európskou úniou. Myslím, že tento odkaz musí byť Bielorusku jasný. Náš dialóg musí byť dialógom v úsilí dospieť k demokracii a dodržiavaniu ľudských práv a mali by sme sa, samozrejme, zamerať na občiansku spoločnosť, pretože Bielorusko je oveľa viac než len režim. Sú to ľudia, ktorí tam žijú - študenti, muži a ženy, spoločnosť. Podľa môjho názoru najnovší vývoj potvrdzuje, že teraz musíme pokračovať v dialógu zameranom na občiansku spoločnosť s cieľom posilniť slobodu, demokraciu a rešpektovanie ľudských práv.
<SPEAKER ID="181" NAME="Kristian Vigenin" AFFILIATION="S&amp;D">
Vážený pán predseda, dovoľte mi v mene Skupiny socialistov a demokratov vyjadriť znepokojenie nad situáciou v oblasti ľudských práv v Bielorusku, najmä pokiaľ ide o nedávne udalosti týkajúce sa Zväzu Poliakov. Zároveň by sme chceli vyjadriť solidaritu so všetkými občanmi Bieloruska, ktorí si nemôžu uplatňovať základné občianske a ľudské práva. A to hovoríme o európskej krajine v 21. storočí. Myslím si, že je to neprijateľné, a na tom sa všetci zhodneme.
<P>
To je východiskový bod. Teraz si musíme položiť dve základné otázky. Po prvé, kam chceme Bielorusko priviesť, a po druhé, ako to urobíme. Pokiaľ ide o prvú otázku, myslím si, že sa všetci zhodneme: chceme demokratické Bielorusko, chceme demokraticky zvolené bieloruské orgány - parlament, prezidenta, vlády a miestne zastupiteľstvá, chceme, aby tieto orgány vytvárali v Bielorusku slobodnú a tvorivú atmosféru, a chceme, samozrejme, aby sa táto krajina priblížila k EÚ.
<P>
Druhá otázka znie, ako to dosiahneme. Európska únia zmenila svoju politiku voči Bielorusku od izolácie k angažovanosti a zdá sa, že táto politika prináša výsledky. To, samozrejme, nestačí, nepracujeme dostatočne rýchlo a udalosti za posledné dva týždne potvrdzujú, že musíme robiť oveľa viac.
<P>
Ako predseda delegácie Euronest a vedúci delegácie, ktorá zajtra odchádza do Bieloruska s cieľom preskúmať situáciu priamo na mieste, som zistil, že nemáme spoločnú stratégiu medzi tromi hlavnými inštitúciami: Radou, Komisiou a Parlamentom. Potrebujeme takúto stratégiu na podporu vzájomného úsilia a nevyhnutne potrebujeme politický dialóg. Potrebujeme veľmi konkrétny strategický plán pre Bielorusko, ktorý nebude obsahovať len všeobecné odporúčania, ale akčný strategický plán, ktorý by Bielorusko malo dodržiavať. Toto je cesta, ktorou musíme ísť, a hospodárska spolupráca a Východné partnerstvo v tomto prípade nestačia.
<SPEAKER ID="182" NAME="Gerben-Jan Gerbrandy" AFFILIATION="ALDE">
(NL) Aj ja považujem dnešnú rozpravu za viac ako len regionálnu záležitosť. Vieme, že na Ukrajine vyhral pán Janukovič. Tento prezident sa nepochybne viac spolieha na Moskvu ako na Brusel. Nesmieme dovoliť, aby nás počas svojej návštevy budúci týždeň vodil za nos.
<P>
Podľa môjho názoru súčasná situácia v Bielorusku a kroky, ku ktorým sa odhodlal pán Lukašenko vo vzťahu k poľskej menšine v tejto krajine, svedčia o tom, že aj on sa spolieha viac na Moskvu ako na Západ. Týmito krokmi zjavne obmedzil základné ľudské práva menšiny členského štátu EÚ. Ako je to možné? Je to, samozrejme, dôsledok toho, že Európa sa Východu otočila chrbtom. Neboli sme dostatočne otvorení myšlienke úprimného prístupu k týmto krajinám. Prirodzene, musíme dôrazne odsúdiť kroky Bieloruska voči poľskej menšine, ale mali by sme tiež trochu zmierniť našu politiku a zaviesť menej prísny vízový režim. Zamerajme sa na energetickú politiku a viac ju prispôsobme krajinám, ako sú Bielorusko a Ukrajina.
<P>
Chcel by som požiadať, aby Európa opäť upriamila väčšiu pozornosť na tieto krajiny. Bude to mať oveľa lepší vplyv na ich vnútorný politický vývoj, ako keď ich teraz ostro odsúdime a dovolíme, aby situáciu riešila Moskva.
<SPEAKER ID="183" NAME="Heidi Hautala" LANGUAGE="FI">
Vážený pán predseda, hlavný dôvod, prečo sa dnes zaoberáme touto problematikou, je nesporne pokojná demonštrácia, počas ktorej bolo zatknutých 40 predstaviteľov Zväzu Poliakov, čo musíme nepochybne odsúdiť.
<P>
Ďalším závažným dôvodom je skutočnosť, ktorú už spomínal kolega poslanec pán Vigenin: po veľmi, veľmi dlhom čase zajtra Parlament pošle do Minska vyšetrovaciu delegáciu, v ktorej ako jeden zo štyroch členov zastupujem Podvýbor pre ľudské práva.
<P>
Situácia v oblasti ľudských práv v Bielorusku by nás mala znepokojovať. Problémy sú aj v oblasti slobody prejavu, slobody médií a slobody zhromažďovania a združovania.
<P>
Musíme trvať na tom, aby Bielorusko zrušilo trest smrti, a ak sa vzťahy medzi Ruskom a Európskou úniou majú rozvíjať, krajina bude musieť zlepšiť situáciu v oblasti ľudských práv vo všetkých jej aspektoch. Tak ako ostatní kolegovia poslanci, aj ja súhlasím s tým, že dôležitú úlohu v tomto vývoji zohráva občianska spoločnosť.
<SPEAKER ID="184" NAME="Ryszard Czarnecki" LANGUAGE="PL">
Vážený pán predseda, aj neprijaté rozhodnutie je rozhodnutím. Schválenie uznesenia Európskeho parlamentu o Bielorusku v marci bude potrebné, ale teraz je oveľa potrebnejšie. Prenasledovanie Poliakov v Bielorusku nie je len záležitosťou Poliakov, ako zdôraznili mnohí predo mnou, ale ide o vyjadrenie postoja k európskym normám vrátane noriem týkajúcich sa národnostných menšín.
<P>
Európa by mala vymaniť Bielorusko spod ruského vplyvu, ale rovnako by mala žiadať rešpektovanie základných hodnôt Únie, ako sú občianske slobody, sloboda tlače, práva národnostných a náboženských menšín a právo združovania. Ak pán Lukašenko nerozumie jazyku európskych hodnôt, určite porozumie jazyku sankcií. Nemám však na mysli sankcie, ktoré sa dotknú bieloruskej spoločnosti - to nechceme -, hovorím o sankciách, ktoré skomplikujú život politikom a úradníkom zodpovedným za diskrimináciu Poliakov a demokratickej opozície.
<P>
Vo vzťahoch medzi EÚ a Bieloruskom neexistuje rovnováha: Únia otvára dvere Minsku, ale v zásade za to nič nedostáva. Takáto jednosmerná cesta nikam nevedie. Nastal čas pre sankcie politického charakteru, i keď dočasné, napríklad vo forme vylúčenia zástupcov bieloruského parlamentu z parlamentného zhromaždenia Euronest a opätovného zaradenia predstaviteľov minského režimu na čiernu listinu, na základe ktorej im nebude umožnený vstup na územie Európskej únie.
<SPEAKER ID="185" NAME="Kinga Gál" AFFILIATION="PPE">
Vážený pán predseda, ako spolupredsedníčka medziskupiny pre tradičné menšiny, národnostné komunity a jazyky dôrazne odsudzujem kroky bieloruských orgánov voči najväčšej poľskej menšinovej organizácii a členom menšinovej komunity. Ako sme sa dnes dozvedeli, išlo prevažne o starších ľudí.
<P>
Fakty potvrdzujú jasné porušovanie nielen menšinových, ale aj základných ľudských práv. Tieto kroky svedčia o nedemokratickom charaktere politického systému a podobné metódy sú iste dobre známe poslancom, ktorí zažili komunistický režim.
<P>
Medziskupina už od svojho vzniku dôsledne podporuje práva národnostných menšín a akékoľvek porušenie práv menšín považuje za neprijateľné.
<P>
Žiadame Komisiu a vysokú predstaviteľku Únie pre zahraničné veci a bezpečnostnú politiku, aby prijali konkrétne opatrenia s cieľom vyslať bieloruskej vláde jasný odkaz, že bez záväzku rešpektovať ľudské práva vrátane práv menšín je zlepšenie vzťahov medzi EÚ a Bieloruskom v nedohľadne.
<P>
Práva menšín sú súčasťou ľudských práv a nemôžeme ich považovať za vnútornú záležitosť. Tento problém nemôžeme chápať ako poľsko-bieloruskú vnútornú záležitosť. Ako sme už počuli, je to záležitosť EÚ, pretože sa týka našej susedskej politiky a nášho Východného partnerstva. Preto žiadame Komisiu, aby vyslala Bielorusku jasný odkaz a aby uskutočnila rázne opatrenia.
<SPEAKER ID="186" NAME="Bogusław Liberadzki" AFFILIATION="S&amp;D">
(PL) Vážený pán predseda, chcel by som poďakovať Rade a Komisii za rýchlu reakciu. Toto je naozaj veľmi dobrý príklad európskych noriem.
<P>
Na úvod by som chcel povedať, že tu skutočne nejde o etnický konflikt. Toto nie je poľsko-bieloruský alebo bielorusko-poľský konflikt. Ide jednoducho o ignorovanie ľudských práv, zásad slobody prejavu a porušovanie práv národnostných menšín. Niečo podobné sa mohlo stať ktorejkoľvek inej menšine. Prečo sa to stalo práve poľskej menšine? Pretože je veľká, organizovaná a demokratická a pretože má okrem iných pána Milinkieviča, nositeľa ceny Európskeho parlamentu. Preto je príčina problému u nás.
<P>
Chcel by som sa spýtať, čo budeme robiť. Mal som dvakrát možnosť hovoriť s pánom Milinkievičom a s pani Borysovou, ktorí vyhlásili: sme oddanými občanmi Bieloruska a nechceme žiadne hospodárske sankcie. Nechceme politické sankcie, chceme zblíženie Bieloruska a Európskej únie. Chceme rovnováhu, chceme, aby spolupráca bola podmienená pokrokom v procese demokratizácie krajiny. Aj my by sme mali takto postupovať. Preto by sme sa mali otvoriť občanom Bieloruska a tiež im uľahčiť získavanie víz. Sú vôbec poplatky za víza a vízová politika potrebné? Je pozitívne, že zajtra odchádza vyšetrovacia misia do Bieloruska. Mali by sme počkať na jej správu, a až potom rozhodovať o ďalšom postupe.
<SPEAKER ID="187" NAME="Konrad Szymański" AFFILIATION="ECR">
(PL) Vážený pán predseda, s Lisabonskou zmluvou sme všetci dostali prísľub omnoho účinnejšej zahraničnej politiky Európskej únie. Rýchlo sa ukázalo, že úlohu na Haiti sme plnili neskoro a nedostatočne, že samit Európskej únie a USA bol neúspechom a vytváranie diplomatických zborov prebiehalo medzi inštitúciami EÚ v rozhádanej atmosfére, čo malo nepriaznivý vplyv na úroveň zborov. Dnes sme mali ďalšiu príležitosť ukázať, že Únia dokáže konať. Žiaľ, Rada svoje rozhodnutie odložila a Parlament nie je schopný reagovať na zjavné porušovanie ľudských práv v krajine, ktorej úloha v politike EÚ by sa mala rozširovať.
<P>
Pani Georgievová, politika otvorených dverí a študentská výmena v Bielorusku zlyhali, zlyhali dnes, takže prosím, neopakujte to isté o výmene študentov, počúvame to už päť rokov. Je to prehra, ktorá znížila dôveryhodnosť Únie. Európska únia je v súčasnosti slabým a nerozhodným hráčom. Vie to Washington, vie to aj Moskva a vychádzajúc z rozporuplných reakcií na krízu v Bielorusku to vie aj Minsk.
<SPEAKER ID="188" NAME="Jacek Protasiewicz" AFFILIATION="PPE">
(PL) Vážený pán predseda, ako predseda delegácie Európskeho parlamentu pre vzťahy s Bieloruskom som často v kontakte nielen so zástupcami opozície, občianskej spoločnosti a mimovládnych organizácií, ale aj so zástupcami oficiálnych orgánov. Počúvam ich argumenty o tom, že Bielorusko má právo prijať určité medzinárodné štandardy vlastným tempom.
<P>
Teoreticky by Európska únia nemala na túto zodpovednú, zvrchovanú krajinu vyvíjať nátlak, pretože za vnútornú situáciu v krajine zodpovedajú jej orgány. Teoreticky by bolo možné s týmito krokmi súhlasiť, prinajmenšom je možné súhlasiť so skutočnosťou, že v medzinárodných normách, ktoré Bielorusko samo prijalo svojím rozhodnutím pripojiť sa k Organizácii pre bezpečnosť a spoluprácu v Európe, sa ľudské práva nepovažujú za vnútornú záležitosť.
<P>
Ako sme boli nedávno svedkami v Iwienieci, mestečku v strednom Bielorusku, orgány použili, lepšie povedané zneužili policajné sily proti skupine starších ľudí, dôchodcov, pod vedením Teresy Sobolovej, ktorá z vlastnej iniciatívy získala značné prostriedky, najmä zo zahraničia. Tieto prostriedky použila na obnovu zničenej budovy v centre mesta, z ktorej urobila živé kultúrne a spoločenské centrum pre poľskú menšinu. Na týchto ľudí poslali políciu ešte skôr, ako súd rozhodol o právnom štatúte tejto budovy. Následne ľuďom, ktorých aktivisti zavolali ako svedkov, nebolo dovolené svedčiť na súde, čím sa zabránilo spravodlivému súdnemu procesu.
<P>
Takto sa medzinárodné normy neuplatňujú. Bielorusko sa vzďaľuje medzinárodným normám, normám, ku ktorým sa samo zaviazalo a ktoré prisľúbilo rešpektovať ako súčasť dialógu s Európskou úniou. Preto by som chcel povedať ešte jednu vec. Môžeme hovoriť o sankciách, aj na ne príde čas. Za najdôležitejšie však považujem, aby hospodárska pomoc, o ktorej uvažujeme, bola podmienená zákazom týchto praktík a skutočnou liberalizáciou a demokratizáciou v Bielorusku.
<SPEAKER ID="189" NAME="Justas Vincas Paleckis" AFFILIATION="S&amp;D">
(LT) Vládne inštitúcie musia okamžite vyriešiť konflikty a nezhody v súvislosti s poľskými menšinovými organizáciami v Bielorusku a musia ich vyriešiť demokraticky, bez použitia sily alebo násilia. Podporujem aj názor pani komisárky, že musíme pokračovať v spolupráci a udržiavať vzájomné kontakty medzi ľuďmi. Zajtra sa po mnohých rokoch uskutoční prvá oficiálna návšteva delegácie Európskeho parlamentu v Bielorusku. Dúfajme, že bude možné viesť otvorené rozhovory s opozíciou i s vládou. Dojmy z návštevy Minska v súvislosti so spomínaným konfliktom, ako aj účasť Bieloruska v parlamentnom zhromaždení Euronest môžu prispieť k tomu, aby sa vzťahy EÚ s Bieloruskom začali uberať správnym smerom. Komunálne voľby, ktoré sa budú konať o dva mesiace, sú ešte dôležitejším lakmusovým papierikom, ktorý otvorí vyhliadky na zlepšenie vzťahov. Tentoraz by voľby nemali byť bez možnosti výberu, keď médiá spievajú tú istú pesničku a opozícia nemá žiadne slovo a je ignorovaná. Keďže sčítavanie volebných hlasov nebolo monitorované, takmer 100 % voličov podporovalo jednu politickú stranu a poslanci sa v konečnom dôsledku nevolili, ale menovali.
<SPEAKER ID="190" NAME="Marek Henryk Migalski" AFFILIATION="ECR">
(PL) Vážený pán predseda, pán Liberadzki zo Skupiny progresívnej aliancie socialistov a demokratov v Európskom parlamente v úvode pochválil orgány Európskej únie za ich reakciu. Práve pre vašu skupinu, pán Liberadzki, dnes nemôžeme prijať uznesenie, takže možno máte naozaj pocit zadosťučinenia. Ak nám však pani Georgievová, ktorá sa touto problematikou dennodenne zaoberá, dnes hovorí o tom, čo sa navrhlo, nuž, neviem, či s tým môže byť niekto spokojný. Možno budete spokojní vy, pán Liberadzki, a možno aj vaša skupina, ale určite nebudú spokojní Bielorusi, ani tí, ktorí chcú ich dobro. Ak pani komisárka Georgievová, ktorá má na prejav päť minút, využije iba dve minúty tohto vzácneho času, znamená to, že vaše slová, pani Georgievová, sú nielenže málo presvedčivé, ale myslím si, že ste nevyužili možnosť jasne sa vyjadriť k danej téme. Preto vás vyzývam, pani Georgievová, a rovnako aj orgány Európskej únie, aby ste využili nástroje, ktoré máte k dispozícii, a postavili sa proti porušovaniu ľudských práv. Nehovoríme iba o porušovaní práv občanov poľského pôvodu, hovoríme o porušovaní ľudských práv.
<SPEAKER ID="191" NAME="Edit Bauer" AFFILIATION="PPE">
(HU) Udalosti posledných dní, ktorých sme boli svedkami v Bielorusku, sú desivým príkladom politického útlaku demokratickej opozície a poľskej menšiny. Väznenie politických oponentov a zastrašovanie zástupcov menšiny sú dobre známe praktiky využívané v autoritatívnych režimoch. Ako občianka Slovenska a zástupkyňa menšiny chápem postavenie poľskej menšiny i neľahkú situáciu pani Borysovej v Bielorusku. Zaobchádzanie s menšinami ako s nepriateľmi a rukojemníkmi susednej krajiny je regresívny politický manéver, ku ktorému sa zvyčajne politické vedenie uchyľuje vtedy, keď má problémy. Prenasledovanie národnostných menšín je súčasťou politických praktík v nedemokratických režimoch. Práva menšín sú však neoddeliteľnou súčasťou všeobecných ľudských práv, čo potvrdzuje aj Rámcový dohovor Rady Európy. Porušovanie práv menšín, prenasledovanie, zastrašovanie a diskrimináciu osôb patriacich k menšinám preto nemôžeme považovať za vnútornú záležitosť krajiny. Z toho dôvodu je výhražný, vydieračský odkaz bieloruskej vlády, ktorý poslancom tlmočil veľvyslanec Bieloruska, absolútne neprijateľný. Pán predseda, Európsky parlament môže vláde Bieloruska poslať len jediný odkaz, a to taký, že jej represia demokratickej opozície a politika hrozieb voči menšinám sú jednoducho neprijateľné.
<SPEAKER ID="192" NAME="Sławomir Witold Nitras" AFFILIATION="PPE">
(PL) Vážený pán predseda, slová pani komisárky Georgievovej som si vypočul veľmi pozorne a chcel by som povedať, že očakávam trochu energickejšie konanie. Mám pocit, že vyhlásenie pani Georgievovej by bolo rovnaké aj pred dvomi týždňami, pred týmito udalosťami. To je určite neprijateľné.
<P>
S jedným však súhlasím, len by som očakával badateľne lepšie účinky a trochu iný dôraz. Je pravda, že tí, ktorí dnes žiadajú sankcie, niekedy zabúdajú, že sankcie už boli uvalené, a že bieloruská politika sa napriek týmto sankciám vôbec nezmenila.
<P>
Dnes nemôžeme hovoriť o tom, že budeme podporovať občiansku spoločnosť v Bielorusku, pretože tí, ktorí túto krajinu navštívili, vedia, že občianska spoločnosť sa vlastne ešte len začína budovať. Dnes od európskych inštitúcií očakávam, že záväzky, ktoré má štát voči svojim občanom a ktoré Bielorusko neplní, splní za tento štát Európska únia. Očakávam, že v Bielorusku pomôžeme založiť nezávislé médiá, že podporíme prvú slobodnú televíznu stanicu, ktorá tu vznikla a ktorú, ak sa nemýlim, doteraz financovali vlády dvoch európskych krajín. Očakávam, že mnohým občanom Bieloruska vytvoríme reálne možnosti na štúdium v Európe, pretože občiansku spoločnosť budujú práve občania.
<SPEAKER ID="193" NAME="Mirosław Piotrowski" AFFILIATION="ECR">
(PL) Vážený pán predseda, počas predchádzajúceho volebného obdobia prijal Európsky parlament v súvislosti s Bieloruskom niekoľko uznesení, ktoré výstižne charakterizovali situáciu a vyzývali Lukašenkov režim, aby zabránil porušovaniu ľudských práv.
<P>
Európska únia preukázala dobrú vôľu čiastočným zrušením vízovej povinnosti voči bieloruským úradníkom. S prekvapením a znepokojením sledujeme súčasnú agresívnu politiku bieloruských orgánov voči národnostným menšinám, najmä voči poľskej komunite. Túto politiku by sme mali vnímať v kontexte príprav na budúcoročné voľby v Bielorusku.
<P>
Nezákonná konfiškácia majetku patriaceho poľskej menšine a zjavné utláčanie opozičných vodcov, ktorí, mimochodom, získali Sacharovovu cenu Európskeho parlamentu, sú očividnou provokáciou voči našej inštitúcii. Náš Parlament by mal okrem tradičnej reakcie formou príslušného uznesenia prijať aj konkrétne opatrenie s cieľom potrestať bieloruské orgány a mal by požiadať pani Ashtonovú, aby v súlade s článkom 33 Lisabonskej zmluvy vymenovala osobitného predstaviteľa pre monitorovanie porušovania ľudských práv v Bielorusku.
<SPEAKER ID="194" NAME="Krzysztof Lisek" AFFILIATION="PPE">
(PL) Vážený pán predseda, pani Georgievová, som veľmi rád, že tu v Európskom parlamente hovoríme o Bielorusku, ale slová nestačia. Dnes by Európska únia mala - a to očakávam od Európskej komisie - pripraviť strategický plán na podporu demokratickej opozície, občianskej spoločnosti a mimovládnych organizácií a na podporu slobodných médií. Hovoríme tu o záležitostiach, ako sú demokracia a ľudské práva, ktoré sú pre nás prirodzené a na ktorých je Európa postavená. Väčšina ľudí tvoriacich bieloruskú spoločnosť môže o týchto hodnotách iba snívať. Preto očakávame, že Európska komisia vypracuje strategický plán na pomoc občianskej spoločnosti.
<SPEAKER ID="195" NAME="Diego López Garrido" LANGUAGE="ES">
Vážený pán predseda, vychádzajúc z týchto prejavov môžem s poslancami, ktorí odsúdili porušovanie ľudských práv v Bielorusku, len súhlasiť. V tomto konkrétnom prípade išlo o menšinu, poľskú menšinu žijúcu v tejto krajine. Táto udalosť sa týka Európskej únie nielen preto, že ide o menšinu, ktorá má svoje národné korene v krajine Európskej únie, ale aj preto, že hovoríme o vážnom porušovaní ľudských práv menšín, a z toho dôvodu by náš postoj bol rovnaký bez ohľadu na to, či by išlo o poľskú alebo inú menšinu.
<P>
Hovoríme o porušovaní ľudských práv ako súčasti všeobecných práv, preto nejde o záležitosť, ktorá by si nutne vyžadovala reakciu Európskej únie len preto, že sa tento prípad týka poľskej menšiny. Rovnaký názor by sme mali vyjadriť aj keby išlo o inú menšinu, pretože všetky ľudské práva sú nedeliteľné a všeobecné.
<P>
Podľa môjho názoru by na chyby režimu a porušovanie ľudských práv nemali doplácať občania štátu.
<P>
Preto sme presvedčení, že pre Bielorusko má zotrvanie vo Východnom partnerstve veľký význam. Dôležitá je aj skutočnosť, ktorú spomínala pani komisárka Georgievová v súvislosti so vzájomnými kontaktmi medzi ľuďmi. To všetko je dôležité a rovnako dôležité je, samozrejme, aj to, ako mnohí z vás povedali, aby sme bieloruským orgánom nepretržite, jasne a priamo vyjadrovali náš jednoznačne kritický a odmietavý postoj k porušovaniu ľudských práv.
<P>
Touto záležitosťou sa, mimochodom, bude zaoberať vysoká predstaviteľka pani Ashtonová, keďže situáciu sleduje v úzkej spolupráci s predsedom pánom Buzekom, ktorý dnes vedie rozpravu. Pani Ashtonová plánuje na riešenie tohto problému využiť aj nadchádzajúcu inauguráciu pána Janukoviča v Kyjeve, na ktorej by sa mal zúčastniť aj pán Lukašenko. O tomto probléme bude neskôr rokovať Výbor pre zahraničné veci Európskej únie, pretože ide o veľmi dôležitú záležitosť. Preto som rád, že sme dnes mohli o tomto probléme v Parlamente v krátkom čase rokovať.
<SPEAKER ID="196" NAME="Kristalina Georgieva">
členka Komisie. - Vážený pán predseda, predovšetkým by som chcela poďakovať poslancom za diskusiu v tomto Parlamente a zároveň by som chcela uviesť štyri pripomienky.
<P>
Po prvé, rešpektovanie ľudských práv je bezpodmienečným základom vonkajších vzťahov Európskej únie a pilierom, na ktorom sú postavené rokovania so všetkými krajinami, Bielorusko nevynímajúc.
<P>
Po druhé, úroveň demokracie v Bielorusku je v poslednej dobe veľmi nízka, ale jej úpadok sa nezačal minulý týždeň. Začal niekedy v polovici roku 2009 a táto skutočnosť viedla Radu ministrov EÚ v novembri 2009 k tomu, aby požiadala Komisiu o vypracovanie návrhu takzvaného "spoločného predbežného plánu" na podporu zavedenia reforiem v Bielorusku. Útvary Komisie pripravili návrh spoločného predbežného plánu reforiem. Teraz ho má vysoká predstaviteľka, ktorá určite rada zohľadní odporúčania vyšetrovacej misie, ktorú Parlament začína zajtra.
<P>
Po tretie, pri spätnej väzbe na spoločný predbežný plán a vzhľadom na jeho ukončenie by pani vysoká predstaviteľka mala brať do úvahy posledné udalosti.
<P>
Na záver mi dovoľte uviesť posledný, štvrtý bod. V druhej polovici 80. rokov začala v bývalom Sovietskom zväze perestrojka, ktorá umožnila mnohým ľuďom - vrátane mňa - využiť výmeny študentov a pracovníkov. Dostala som sa na Londýnsku ekonomickú školu. To zásadným spôsobom zmenilo môj pracovný život. Určite som mohla byť viac nápomocná a užitočná pre vlastnú krajinu.
<P>
Sme pevne presvedčení, že otvorením demokratických kanálov pre krajiny pod represívnym režimom môžeme my Európania pomôcť týmto krajinám, a ako som povedala - a znovu to zopakujem -, chcem zdôrazniť význam a užitočnosť vzájomných medziľudských kontaktov, význam podpory obchodu, význam toho, aby sme sa napriek mnohým ťažkostiam a veľmi nešťastnému správaniu sa voči menšinám, ktoré odsudzujeme, naďalej zaoberali Bieloruskom s cieľom zvýšiť šance bieloruských občanov dostať sa na cestu, ktorá ich privedie do slobodného sveta a spojí ich s Úniou. Zároveň chcem zopakovať výzvu, aby sme naďalej pokračovali týmto smerom.
<SPEAKER ID="197" NAME="Predseda">
Rozprava sa skončila.
<P>
Hlasovanie sa uskutoční počas schôdze nasledujúci mesiac.
<P>
Písomné vyhlásenia (článok 149)
<SPEAKER ID="198" NAME="Sebastian Valentin Bodu  " LANGUAGE="RO">
Bieloruská republika je jedným z európskych štátov, pre ktoré účasť vo Východnom partnerstve Európskej únie znamená vo vývoji bilaterálnych vzťahov, ako aj vo vývoji vzťahov medzi Bieloruskom a všetkými členskými štátmi EÚ dôležitý krok vpred. Toto partnerstvo považujeme za pozitívny nástroj na uskutočnenie zmien v Bieloruskej republike a dôraz v tomto mechanizme musíme klásť aj na postavenie občianskej spoločnosti v tejto krajine, pretože občianska spoločnosť zohráva dôležitú úlohu pri uplatňovaní zásad právneho štátu. Občianska spoločnosť udržiava najmä transparentnosť mechanizmu partnerstva a pomáha zlepšovať spoluprácu medzi Bieloruskom a EÚ. Okrem toho musí mať občianska spoločnosť ako súčasť partnerstva zaručenú účasť vo všetkých kľúčových procesoch (platformy, výbory atď.), ako aj vo verejnej kontrole týchto procesov. Bieloruská občianska spoločnosť musí mať možnosť podieľať sa na návrhoch programu spoločnosti, čo povedie k sociálnemu, hospodárskemu a demokratickému pokroku v Bielorusku. Preto je potrebné podporiť intenzívne rokovania medzi zástupcami občianskej spoločnosti a vládou.
<SPEAKER ID="199" NAME="Filip Kaczmarek  " LANGUAGE="PL">
Nedávny prípad represie aktivistov poľskej menšiny v Bielorusku predstavuje iba časť oveľa širšieho problému. Bieloruské orgány netolerujú žiadnu nezávislosť. Myšlienku občianskej spoločnosti nechcú uznať a neuznávajú. Akýkoľvek prejav nezávislosti sa považuje za politickú opozíciu. Preto nejde o vnútorný konflikt v mimovládnej organizácii ani o poľsko-bieloruský konflikt. Ide skôr o vyjadrenie jednotného postoja bieloruských orgánov, ktoré sa snažia zabrániť liberalizácii a demokratizácii. Škoda, že v Poľsku existujú politické sily, ktoré sa snažia využiť situáciu na dosiahnutie vlastných špecifických cieľov a udalosti v Bielorusku využívajú na diskreditáciu politiky poľskej vlády. Politici, ktorí sa správajú takto, celkom isto nechápu, že robia presne to, čo Lukašenko očakáva. Jeho záujmom je polarizovať a rozdeliť verejnú mienku v Poľsku a v Európe. Odmietnutie poľskej a európskej politiky voči Bielorusku je zneužitím slobody a má nepriaznivý vplyv na účinnosť spoločných opatrení na dosiahnutie slobody a demokracie v Bielorusku. Ďakujem vám.
