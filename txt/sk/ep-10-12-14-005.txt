<CHAPTER ID="005">
Základné práva v Európskej únii (2009) - účinné uplatňovanie po nadobudnutí platnosti Lisabonskej zmluvy (rozprava) 
<SPEAKER ID="009" NAME="Predsedajúci">
Ďalším bodom programu je správa pani Gálovej v mene Výboru pre občianske slobody, spravodlivosť a vnútorné veci o situácii v oblasti základných práv v Európskej únii (2009) - účinnom uplatňovaní po nadobudnutí platnosti Lisabonskej zmluvy.
<SPEAKER ID="010" NAME="Kinga Gál" LANGUAGE="HU">
Vážený pán predsedajúci, dámy a páni, prijatie Lisabonskej zmluvy so sebou prinieslo víziu a myšlienku silnej Európy, pokiaľ ide o právomoci Spoločenstva. Občanom ponúka sľub naplnenia tejto vízie. Týka sa to aj ochrany základných práv, a preto sa na rozdiel od predošlých rokov tohtoročná správa zaoberá týmito novými právnymi základmi a posilnenými i novovytvorenými právomocami a inštitúciami. Podrobne skúma situáciu, ktorá takto vznikla. Cieľom správy je ponúknuť nový a komplexný prístup v ochrane základných práv.
<P>
Od decembra 2009 spočíva ochrana základných ľudských práv v rámci Európskej únie na viacerých pilieroch. Na jednej strane sa zakladá na Lisabonskej zmluve a Charte základných práv, ktorá sa teraz stala právne záväznou. Charta sa stala štandardom pre tvorbu a uplatňovanie právnych predpisov EÚ inštitúciami EÚ i členskými štátmi. Podobným pilierom právneho systému Spoločenstva bude naše pristúpenie k Európskemu dohovoru o ochrane ľudských práv a základných slobôd, čo je proces, ktorý práve prebieha. Systém záruk ľudských práv zakotvených v právnych systémoch jednotlivých členských štátov však zostane podobným pilierom. Tieto právne základy budú tiež posilnené zriadenými inštitúciami Spoločenstva na úrovni Spoločenstva i členských štátov. Na úrovni Spoločenstva by som chcela spomenúť Komisiu, portfólio komisárky pre základné práva, pracovnú skupinu Rady a Parlament a spomedzi agentúr by som rada vyzdvihla úlohu Agentúry pre základné práva.
<P>
Cieľom mojej správy je zvýšiť povedomie tak, aby sa zaistila účinná a transparentná funkčnosť týchto existujúcich inštitúcií a mechanizmov, či už pri monitorovaní prijímania rozhodnutí alebo zákonov, zbere údajov, alebo prenose informácií, a aby neprisudzovali prioritu niektorým právam, pričom by zanedbávali iné. Je dôležité, aby jednotlivé inštitúcie nielen podávali správy, ale aby si tiež navzájom odpovedali a komentovali svoju činnosť. Každá inštitúcia by mala v oblasti ochrany ľudských práv využívať prácu ostatných inštitúcií a stavať na nej. Inštitúcie by svoje rozhodnutia mali prijímať v súlade, objektívne a na základe faktov.
<P>
Preto sme v tejto správe hodnotili, čo Parlament od týchto inštitúcií očakáva. Vyjadrili sme sa k oznámeniu Komisie zverejnenému v októbri, ktoré sa pridržiava podobnej koncepcie. Jedným z hlavných cieľov správy je zdôrazniť, že súčasná štruktúra základných práv sa musí začínať a končiť pri jednotlivcovi, čiže pri občanovi. To znamená, že musíme občanom poskytovať dostatok informácií, aby sme zaistili, že si uvedomia a pochopia svoje príležitosti a budú ich schopní využívať. Systém ochrany základných práv musí byť zrozumiteľný, prístupný a účinne využiteľný, pretože celá štruktúra má význam len do takej miery, do akej ju občania EÚ vedia využiť. Pri spĺňaní týchto cieľov musia zmienené inštitúcie a členské štáty prijať vyvažujúcu úlohu, ktorá EÚ umožní zvyšovať svoju vierohodnosť v očiach občanov. A napokon sa moja správa sústreďuje na tie oblasti, ktoré si vyžadujú nielen rýchle opatrenia, ale aj strednodobé až dlhodobé stratégie, napríklad na integráciu Rómov, boj proti detskej chudobe a otázku používania jazykov v menšinových spoločenstvách, aby som spomenula aspoň niektoré.
<P>
Dúfam, že správou, ktorú zajtra prijmeme, sa nám podarí vyslať ľahko zrozumiteľné a jasné posolstvo zmieneným inštitúciám: Komisii, Rade, agentúram, orgánom a súdom členských štátov, aby sa tento systém stal ešte účinnejším. V tomto vás žiadam o podporu, aby sme v súčasnom období, keď už Lisabonská zmluva nadobudla platnosť, mohli konať v tomto duchu. Základy, teda inštitúcie, už máme vytvorené.
<SPEAKER ID="011" NAME="Viviane Reding">
podpredsedníčka Komisie. - Vážený pán predsedajúci, dnešná rozprava o situácii v oblasti základných práv v Európskej únii je veľmi dôležitá nielen preto, lebo sa odohráva 10 rokov po vyhlásení charty - výročie charty bolo začiatkom tohto mesiaca -, ale aj preto, lebo ide o prvú rozpravu v Parlamente venovanú tomu, čo pani spravodajkyňa Gálová nazýva "novou, polisabonskou štruktúrou ľudských práv". Má úplnú pravdu. Začali sme s novým významom ľudských práv a základných práv v Európe. Chcela by som poďakovať pani spravodajkyni a členom Výboru pre občianske slobody, spravodlivosť a vnútorné veci za veľmi cenný prínos k tejto rozprave.
<P>
Dnes máme právne záväznú chartu, ktorá je súčasťou primárnej legislatívy EÚ. Ako ďalší krok musíme chartu uviesť do praxe. Presne z tohto dôvodu v októbri Komisia prijala oznámenie o stratégii účinného uplatňovania charty. Kľúčovým cieľom Komisie tu je v záujme všetkých ľudí žijúcich v EÚ zabezpečiť, aby práva ukotvené v charte boli čo najúčinnejšie. Vy ako poslanci tohto Parlamentu zastupujete týchto ľudí.
<P>
Charta nás musí viesť a my musíme ísť príkladom najmä vtedy, keď pripravujeme právne predpisy. To sa týka interných prípravných prác Komisie i prijímania v Parlamente a Rade, ako aj uplatňovania nových predpisov členskými štátmi.
<P>
Komisia presadila systematické posudzovanie vplyvu nových legislatívnych návrhov na základné práva prostredníctvom kontrolného zoznamu pre oblasť základných práv, ktorý budú používať všetky útvary Komisie. Teší ma, keď vidím, že správa pani Gálovej podporuje tento prístup. Zdôrazňuje najmä to, aké je pre Európsky parlament a Radu dôležité dbať na dodržiavanie charty v celom priebehu legislatívneho procesu. V súlade s chartou musí byť nielen predložený text, ale zohľadniť treba aj účinky neskorších pozmeňujúcich a doplňujúcich návrhov k danému textu. Každá inštitúcia sa preto musí zamyslieť nad tým, ako zabezpečí náležité posúdenie pozmeňujúcich a doplňujúcich návrhov k legislatívnym návrhom. Vítam, že správa vyzýva na skvalitnenie spolupráce medzi inštitúciami.
<P>
Musíme tiež pozorovať, ako sa bude charta uplatňovať pri vykonávaní právnych predpisov EÚ členskými štátmi. Chcela by som v tomto Parlamente zopakovať, že nebudem váhať s iniciovaním konania o porušení práva, keď to bude potrebné.
<P>
Správa tiež zdôrazňuje pristúpenie Európskej únie k Európskemu dohovoru o ochrane ľudských práv a základných slobôd. Rýchle pristúpenie Európskej únie k dohovoru má pre Komisiu vysokú prioritu. Rokovania úspešne prebiehajú a napredujeme rýchlym a konštruktívnym spôsobom. Ak všetko pôjde dobre, a zatiaľ sa to tak javí, dúfam, že sa nám podarí dospieť k záverečnej dohode v prvom polroku 2011. Veci teda napredujú rýchlo a dobre.
<P>
V plnej miere sa tiež hlásim k cieľu zaistiť bezproblémovú spoluprácu s medzinárodnými organizáciami. Tomuto sa venujeme dennodenne ako samozrejmosti. Komisia už zohľadňuje Dohovor OSN o právach dieťaťa pri príprave návrhov, ktoré môžu mať vplyv na deti. Nedávno sme tiež diskutovali o zdravotne postihnutých ľuďoch a je jasné, že aj v tejto oblasti uplatňujeme dohovor Organizácie Spojených národov v členských štátoch i na úrovni Európskej únie.
<P>
Spravodajkyňa hovorila o Agentúre pre základné práva, ktorá má zohrávať kľúčovú úlohu v tom, že nám bude dodávať porovnateľné a spoľahlivé údaje k situácii v 27 členských štátoch v oblastiach, kde EÚ môže konať. Aj tu chceme pracovať nielen v teórii, ale aj v praxi. Agentúru som napríklad požiadala, aby prispievala k činnosti pracovnej skupiny pre problematiku Rómov. Komisia je za rozšírenie mandátu agentúry tak, aby mohla svoju odbornosť poskytovať aj v oblastiach súdnej spolupráce v trestných veciach a policajnej spolupráce. Aby sme to umožnili, prijala Komisia 2. decembra návrh na zmenu a doplnenie viacročného rámca, ktorý obsahuje zoznam tematických oblastí, v ktorých môže agentúra pôsobiť.
<P>
Teraz by som rada prešla k niečomu novému, čo podľa mňa dokonale zapadá do línie pani spravodajkyne, a to je dynamika vytvorená Lisabonskou zmluvou, ktorú si musíme udržať. S týmto vedomím na jar 2011 Komisia zverejní svoju prvú výročnú správu o uplatňovaní charty. Zámerom je, aby bol takýto text výročnej správy zverejňovaný každú jar. Myslím si, že toto je vhodný okamih pre Parlament, aby sa zapojil a začal skutočnú diskusiu o tom, ako sa charta uplatňuje v praxi. Keď budeme na jar 2011 pripravovať prvú výročnú správu o uplatňovaní charty, zvýšenú pozornosť budem venovať správe Európskeho parlamentu aj iným aktivitám Parlamentu v oblasti základných práv. To nám umožní viesť nielen rozpravu o ľudských právach mimo Európskej únie, ako je zvykom v tomto Parlamente, ale aj každoročnú rozpravu o základných právach a o tom, ako ich uplatňujú rôzne vlády vo vnútri Európskej únie. Uvidíme tiež, či európske inštitúcie vykonávajú svoju prácu tak, ako by mali.
<SPEAKER ID="012" NAME="Simon Busuttil" LANGUAGE="MT">
Vážený pán predsedajúci, rád by som začal poďakovaním Kinge Gálovej za správu a najmä za to, že upriamila pozornosť na takú dôležitú tému, teda na Chartu základných práv pre Európsku úniu a jej uplatňovanie. Domnievam sa, že zameranie Kingy Gálovej na túto otázku bolo tento rok kľúčové. Chcel by som poukázať na to, aké je dôležité, aby sme aj naďalej považovali ľudské práva za základné ľudské práva, pretože niekedy sa obávam, že nie všetci interpretujeme koncepciu základných práv rovnako. V prvom rade treba vyjasniť, že ľudské práva neznamenajú, že by sme mali ignorovať napríklad koncepciu subsidiarity alebo že by sme mali pošliapavať rozličné hodnoty, ku ktorým sa hlásia členské štáty. Žiaľ, nájdu sa aj takí, ktorí sa práve týmto spôsobom snažia manipulovať s otázkou základných práv. Európska únia by mala prenechať riešenie etických otázok ako eutanázia a interrupcie členským štátom. Po druhé by sme mali dbať na to, aby základné práva boli skutočne základnými právami a nezahŕňali iné práva, ktoré sú síce tiež dôležité, no nepatria medzi základné, a preto je tu riziko, že budú nerealistické, ak sa na ne budeme pozerať v dnešnom kontexte. Typickým príkladom sú práva spojené s otázkami prisťahovalectva, ktoré majú značnú dôležitosť, no nejde vždy o základné práva. A napokon sa musíme snažiť prijímať rozumné pozície napríklad v oblastiach bezpečnosti a dôležitosti ochrany údajov. Preto na záver poviem, že si myslím, že potrebujeme základné práva, no zároveň musíme zaistiť, aby boli logické i realistické.
<SPEAKER ID="013" NAME="Monika Flašíková Beňová" LANGUAGE="SK">
Kolegyne a kolegovia, rovnako by som sa chcela poďakovať pani spravodajkyni, kolegyni Gál, lebo si myslím, že sa jej podarilo naplniť hlavný cieľ správy, a to je konkrétne vyjasniť úlohy, ktoré budú jednotlivé inštitúcie a mechanizmy hrať v novej post-lisabonskej architektúre základných práv.
<P>
Za kľúčové považujem tri oblasti obsiahnuté v správe. Je dôležité, aby Únia ochraňovala nielen práva svojich občanov a občianok, respektíve ľudí na jej území, ale musí sa stať aj celosvetovým lídrom v tejto oblasti. Z tohto hľadiska môže kľúčovú úlohu zohrať novovytvorená Európska služba pre vonkajšiu činnosť. Chcela by som preto vyzvať Komisiu, aby štruktúra, zdroje a aktivity diplomatickej služby boli formované tak, aby európska diplomacia mohla aj v zahraničí efektívne presadzovať základné práva.
<P>
Po druhé, demokracia a ľudské práva majú po Lisabone svoje nové vyjadrenie prostredníctvom nástroja európskej občianskej iniciatívy. Iniciatíva zvyšuje úlohu občanov a občianok Európskej únie a jej prostredníctvom majú možnosť iniciovať prijatie európskej legislatívy. A po tretie, chcela by som vyjadriť spokojnosť s tým, že správa vyzýva inštitúcie a členské štáty Únie, aby znásobili svoje snahy o zvyšovanie povedomia o základných právach.
<P>
Na záver mi dovoľte, aby som sa poďakovala pani spravodajkyni, že bola ústretová voči našim pripomienkam a že správa obsahuje aj nami požadovanú explicitnú zmienku o boji proti chudobe a sociálnemu vylúčeniu v časti, ktorá hovorí o aktivitách potrebných na ochranu základných práv.
<SPEAKER ID="014" NAME="Renate Weber">
v mene skupiny ALDE. - Vážený pán predsedajúci, zajtra popoludní budeme mať možnosť vymeniť si názory na situáciu v oblasti ľudských práv vo svete, ale dnes predpoludním sa sústreďujeme na aktuálny stav, pokiaľ ide o tieto práva v Európskej únii. Diskutovať najprv o Európskej únii a o zvyšku sveta až neskôr je podľa môjho názoru správne poradie - pretože predtým, ako budeme kritizovať iných, by sme si mali upratať u seba doma. Ak chceme, aby nás brali naozaj vážne, nesmieme zatvárať oči pred porušeniami ľudských práv na vlastnej pôde.
<P>
Toto uznesenie, ku ktorému chcem zablahoželať našej spravodajkyni pani Gálovej, sa sústreďuje na cestu napredovania pre politiku EÚ v oblasti ochrany ľudských práv a na pokrok po nadobudnutí platnosti Lisabonskej zmluvy. Nezaoberá sa iba otázkou, kto nesie za čo zodpovednosť, ale zameriava sa aj na témy, ktoré by mali byť v budúcnosti v stredobode nášho záujmu.
<P>
Rada by som len zdôraznila dve hľadiská. Tešila ma podpora vyjadrená vo Výbore pre občianske slobody, spravodlivosť a vnútorné veci myšlienke istého druhu mechanizmu zmrazenia, ktorým bude môcť Komisia pozastaviť účinnosť sporných vnútroštátnych opatrení či rozhodnutí dovtedy, kým nevydá formálne rozhodnutie o tom, či treba otvoriť konanie vo veci porušenia predpisov. Domnievam sa, že takýto mechanizmus prinesie pridanú hodnotu pri tvorbe vierohodnejšej politiky v oblasti základných práv v Európskej únii. Dúfam preto, že pri našom zajtrajšom hlasovaní celý Parlament vyjadrí podporu tomuto mechanizmu.
<P>
Druhé hľadisko sa týka práva a povinnosti nášho Parlamentu priebežne analyzovať situáciu v oblasti ľudských práv v členských štátoch a byť kritickým pri vyjadrovaní svojich názorov - keď to bude potrebné, aj s pomenovaním vinníkov.
<SPEAKER ID="015" NAME="Hélène Flautre" LANGUAGE="FR">
Vážený pán predsedajúci, toto je veľmi kvalitná správa - prvá po prijatí Lisabonskej zmluvy. Rada by som začala poďakovaním pani spravodajkyni Gálovej za náročnú prácu, vnímavosť a prínosnú spoluprácu. Chcela by som sa vrátiť k štyrom posolstvám obsiahnutým v tejto správe.
<P>
Prvé sa týka našej požiadavky, aby Komisia plnila svoju úlohu vo vzťahu k novým zdrojom, ktoré má k dispozícii, ako aj k nadobudnutiu platnosti Charty základných práv. Žiaľ, situácia rómskych občanov bola prvým praktickým prípadom, no Komisia sa napokon v tejto záležitosti zastavila na polceste a odvolávala sa výlučne na smernicu o slobodnom pohybe osôb.
<P>
Komisia sa vyhla otázke nediskriminácie na základe článku 21 Charty základných práv, no v budúcnosti nesmie takto váhať pri ratifikácii Európskeho dohovoru o ochrane ľudských práv a základných slobôd Úniou. Veľmi ma teší, keď vidím odhodlanie Únie úspešne zavŕšiť tento proces.
<P>
Pridaná hodnota tejto správy spočíva tiež v skutočnosti, že zdôrazňuje potrebu včasného odhaľovania potenciálnych porušení zavedením systému varovania. Tento systém okrem iného zabezpečuje, aby sa pozastavila účinnosť opatrení, pri ktorých máme podozrenie, že spôsobujú takéto porušenia, pokým neprebehne zrýchlený postup na zistenie toho, či odporujú základným právam.
<P>
Tiež by som naliehala na potrebu založiť systém prevencie napríklad podľa modelu mechanizmu všeobecného pravidelného preskúmania, ktorý sa používa v Rade Organizácie Spojených národov.
<P>
Ešte raz by som zdôraznila absolútnu potrebu konzistentnosti medzi internými a externými procesmi, ako ste už spomenuli, pani Redingová. V tomto smere predstavuje podpis readmisných dohôd EÚ skutočne náročnú úlohu.
<P>
Slepo podporujeme tieto dohody, hoci o skutočných podmienkach ich uplatňovania sa rozhoduje v spoločných výboroch, z ktorých je Parlament vylúčený.
<SPEAKER ID="016" NAME="Konrad Szymański" LANGUAGE="PL">
Vážený pán predsedajúci, tým, že sa Charta základných práv stala v Európe právne záväznou, máme do činenia s dvoma systémami ochrany ľudských práv, ktoré si do istej miery navzájom konkurujú. Jeden z týchto systémov sa zakladá na Charte základných práv a judikatúre Súdneho dvora, kým druhý sa zakladá na Európskom dohovore o ochrane ľudských práv a základných slobôd a judikatúre Európskeho súdu pre ľudské práva. Myslím si, že základnou úlohou, ktorú identifikuje správa pani Gálovej, je zaistenie spojitosti medzi týmito systémami z hľadiska obsahu aj inštitučných podmienok.
<P>
Chartu základných práv nemožno interpretovať tak, že to vyústi v predpoklad nových kompetencií pre Európsku úniu. Článok 51 to vyjadruje veľmi jasne, no myslím si, že sa oplatí pripomenúť každému, najmä poslancom tohto Parlamentu, že otázky týkajúce sa manželského práva, trestného práva a právnej ochrany nenarodeného života sa nedajú regulovať na úrovni EÚ, a to ani priamo, ani činnosťou žiadneho súdu či tribunálu. Toto politizovanie nástrojov ochrany ľudských práv môže viesť len k jednému - k poklesu dôvery v medzinárodné súdnictvo.
<SPEAKER ID="017" NAME="Marie-Christine Vergiat">
v mene skupiny GUE/NGL. - (FR) Vážený pán predsedajúci, aj ja by som sa chcela poďakovať našej spravodajkyni za ochotu počúvať a za jej prácu, ako aj všetkým tieňovým spravodajcom, ktorí prispeli ku kvalite tejto správy.
<P>
Pre nás je táto správa dôležitá, lebo vyvodzuje závery z jedného z mála pozitívnych výsledkov uplatňovania Lisabonskej zmluvy, ak sa uplatňuje účinne. Účinné dodržiavanie základných práv v Európskej únii je skutočne dôležitou, ak nie dokonca kľúčovou otázkou pre budúcnosť Európskej únie. Ale nebude stačiť iba vyjadrovať sa kvetnatou rečou.
<P>
Zmluva, Charta základných práv a čoskoro pristúpenie k Európskemu dohovoru o ochrane ľudských práv a základných slobôd nám v tejto oblasti poskytnú nové nástroje a Európskej únii a jej členom umožnia pokročiť do ďalšieho štádia.
<P>
Mnohí vravia, že ľudské práva sú súčasťou základných hodnôt Európskej únie, no málokto ich uznáva ako skutočne univerzálne a nedeliteľné. Nedeliteľnosť znamená, že všetky ľudské práva zakotvené v charte, ale aj v Európskom dohovore o ochrane ľudských práv a základných slobôd a vo všetkých európskych a medzinárodných dohovoroch vychádzajúcich zo Všeobecnej deklarácie ľudských práv majú rovnakú hodnotu, nech ide o ktorékoľvek právo.
<P>
Občianske a politické práva nie sú o nič dôležitejšie než hospodárske a sociálne práva. Právo na dôstojný život je napríklad rovnako dôležité ako náboženská sloboda.
<P>
Univerzálnosť znamená, že ľudské práva sú rovnaké pre všetkých bez ohľadu na ich národnosti, nezávisle od ich právneho postavenia. Vieme však, že právo na vzdelanie a právo na rodinný život, tiež ich uvádzam ako príklady, sa neustále ignorujú v takmer každom členskom štáte. Situácia v súvislosti s rómskymi občanmi je, žiaľ, pre to príznačná. Takže áno, Komisia sa musí odhodlať začať konania o porušení práva a byť v nich rovnako prísna, ako je prísna v hospodárskych záležitostiach.
<P>
Univerzálnosť tiež znamená, že ľudské práva majú rovnakú hodnotu na celom svete, a preto musí Európska únia ľudským právam prisúdiť rovnakú dôležitosť, akú vo svojej zahraničnej politike a v partnerských dohodách prisudzuje hospodárskym či diplomatickým otázkam. Nie je to tak v prípade krajín ako Tunisko, Líbya a Kolumbia a mohla by som spomenúť mnohé ďalšie. Takže áno, ide o zásadnú otázku, v stávke je vierohodnosť Európskej únie a budúcnosť jej zahraničnej politiky.
<SPEAKER ID="018" NAME="Krisztina Morvai" AFFILIATION="NI">
(HU) Vážený pán predsedajúci, ako Maďarka a žena-politička som hrdá na to, že to bola maďarská poslankyňa Kinga Gálová, ktorá so značným úsilím vytvorila toto veľmi významné dielo na tému lepšieho presadzovania ľudských práv a predniesla ho pred Európskou úniou. Za to by som sa jej chcela poďakovať.
<P>
Čo mi však v správe chýba, je dôraz na tradičné občianske a politické slobody. Sotva bude tu v EÚ niekto v lepšej pozícii než my Maďari, ak chceme zdôrazniť, že v Európskej únii problém nespočíva iba v diskriminácii menšín alebo integrácii Rómov, keď hovoríme o ľudských právach, ale aj v slobode vyjadrovania, zhromažďovania a prejavu. Nič to neilustruje lepšie než situácia v Maďarsku v rokoch 2002 až 2010. Výbor pre ľudské práva v maďarskom parlamente nedávno prijal veľmi dôslednú a podrobnú správu, ktorá pomocou rozhodnutí súdov, správ ombudsmana a iných prostriedkov názorne dokazuje, že maďarské socialistické vlády si v rokoch 2002 až 2010 udržiavali moc hrubým a neustálym porušovaním ľudských práv. Moja otázka pre pani spravodajkyňu znie, či je na jednej strane konečne možné túto konkrétnu maďarskú správu predstaviť Európskej únii v dnešnej situácii a či ju Európska únia preskúma, pretože to by bolo skutočne realistické znamenie, že v oblasti ľudských práv došlo k určitej zmene; a na druhej strane, ak sme schopní hovoriť o zvýšenej možnosti presadzovania ľudských práv v Európskej únii, ako by sme sa mohli lepšie vyhnúť incidentom podobným tomu, keď boli ľudia v Maďarsku v roku 2006 podvedení, najmä ak podpredsedom Výboru pre občianske slobody, spravodlivosť a vnútorné veci je naďalej osoba, ktorá bola v danom čase členom vlády, ktorá ľudí podviedla.
<SPEAKER ID="019" NAME="Salvatore Iacolino" AFFILIATION="PPE">
(IT) Vážený pán predsedajúci, pani komisárka, dámy a páni, o správe, ktorú tak kompetentne zostavila pani spravodajkyňa Gálová a ktorej silnou stránkou je jednak presný, jednak podrobný opis situácie v oblasti uplatňovania základných práv, sa dá vyjadriť iba priaznivo.
<P>
Chcel by som poukázať na niekoľko menších aspektov súvisiacich so samotným uplatňovaním. Vďaka Charte základných práv, ktorá je dnes povinná, a lisabonskému procesu, ktorý sa už nedá zastaviť, niet pochybností o tom, že táto podpora blaha a jednotlivca vychádza zo súboru hodnôt, ktoré sú skutočne spoločné, ako sa to v hmatateľnej forme preukazuje dosiahnutými reálnymi výsledkami.
<P>
Musíme mať preto na pamäti Lisabonskú zmluvu, Štokholmský program a základné zásady ako solidaritu, integráciu a boj proti organizovanému zločinu a terorizmu. Musíme mať na pamäti, že zásada subsidiarity, samozrejme, nemôže stáť v ceste dodržiavaniu základných práv v Európe ľudu.
<P>
O niekoľko dní schválime novú dokumentáciu a nové nariadenie v súvislosti s legislatívnou iniciatívou v prospech občanov proti obchodovaniu s ľuďmi. Tieto dokumenty sú navzájom integrované a jednoznačne vytvárajú aktualizovaný právny referenčný rámec. Všetky opatrenia majú presný cieľ: rešpektovanie ľudskej dôstojnosti.
<P>
Na záver by som rád uviedol, pán predsedajúci, že právomoc realizovať kontroly a uplatňovať skutočné sankcie sa musí v roku 2013 - Európskom roku občianstva adekvátne vykonávať. Toto by istotne mohol byť dôležitý faktor pri skutočnom posúdení významnosti opatrenia.
<SPEAKER ID="020" NAME="Michael Cashman" AFFILIATION="S&amp;D">
Vážený pán predsedajúci, či už pred Lisabonom, alebo po Lisabone, je toho veľmi málo, na čo môžeme byť hrdí. V Európe ešte stále môže byť človek diskriminovaný len preto, lebo je žena. Aj dnes sme počuli, ako tu v Parlamente zaznelo: žena si nemôže zvoliť, ako nakladať s vlastným telom. Ľudia tiež môžu byť diskriminovaní na základe veku, postihnutia, náboženského vyznania, presvedčenia či sexuálnej orientácie. Pri dodávkach tovarov a služieb stále nebadať žiadny pohyb v súvislosti so smernicou Rady. Kto žije v partnerstve, občianskom partnerstve či manželstve s osobou rovnakého pohlavia, môže byť členským štátom diskriminovaný podľa zásady koncepcie subsidiarity. Na tomto základe sa dá presadzovať nerovnosť.
<P>
Máme Európu dvoch rýchlostí, v ktorej sú si niektorí ľudia rovní a iní nie. Sedíme tu a nič nerobíme, hoci sme svedkami nárastu xenofóbie, rasizmu, antisemitizmu, homofóbie a transfóbie - a áno, pozrite sa, čo sa deje s Rómami.
<P>
Nevzali sme si z druhej svetovej vojny žiadne ponaučenie? Nevzali sme si žiadne ponaučenie z 30. rokov minulého storočia, keď sme sa odvrátili a boli nečinní, pretože prenasledovaní boli iní ako my? Nevidíme, že náboženstvo, slušné náboženstvo, sa používa ako ospravedlnenie rastúcej diskriminácie predovšetkým homosexuálnych, bisexuálnych a transsexuálnych mužov a žien? Nevidíme, že ukracovanie práv iných v konečnom dôsledku ukráti naše vlastné práva? Nemáme byť na čo hrdí.
<SPEAKER ID="021" NAME="Daniël van der Stoep" AFFILIATION="NI">
(NL) Vážený pán predsedajúci, je nanajvýš jasné, že Lisabonská zmluva volí iný prístup k základným právam oproti tomu, na ktorý sme boli predtým zvyknutí. V prvom rade, samozrejme, pre pristúpenie Európskej únie k Európskemu súdu pre ľudské práva, čo spôsobilo zvláštnu situáciu, v ktorej si navzájom konkurujú rôzne súdy. Stále nie je jasné, ako presne sa v tejto súvislosti budú veci vyvíjať. Obávam sa, že pristúpením Európskej únie k Európskemu súdu pre ľudské práva sme z právneho hľadiska možno vkročili na mínové pole. Mohla by sa k tomu vyjadriť pani komisárka?
<P>
Moja druhá poznámka sa týka trvalého vplyvu Charty základných práv na európske právne predpisy. Mám na pani komisárku konkrétnu otázku v súvislosti s rozsudkom vyneseným 9. novembra 2010 Súdnym dvorom Európskej únie. Ide o spojené veci Volkera a Hartmuta Eiferta pod referenčnými číslami C 92/09 a C 93/09. Stručne povedané, v týchto prípadoch išlo o právo na súkromie v protiklade s právom na verejný prístup k tokom európskeho financovania.
<P>
V týchto rozsudkoch súd rozhodol, že právo na súkromie má prednosť pred všeobecným záujmom európskej transparentnosti. Tento rozsudok ma veľmi prekvapil a veľmi rád by som sa dozvedel postoj pani komisárky k tejto záležitosti v súvislosti s trvalým vplyvom základných práv zaručených chartou na dnešné a budúce právne predpisy EÚ.
<SPEAKER ID="022" NAME="Milan Zver" AFFILIATION="PPE">
(SL) Vážený pán predsedajúci, v prvom rade by som chcel zablahoželať svojej kolegyni pani Gálovej k príprave dobrej správy. Je pravda, že v Európskej únii nastala nová situácia, pokiaľ ide o ochranu ľudských práv. Zdá sa mi, že sloboda sa rozširuje a že to je dobrá vec. Správa je vskutku súčasná, moderná - hovorí dokonca o tretej generácii ľudských práv a podobne.
<P>
No ochrana ľudských práv a slobôd zahŕňa aj nápravu krívd minulosti.
<P>
Možno sme v tejto správe poukázali na mnohé práva tretej generácie, ako sa nazývajú, ale na niektoré otázky sme zabudli, napríklad na vrátenie majetku skonfiškovaného totalitnými režimami pôvodným majiteľom či zariadenie dôstojného pohrebu mnohých ľudí, ktorých v strednej a východnej Európe v roku 1945 brutálne zavraždili a dodnes ležia iba v provizórnych hroboch.
<P>
Z tohto dôvodu my, súčasná generácia politikov s rozhodovacou právomocou, zodpovedáme za nápravu krívd minulosti. Až potom budeme môcť s čistým svedomím hovoriť o nových právach a slobodách tretej generácie, ako sa nazývajú, pre súčasnosť aj budúcnosť.
<SPEAKER ID="023" NAME="Kinga Göncz" AFFILIATION="S&amp;D">
(HU) Vážený pán predsedajúci, pani komisárka, s Lisabonskou zmluvou sa stala právne záväznou aj Charta základných práv a vytvorila sa možnosť začať konanie vo veci porušenia predpisov, ak sa nedodržiava. V niektorých členských štátoch sociálne napätie, ktoré vzniklo v dôsledku krízy, so sebou prinieslo obmedzenie demokratických práv namiesto toho, aby sa podnikli kroky v tomto smere. Prinieslo so sebou obmedzenie slobody médií, obmedzenie práva na štrajk, obchádzanie a oklieštenie sociálneho dialógu, zvýšenie diskriminácie a otrasenie základov právneho štátu a právnej istoty. Komisia má vo svojej úlohe ochrankyne zmlúv povinnosť všímať si takéto znamenia. Domnievame sa, že vytvorenie portfólia komisárky pre základné práva je dôležitým krokom. Pani Redingovú vyzývame, aby pravidelne monitorovala členské štáty a upozorňovala na prípady, keď sa porušujú základné práva a základné zásady demokracie, aby sme zaistili, že nebudú povinné iba pre kandidátske krajiny pred vstupom do EÚ, ale aj po ňom. Ak to nedokážeme, ešte viac to oslabí vierohodnosť EÚ.
<SPEAKER ID="024" NAME="Monica Luisa Macovei" AFFILIATION="PPE">
(RO) Vážený pán predsedajúci, začala by som blahoželaním Kinge Gálovej k jej správe.
<P>
V súčasnosti máme spoločenstvo hodnôt a zásad, ktoré sa odráža v komplexnom systéme ochrany ľudských práv zahŕňajúcom Chartu základných práv, najpokrokovejší regionálny kódex ľudských práv. Členské štáty musia pri zavádzaní právnych predpisov EÚ dodržiavať ustanovenia charty. Ustanovenia charty môžu priamo uplatňovať vnútroštátne súdy, čo im tiež dáva veľkú zodpovednosť.
<P>
Po druhé máme európsky dohovor a judikatúru Súdneho dvora v Štrasburgu. Poskytujú záruku individuálnych práv v členských štátoch. Pristúpenie Európskej únie k dohovoru zaistí, že Európsky dohovor o ochrane ľudských práv a základných slobôd sa bude uplatňovať aj na činnosť EÚ ako inštitúcie a činnosť členského štátu, ktorý vykonáva právne predpisy EÚ. Rozhodne musíme pozorne sledovať reformu súdu v Štrasburgu a jej vplyv na skracovanie konaní.
<P>
Po tretie majú členské štáty na vnútroštátnej úrovni povinnosť a príležitosť priamo uplatňovať ustanovenia zaručujúce základné slobody a realizovať ich vo svojich vlastných krajinách pomocou rozhodnutí svojich vlastných inštitúcií.
<P>
Právne aj inštitucionálne mechanizmy teda existujú. Kľúčovým slovom je realizácia, ktorá musí byť v záujme obetí rýchla a účinná. Ďalším kľúčovým slovom je koordinácia medzi inštitúciami, ktoré posudzujú porušovanie práv a rozhodujú o odškodnení.
<SPEAKER ID="025" NAME="Joanna Senyszyn" AFFILIATION="S&amp;D">
(PL) Vážený pán predsedajúci, začlenenie Charty základných práv do právnych predpisov EÚ nerozširuje rozsah kompetencií EÚ a je v súlade so zásadou subsidiarity, pretože charta je neoddeliteľnou súčasťou politiky EÚ. Znova preto vyzývam poľské orgány, aby splnili svoju povinnosť a prijali Chartu základných práv. To, že tak Poľsko dosiaľ neurobilo, nemá vecné odôvodnenie. Je to politické rozhodnutie, ktoré kompromituje našu krajinu a poškodzuje poľských občanov.
<P>
Prijatie charty je dôležité najmä v súvislosti s nadchádzajúcim poľským predsedníctvom. Všetci Európania musia mať rovnaké práva bez ohľadu na to, kde žijú a do akej miery je ich krajina v područí cirkvi. Toto, žiaľ, nechápe vždy dokonca ani poľský ústavný súd. Podľa môjho názoru má osobitnú dôležitosť dodržiavanie práv žien, jedinej väčšiny, ktorá je diskriminovaná. Znova preto vyzývam na prijatie európskej smernice zaoberajúcej sa násilím voči ženám vrátane sexuálneho a reprodukčného násilia, ako ho praktizujú určité členské štáty s plným schválením zo strany domácich právnych predpisov.
<SPEAKER ID="026" NAME="Ádám Kósa" AFFILIATION="PPE">
(HU) Vážený pán predsedajúci, na progresívnu časť správy už poukázali mnohí kolegovia poslanci. Konečne tu máme správu, ktorá pokrýva rôzne otázky súvisiace s ľudskými právami bez toho, že by uprednostňovala jednu oblasť na úkor inej. Mimoriadne ma teší, že správa špeciálne vyzdvihuje nediskrimináciu a rovnaké príležitosti. Správa vychádza z Charty základných práv. To je hlavná myšlienka môjho vystúpenia. Dodržiavanie a vymáhanie charty môže byť úspešné len vtedy, keď európska spoločnosť uzná, že všetky ľudské bytosti sú si rovné a že táto rovnosť sa dá dosiahnuť len rovnakým zaobchádzaním. Ak je niekto v akomkoľvek ohľade bez vlastného zavinenia znevýhodňovaný, treba mu poskytnúť vhodnú a primeranú pomoc, aby sa mohol stať osobou rovnakej hodnoty, občanom rovnakej hodnoty. Cesta vedúca k tomuto cieľu je náročná a aby sme ju zvládli, bude potrebná rozvážna práca. Správa pani Gálovej je na tejto ceste významným medzníkom. Som jej vďačný za jej vysoko prínosnú prácu.
<SPEAKER ID="027" NAME="Anna Záborská" AFFILIATION="PPE">
(SK) Rada by som upozornila na jedno nebezpečenstvo. Kombinácia rozličných foriem boja proti diskriminácii môže viesť k diskriminácii. Aj o tom sa hovorilo na stretnutí OBSE, ktoré sa konalo minulý týždeň vo Viedni.
<P>
Je to paradox, ale ak sa antidiskriminačná politika stane ideológiou, ľudia začnú byť diskriminovaní. Vidíme ako samotný pojem diskriminácie prekonal hranice svojej definície. Ak má Európska únia na tomto poli nejaký vážny deficit, tak je to ten vrátiť slovu "diskriminácia" jeho pôvodný význam, lebo dnes to už nevedia ani aktivisti za ľudské práva a niekedy ani naša vlastná agentúra Európskej únie pre základné práva. Prihováram sa preto za demokratickú kontrolu tejto inštitúcie. V opačnom prípade zostane možno aj finančne nákladnou príťažou reputácie nielen Európskej komisie, ale nepriamo celej Európskej únie.
<SPEAKER ID="028" NAME="Csaba Sándor Tabajdi" AFFILIATION="S&amp;D">
(HU) Vážený pán predsedajúci, spravodajkyňa urobila skvelú prácu. No aby som odcitoval obľúbené maďarské úslovie, ak ju nepremeníme na prax, bude nám asi tak užitočná ako zdochnutému koňovi podkovy. V Európskej komisii nevidím politickú vôľu presadzovať tieto práva a iniciovať voči členským štátom konania o porušení práva. Veľmi verím pani Redingovej. Má viac odvahy než všetci muži-komisári dokopy, pretože sa odvážila oponovať pánovi Sarkozymu, hoci pán Barroso sa ju dlhý čas snažil odhovoriť, aby to nerobila. V nadchádzajúcom období si bude musieť poradiť s náročnou úlohou, pretože maďarská vláda, ktorá sa ujme predsedníctva EÚ, sa dopúšťa závažných porušení základných práv. Obmedzuje slobodu médií, ruší práva odborov vo vzťahu k štátnym zamestnancom a zlyháva pri ochrane súkromného vlastníctva, keď si privlastňuje súkromné dôchodkové úspory troch miliónov občanov. Táto vláda porušuje základné práva a vy, pani Redingová, musíte mať odvahu iniciovať konanie vo veci porušenia predpisov.
<SPEAKER ID="029" NAME="Sonia Alfano" AFFILIATION="ALDE">
(IT) Vážený pán predsedajúci, navzdory Európskemu dohovoru o ochrane ľudských práv a základných slobôd, Charte základných práv, článkom 6 a 7 Zmluvy o Európskej únii a ústavám jednotlivých štátov sme každodenne svedkami závažného porušovania ľudských práv v Európskej únii a v členských štátoch.
<P>
V našej krajine - Taliansku - je pri moci režim, v ktorom sa porušuje sloboda tlače, politické strany sa zúčastňujú volieb po predložení sfalšovaných podpisov, štátne tajomstvo zakrýva násilné útoky (vrátane útokov mafie), náš premiér - hoci dúfame, že už nie nadlho - profituje z medzinárodnej spolupráce s režimami, aké vládnu v Rusku a Líbyi, ako to potvrdil aj portál WikiLeaks. Európska únia nemôže pred týmto všetkým zatvárať oči.
<P>
Z týchto dôvodov podporujem správu obsahujúcu mnohé z pozmeňujúcich a doplňujúcich návrhov, ktoré som predložila a ktoré boli schválené vo Výbore pre občianske slobody, spravodlivosť a vnútorné veci. Spomedzi nich by som upozornila na odseky 20 a 40, ktoré vyzývajú na monitorovanie a sankcionovanie porušovania ľudských práv a na zmrazenie vnútroštátnych legislatívnych návrhov s potenciálom porušovania ľudských práv predtým, ako sa stanú zákonmi, a to až pokým ich EÚ neschváli.
<P>
Podporila som tiež podnet využiť články 6 a 7 Zmluvy o Európskej únii na riešenie otázok porušovania ľudských práv a posilnenie mandátu Agentúry pre základné práva.
<P>
Správa obsahuje početné pozitívne zmienky o menšinách, právach, homosexuálnych, bisexuálnych a transsexuálnych mužoch a ženách, prisťahovalcoch a žiadateľoch o azyl, o slobode tlače a sociálnych právach. Z týchto dôvodov by som chcela kolegov poslancov vyzvať, aby za ňu hlasovali.
<SPEAKER ID="030" NAME="Ilda Figueiredo" AFFILIATION="GUE/NGL">
(PT) Vážený pán predsedajúci, všetci si uvedomujeme, že v krajinách Európskej únie naďalej existujú mnohé druhy diskriminácie ovplyvňujúce rôzne časti populácie a kultúrne menšiny. Nemôžeme však zabudnúť, že voči ženám existuje všeobecná diskriminácia: diskrimináciu žien naďalej vo väčšej či menšej miere cítiť v mnohých rozličných oblastiach členských štátov EÚ. Ženy majú stále ťažkosti pri hľadaní zamestnania a služobnom postupe v rámci kariéry, naďalej sa stávajú obeťou nízkych miezd a iných foriem diskriminácie, ktorá ich vždy ovplyvňuje. Rozdiely v odmeňovaní mužov a žien v EÚ sú na úrovni 18 %. Preto potrebujeme naliehavé opatrenia, aby sme mohli bojovať s týmito diskriminačnými situáciami.
<SPEAKER ID="031" NAME="Franz Obermayr" AFFILIATION="NI">
(DE) Vážený pán predsedajúci, pristúpenie EÚ k Dohovoru o ochrane ľudských práv a základných slobôd tiež skrýva riziko, že Európsky súd pre ľudské práva bude môcť vynášať rozsudky o ktoromkoľvek právnom akte EÚ. Sudcovia Európskeho súdneho dvora nás už varovali pred týmto krokom.
<P>
Veľmi pochybujem o tom, že Európsky súd pre ľudské práva bude vždy vynášať neutrálne a primerané rozsudky. Jeho predseda sám priznal, že prípady prednesené žiadateľmi o azyl bude skúmať podrobnejšie než iné prípady. Prednostné zaobchádzanie s niektorými sťažovateľmi nie je správaním vhodným pre neutrálneho sudcu. Európsky súd pre ľudské práva sa v súčasnosti snaží pozastaviť platnosť Dublinského dohovoru a znemožniť vyhostenia z Rakúska do Grécka. Prečo? Je Grécko nebezpečné? Naozaj sa chceme podriadiť súdu, ktorý chce zakázať kríž v školských triedach? Kríž je symbolom kresťanstva, jedného zo základov Európy a našich základných hodnôt.
<P>
Ak je zrejmé, že Európsky súd pre ľudské práva také ľudské práva nedodržiava, nevidím spôsob, ako by sme ho tu mohli uznať ako schválený a náležitý rozhodovací orgán.
<SPEAKER ID="032" NAME="Alajos Mészáros" AFFILIATION="PPE">
(HU) Vážený pán predsedajúci, Európska únia v záujme presadzovania základných práv vždy bola ochotná kritizovať krajiny mimo svojich hraníc. No v prípade svojich vlastných členských štátov je po ich pristúpení často bezmocná. Takto by sme nemali ďalej pokračovať, pretože dnes to nie sú iba hospodárske zásady, ktoré nás spájajú. Správa pani Gálovej zhŕňa najnaliehavejšie a najdôležitejšie kroky pri rozvoji vnútornej ochrany základných práv. Potrebujeme účinný systém ochrany práv a vďaka Lisabonskej zmluve sa nám ho teraz podarí založiť. Porušovanie základných práv občanov nesmie zostať bez následkov. Musíme byť schopní na úrovni členského štátu i Európskej únie brať na zodpovednosť tých, ktorí sa dopúšťajú porušovania práv.
<P>
Môžem iba súhlasiť s pani Redingovou v tom, že Komisia by mala uplatňovať svoje právo iniciovať konanie o porušení práva vo všetkých odôvodnených prípadoch. Rozšírenie súboru dostupných konaní o konanie s blokujúcim účinkom môže poslúžiť ako účinný nástroj pri ochrane práv proti opatreniam členských štátov porušujúcim základné práva. Áno, musíme chrániť zdravotne postihnutých ľudí, odstrániť diskrimináciu a v neposlednom rade chrániť aj európsku jazykovú rozmanitosť.
<SPEAKER ID="033" NAME="Vilija Blinkevičiūt" AFFILIATION="S&amp;D">
(LT) Vážený pán predsedajúci, otázkou ľudských práv sa treba zaoberať na európskej úrovni a samotné členské štáty takisto musia prevziať zodpovednosť za zaručenie základných práv svojich občanov. Na európskej úrovni je napríklad veľmi dôležité založiť stratégiu Európskej únie v oblasti práv dieťaťa, pretože nie všetky členské štáty sú schopné zaručiť ochranu práv dieťaťa na vnútroštátnej úrovni. Preto je nevyhnutné vytvoriť praktické opatrenia na boj proti zneužívaniu detí, sexuálnemu vykorisťovaniu a detskej pornografii.
<P>
Zdravotne postihnutí ľudia, ktorí naďalej trpia diskrimináciou vo svojom spoločenskom, profesionálnom a kultúrnom živote, sú ďalšou prioritou. Musíme preto založiť konkrétny systém právnych predpisov EÚ o právach zdravotne postihnutých ľudí a vyvinúť stratégiu EÚ pre túto oblasť.
<P>
Zdôraznila by som, že boj proti obchodovaniu s ľuďmi, najmä so ženami a deťmi, zostáva obrovským problémom a jedným z najhorších prípadov porušovania ľudských práv.
<P>
Je tiež veľmi dôležité bojovať proti chudobe a sociálnemu vylúčeniu, najmä vo vzťahu k starším ľuďom, ktorí počas recesie utrpeli najviac.
<SPEAKER ID="034" NAME="Viviane Reding" LANGUAGE="FR">
Vážený pán predsedajúci, chcela by som sa poďakovať všetkým členom výboru, ktorí s pani spravodajkyňou Gálovou spolupracovali na týchto oblastiach, ako aj všetkým poslancom, ktorí dnes vystúpili tu v Parlamente, čím preukázali, že základné práva sú veľmi dôležité. Môžem len podporiť, čo už povedali viacerí poslanci, a to, že je najvyšší čas, aby sme sa zamerali na základné práva vo vnútri Európskej únie, aby sme boli vierohodní a mohli hovoriť aj o základných právach mimo Európskej únie. Túto otázku sme trochu zanedbávali, ale v budúcnosti to tak nebude.
<P>
Myslím si, že výročná správa Komisie o uplatňovaní charty, ktorá do detailu rozvedie všetky postrehy, ktoré ste tu všetci predniesli o konkrétnych druhoch diskriminácie, nám skutočne každoročne umožní prediskutovať si, čo nefunguje, a vynasnažiť sa to napraviť.
<P>
Ako napraviť? Je tu predstava o "mechanizme zmrazenia", ako ho nazvala spravodajkyňa, systéme prevencie, ktorý by umožnil zasahovať v súvislosti s opatrením prijatým členským štátom až do okamihu jeho zavedenia. Požiadala som svojich odborníkov o analýzu takéhoto mechanizmu a inštitučné otázky, ktoré vyvoláva, sú veľmi zložité. Nateraz - hoci budeme musieť pokračovať v analýze, aby sme zistili, čo sa naozaj deje - sa mi zdá, že nemáme právny základ na to, aby sme mohli konať týmto spôsobom a že by bola potrebná zmena v zmluve na aktivovanie takéhoto mechanizmu prevencie. Je to zaujímavý nápad. Naďalej budeme hľadať mechanizmus, ktorý by sa dal použiť bez zmeny zmluvy tak, aby dokázal reagovať na najliehavejšie problémy.
<P>
Napriek tomu by som rada upozornila na skutočnosť, že chartu nemožno uplatňovať v absolútnom vyjadrení, čo je častá mylná predstava. Charta sa dá uplatniť iba vtedy, keď členské štáty zavádzajú európske predpisy, napríklad keď sa európska smernica, o ktorej sa rozhodlo medzi Radou a Parlamentom, následne začlení medzi európske právne predpisy. V takej situácii sa skutočne uplatňuje charta, no nie v absolútnom vyjadrení. V absolútnom vyjadrení, čiže pre všetky ostatné prípady, súdna právomoc zostáva vnútroštátnym súdom.
<P>
Keď sa Európska únia stane členom Dohovoru Rady Európy, objaví sa ďalšia dimenzia, ktorú potom budeme musieť naplniť, a týka sa spôsobu, ktorým riadime našu politiku v oblasti práv. Zdá sa mi, že práve toto má najvyššiu dôležitosť, ktorá presahuje všetky konkrétne otázky, ktoré tu zazneli (a odpoviem individuálne poslancom, ktorí ich položili) - myslím si, že hlavnou otázkou je tá základná.
<P>
Mimo EÚ, v našich členských štátoch, vo vnútri vlád si dôležitosť charty ešte plne neuvedomili. Čaká nás preto ešte práca na zvyšovaní povedomia tak, aby táto kultúra práv, táto politika hodnôt existovala v celej Európe, aby sa vždy, keď sa prijme nejaký zákon, keď sa uplatňuje nejaký zákon, ľudia všade mohli sami seba spýtať, či je v súlade s hodnotami, ku ktorým sa hlásime. To znamená, že v našom konaní sa ako vedúci politickí predstavitelia musíme samých seba takmer systematicky pýtať, či je naša činnosť v súlade so základnými právami, ku ktorým sa hlásime.
<P>
Zdá sa mi, že toto je ten najdôležitejší prvok. Dokonca vám môžem povedať, že Komisia má dnes prijať rozhodnutie, či sa má zrušiť doložka vykonateľnosti, alebo inými slovami, že predložíme návrh, aby boli súdne rozhodnutia platné všade v Európe. Toto rozhodnutie má zásadnú dôležitosť a pri návrhu týchto nových právnych predpisov sme sa po prvý raz zamerali na dodržiavanie základných práv. Nerealizovali sme len hospodársku analýzu a neskúmali sme len vplyv na trh - skúmali sme aj vplyv na hodnoty.
<P>
Ako vidíte, postupne sa približujeme tejto novej politike a myslím si, že v súhre medzi nami - Komisiou, Radou a Parlamentom - by sme mali zabezpečiť, aby sa táto výročná správa o uplatňovaní charty, ktorú predložím v mene Komisie a ktorú Parlament skritizuje alebo schváli, stala veľkým okamihom pravdy a príležitosťou zblízka sa pozrieť na tieto záležitosti. Ide tiež o to, aby sme vonkajšiemu svetu, našim voličom skutočne ukázali, že charta je živou entitou. Charta nie je iba textom - máme ju nato, aby sme ju uplatňovali v praxi. Ak sa nebude uplatňovať v praxi, zvolení zástupcovia občanov to povedia nahlas a jasne.
<P>
Toto sa musíme pokúsiť zaviesť v priebehu dvoch či troch rokov pred ďalšími voľbami. Myslím si, že tento cieľ môžeme dosiahnuť postupne, pričom prvý raz sa v tomto smere budeme môcť prejaviť na jar založením novej tradície tohto Parlamentu tak, aby už nikto nikdy nemohol povedať, keď sa budete v stredy alebo štvrtky zaoberať ľudskými právami mimo Únie: "Neupratali ste si ani vo svojom vlastnom dome." Urobme to spoločne!
<SPEAKER ID="035" NAME="Kinga Gál" LANGUAGE="HU">
Vážený pán predsedajúci, ďakujem vám, dámy a páni, za povzbudivé slová a slová podpory. Poďakovať by som chcela predovšetkým pani Redingovej za otvorenosť a spoluprácu, do ktorej sme zapojení už dlhší čas, a za jasné a konkrétne odpovede a posolstvá. Myslím si, že zretele tieňových spravodajcov a kolegov poslancov sú v konečnom dôsledku v tejto správe zahrnuté a že sme dosiahli prijateľné kompromisy. Nemôžem preto prijať opravné listy, ktoré boli teraz opätovne predložené plenárnemu zasadnutiu, lebo si myslím, že táto správa je prijateľná taká, aká je. Chcela by som podotknúť, že v systéme ochrany všeobecných základných práv by sme v žiadnom prípade nemali vyliať so špinavou vodou aj dieťa, a preto by sme mali vždy pamätať na konkrétne fakty a snažiť sa pretvoriť očakávania, o ktorých tu dnes diskutujeme, na niečo hmatateľné.
<P>
Preto ma teší, že na zajtrajšom plenárnom zasadnutí tieto konkrétne fakty uvidíme v téme boja proti obchodovaniu s ľuďmi, kde v oblasti ochrany obetí poskytneme osobitnú ochranu obetiam v detskom veku. O tom sa tiež teraz bude diskutovať v súvislosti s prijatím občianskej iniciatívy, v ktorej dôsledku budeme skutočne môcť hovoriť o Európe občanov, pretože európski občania získajú možnosť ovplyvňovať legislatívne postupy. Zároveň však považujem za symbolické, že zajtra budeme diskutovať a prijmeme správu o situácii v oblasti ľudských práv vo svete. Skutočnosť, že maďarské predsedníctvo si takisto určuje priority v podobnom duchu a že kladie dôraz na posilnenie EÚ, ktorá bude blízka svojim občanom, je vítaná. Rada by som však kolegom poslancom pripomenula, že by sme sa mali vyhnúť uplatňovaniu dvojitého metra najmä tu v tomto Parlamente. Hovorím to svojim kolegom poslancom, ktorí boli možno celé roky (tu sa obraciam na svojich kolegov, maďarských socialistických poslancov) zapojení do najzávažnejšieho porušovania ľudských práv, ale teraz kritizujú iných na základe nepodložených obvinení len preto, aby znova získali dôveru voličov, ktorú možno stratili práve vinou porušovania ľudských práv. Ďakujem všetkým za spoluprácu a pomoc.
<SPEAKER ID="036" NAME="Michael Cashman" AFFILIATION="S&amp;D">
Vážený pán predsedajúci, musím odmietnuť urážku, ktorú vyslovila pani Gálová na adresu socialistov, že podkopávajú ľudské práva. Nie je možné takto niekoho napádať bez toho, aby sme ho absolútne konkretizovali a priniesli úplne zásadné, konkrétne dôkazy.
<SPEAKER ID="037" NAME="Predsedajúci">
Rozprava sa skončila.
<P>
Písomné vyhlásenia (článok 149)
<SPEAKER ID="999" NAME="Alexander Mirsky" AFFILIATION="S&amp;D">
písomne. - Rád by som vyjadril svoju úprimnú vďačnosť pani spravodajkyni Kinge Gálovej za snahu otvoriť problém porušovania ľudských práv v Európskej únii. Ako môžeme karhať či poučovať niekoho mimo EÚ, ak sa v našom vlastnom Spoločenstve pravidelne porušujú zákony? Lotyšsko, člen EÚ, zatiaľ neuplatnilo uznesenie Európskeho parlamentu z 11. marca 2004, v ktorom Parlament navrhuje, aby lotyšské orgány zvážili možnosť dovoliť neobčanom, ktorí sú dlhodobými obyvateľmi, zúčastňovať sa v miestnych voľbách do samospráv. Tristotridsaťpäťtisíc stálych obyvateľov (15 %) Lotyšska nemôže využívať svoje základné práva, ale nikoho to neznepokojuje. Európsky parlament je schopný diskutovať o prípadoch porušovania ľudských práv, ku ktorým dochádza všade inde, len nie o prípadoch, ktoré sa dejú na našom vlastnom území. Hlasoval som za iniciatívu Kingy Gálovej. Ponúkam jej svoju plnú podporu a vďačnosť 335 000 ľudí.
<SPEAKER ID="998" NAME="Kristiina Ojuland" AFFILIATION="ALDE">
písomne. - Rada by som využila túto príležitosť na poďakovanie spravodajkyni za to, že vniesla svetlo do takejto dôležitej problematiky. Lisabonská zmluva novo definovala kompetencie a zodpovednosti v mnohých oblastiach a okrem iného urobila Chartu základných práv právne záväznou. Európsky parlament pôsobí ako strážca základných práv a Lisabonská zmluva túto skutočnosť skonsolidovala. Dôrazne podporujem predstavu o posilnení úlohy Európskeho parlamentu v zmysle systematického prístupu k legislatívnym návrhom a pozmeňujúcim a doplňujúcim návrhom. Keď kritizujeme porušovanie ľudských práv na celom svete, musíme rovnako starostlivo skúmať to, čo sa deje vo vnútri hraníc Európskej únie. Nemáme dôvod byť nadmieru spokojní, lebo v členských štátoch až príliš často badať signály rasizmu, xenofóbie, sexizmu a iných foriem diskriminácie. Množstvo práce pred nami je naďalej obrovské, no som si viac ako istá, že dôsledná práca pri presadzovaní základných práv v EÚ nám napokon pomôže zvíťaziť.
<SPEAKER ID="038" NAME="Csaba Sógor" LANGUAGE="HU">
Európska únia ako spoločenstvo štátov ponúkajúcich vysokú úroveň ochrany ľudských práv vždy smelo pozdvihne svoj hlas proti závažným porušeniam, keď sa odohrávajú v iných častiach sveta. Európsky parlament zväčša v chvályhodnej jednote odsudzuje praktiky preukazujúce úplné ignorovanie univerzálnych základných zásad ľudských práv, nech sa odohrávajú kdekoľvek. Už menej často však s podobnou rozhodnosťou reagujeme na porušenia vo vnútri hraníc EÚ, hoci toto by bol najúčinnejší spôsob, ako vyslať posolstvo tým krajinám na celom svete, ktoré nedodržiavajú ľudské práva. Spoločná činnosť EÚ by dosahovala najlepšie výsledky, keby sme aj v rámci nášho vlastného územia s rovnakou rozhodnosťou a kategorickosťou prejavovali nespokojnosť s uplatňovaním ľudských práv a základných slobôd. Len v máloktorých prípadoch berieme sami seba na zodpovednosť v súvislosti s týmito ideálmi, ktoré sú nerozlučnou súčasťou európskeho ducha a dnes už rok záväzné vďaka Charte základných slobôd. Aj v prípadoch, kedy to urobíme, pôsobíme pri absencii primeraných sankcií ako bezmocní a nemohúci. To zasa nevyhnutne ovplyvňuje presvedčivosť a vierohodnosť našej kritiky tretích krajín a snáh našej zahraničnej politiky o presadzovanie ľudských práv a demokracie. Nemyslím si, že sa ich Európa v budúcnosti môže vzdať.
